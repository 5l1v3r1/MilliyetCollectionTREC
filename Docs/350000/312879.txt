<DOC>
<DOCNO> 312879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/soneko05.html </URL>
<DATE> 2005/02/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Barajlarda su, geçen yıla göre az... 
</HEADLINE>
<TEXT>

     Yağışların bolluğu sayesinde geçen yıl rekor seviyelerde doluluk gözlenen barajlarda, bu yıl ''yüzde 15'' daha az su bulunuyor. 
     A.A muhabirinin edindiği bilgiye göre, Devlet Su İşleri DSİ yetkilileri, en büyük elektrik üreten barajların bulunduğu Fırat ve Dicle havzalarında su seviyesinin geçen yıla göre yüzde 5 daha aşağı olmasına karşın, batı bölgelerinde önemli ölçüde az yağış gözlendiğini söylediler. 
     Yetkililer, kuraklık var demek için henüz erken olduğunu, Şubat ve Mart aylarının yağış ayları olduğunu belirtip ''umut var'' derken, Marmara, Ege ve İç Anadolu bölgelerinde gözle görülür bir yağış azlığı dikkati çekiyor. 
     Ancak yetkililer, Şubat ve Mart aylarındaki yağışların da gözlendikten sonra değerlendirmeler yapılmasının daha doğru olacağını, örnek olarak da Yalova ve Doğanca barajlarında 10 günlük su kalmışken son yağışlarla bir günde barajların önemli ölçüde dolduğunu gösterdiler. 
     DSİ yetkilileri, özellikle Trakya Bölgesi'nde son günlerde gerçekleşen kar yağışını da büyük bir sevinçle karşılayarak, ''bol kar, bol su, bereket anlamına gelir'' dediler. 
     
</TEXT>
</DOC>
