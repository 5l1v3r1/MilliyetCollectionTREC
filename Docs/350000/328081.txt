<DOC>
<DOCNO> 328081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun27.html </URL>
<DATE> 2005/03/29/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Yağmacılar arasında işadamları da vardı .. 
</HEADLINE>
<TEXT>

     Kırgızistan'daki ayaklanma sırasındaki yağmalama olaylarına işadamlarının da katıldığı ve çaldıklarını lüks araçlarla taşıdığı öne sürüldü. 
     Ülkedeki muhalif isimlerden, ''Demokrasi ve Sivil Toplum Koalisyonu'' adlı örgütün lideri Edil Baysalov, başkentteki yağma olaylarının, iktidarın hatalarını kabul etmediği için meydana geldiğini söyledi. 
     ''Bişkek'teki işadamları dahi bu yağmalara katıldı. Son model lüks araçlarına doldurdukları malları kendi depolarına taşıdılar'' diyen Baysalov, bu kişilerin, ertesi günü de hiçbir şey olmamış gibi işlerinin veya görevlerinin başlarına döndüklerini ileri sürdü. 
     Baysalov, yağma olaylarının Akayev'in adamları tarafından önceden planlandığını öne sürerek, eski devlet sekreteri Osmonakun İbraimov'un ayaklanma öncesi katıldığı televizyon yayınında, ''Başkentte yağma olayları yaşanabilir, bu yüzden muhalefetin dikkatli olması gerekir'' uyarısında bulunduğunu belirtti. 
     Tüm bu üzücü olaylara karşın hayatın devam ettiğini ifade eden Edil Baysalov, şimdi önceliğin ''hangi parlamentonun yasal olup olmadığını tartışmak değil, demokratik ve adil bir ortamda devlet başkanını seçmek'' olduğunu söyledi. Akayev'in de kendi rızasıyla bir an önce istifa etmesi gerektiğini savunan Demokrasi ve Sivil Toplum Koalisyonu lideri, ''Akayev ne kadar çabuk istifa ederse devlet başkanlığı seçimi de o kadar çabuk yapılır ve ülke kaostan o derece hızlı çıkar'' diye konuştu. 
     Bu arada, polisin, 24 Mart'tan bu yana yaşanan yağmalama olaylarıyla ilgili olarak yaklaşık 60 kişiyi gözaltına aldığı bildirildi. 
     İçişleri Bakanlığı Basın Merkezi'nin açıklamasına göre, gözaltına alınan yağmacıların bir kısmında, başkentte yağmacıların ilk hedefi olan, bir Türk işadamına ait alışveriş merkezi Beta Stores'dan çalındığı belirlenen yaklaşık 11.300 dolarlık mal da ele geçirildi. 
     Açıklamada, yağmalanan malların bir kısmının Bişkek'teki depolarda, önemli bir kısmının da Bişkek dışındaki depolara gizlendiğinin belirlendiği kaydedildi. 
     
</TEXT>
</DOC>
