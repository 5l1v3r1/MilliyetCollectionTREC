<DOC>
<DOCNO> 314225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur27.html </URL>
<DATE> 2005/02/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Freni tutmayan kamyon apartmana çarptı 
</HEADLINE>
<TEXT>

     Denizli'de geri manevra yapan kamyon, freni tutmayınca, apartmana çarparak durabildi. 
     Alınan bilgiye göre, Çamlık Mahallesi Akevler Sitesi'nde, Mehmet Ekşi kullandığı 20 ZH 739 plakalı iplik yüklü kamyonla, geri manevra yaparken, frenin tutmadığını fark etti. 
     Park halindeki araçlara çarpmamak için kamyonu bir apartmanın bahçesine yönelten Ekşi, kamyonla korkulukları yıkıp, çam ağacını ortadan böldükten sonra Aksaray Apartmanı'nın duvarına çarparak durabildi. 
     Çarpma sırasında kalorifer dairesinin duvarında hasar oluşurken, binada oturanlar, gürültü ve sarsıntı nedeniyle deprem olduğunu sanarak dışarı çıktılar. 
     Apartman sakinlerinden Ekrem Örs, ''Şiddetli bir gürültü duyduk. Bina sarsıldı. Hep birlikte dışarı çıktık. Ancak kamyonu görünce, gürültünün nedenini anladık'' dedi. 
     Yetkililer, kazayla ilgili soruşturmaya başlandığını bildirdi. 
     
</TEXT>
</DOC>
