<DOC>
<DOCNO> 325331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur06.html </URL>
<DATE> 2005/03/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Otomobilinizi satarken dikkat edin... 
</HEADLINE>
<TEXT>

     Ankara'da, otomobil satışı işlemleri sırasında yaşanan dolandırıcılık olaylarında artış meydana geldiği, ''çetelerin, dolandırıcılığı meslek haline getirdiği'' belirtildi. 
     Ankara Cumhuriyet Başsavcılığı'na otomobilini satarken dolandırıldığı gerekçesiyle başvuranların sayısında son zamanlarda artış oldu. Savcılık yetkilileri, vatandaşları, satış işlemleri sırasında dikkatli olmaları konusunda uyarırken, söz konusu olaylarla ilgili olarak ağır ceza ve asliye ceza mahkemelerine çok sayıda dava açıldığına işaret ettiler. Başsavcılığın, son olarak açtığı davaların iddianamelerinde çarpıcı tespitlerde bulunuldu. 
     Ağır Ceza Mahkemesi'ne, tutuklu sanık Bayram Keskin, gıyabi tutuklu sanık Ahmet Günaydın, Murat Ağgöz ve Yasemin Odabaş hakkında açılan davanın iddianamesinde, sanıkların, 2003 yılının ortasından sonra oto dolandırıcılığı yapmak üzere anlaştıkları, değişik yerlerde kısa süreli oto galerisi adı altında büro açtıkları belirtildi. İddianamede, sanıkların dolandırıcılık yöntemleri anlatıldıktan sonra, her dolandırılan müştekinin diğerinden habersiz olduğunu, işin çete boyutunun böylelikle gizlenmeye çalışıldığı ifade edilerek, ''Sanıklar, işin başından beri bir senaryo dahilinde hareket etmektedirler. Müştekilere, hiçbir tahsil kabiliyeti olmayan senetler verip, böylece hem dolandırıcılığı kolaylaştırmaktalar hem de işin hukuki olduğu yolunda savunma yapabilmektedirler. Sanıkların, çete kurup onlarca kişiyi dolandırdıkları anlaşılmaktadır'' denildi. 
     İddianamede, sanıkların, Türk Ceza Kanunu'nun ''cürüm işlemek için teşekkül kurma'' hükmünü içeren 313 1 ve ''dolandırıcılık'' suçunu düzenleyen 503 l. maddeleri uyarınca 2'şer yıldan 5'er yıla kadar hapis cezaları çarptırılmaları istenirken, daha önce de benzer olaylardan haklarında 4 ayrı dava daha açıldığına işaret edildi. 
     Tutuklu sanıklar Cengiz Aydın, Fehmi Aşut, Ahmet Günaydın ve gıyabi tutuklu sanık Kenan Köknel hakkında açılan davanın iddianamesinde ise sanıkların, oto dolandırıcılığını meslek edindikleri, Ankara başta olmak üzere İstanbul ve İzmir'de çok sayıda kişiyi dolandırdıkları belirtildi. 
     
     OTO DOLANDIRICILIĞI YÖNTEMLERİ 

     Ankara ağır ceza ve asliye ceza mahkemelerine açılan davaların iddianamelerindeki anlatımlara göre, oto dolandırıcılığı yöntemleri şöyle 
     -Değişik yerlerde kısa süreli oto galerisi altında paravan bürolar açılıyor. 
     -İki sandalye, 1 masalı bürolarda, sözde çalışan kişilerden birisi galerinin sahibi, bir kişi aynı yerde sekreter, diğerleri o işyerinde çalışanlar olarak müşterilere güven veriyorlar. 
     -Oto pazarındaki ya da gazeteye ilan veren satıcılarla temas kuruluyor, araç için istenilen ilk satış bedeli kabul edilip, küçük miktarda kapora veriliyor. 
     -Otomobil sahipleri ile oto satış sözleşmesi yapılıp, araç bedeli için tahsil kabiliyeti bulunmayan senet veriliyor. 
     -''Çete'' üyelerinden birisi adına vekalet çıkartıldıktan sonra, satış bedelinin araç sahibine ödenmesi konusunda anlaşma sağlanıyor. 
     -Notere gidilirken araç sahipleri, ''arabayı servise göstereceğim'' ya da ''arabayı yıkattıracağım'' gibi bahanelerle ikna ediliyor, otomobili alan kişi kayıplara karışırken, noterdeki işlemlere başlanıyor. 
     -Noterde, otomobilin satış işlemleri yapılırken, çete üyelerinden birisi adına çıkartılan vekaletin yevmiye numarası öğreniliyor bu sırada araç sahibine, ''bankada sorun çıktı'' gibi nedenlerle para ödenmeyip oyalama taktiği izlenilerek zaman kazanılıyor. 
     -Vekalet yevmiye numarası alan kişiler, noterden yeniden suret çıkarttırıp otomobili başka birisine satıyorlar. 
     -Dolandırılan kişilerin araçlarına kavuşmaları için savcılığa yaptıkları müracaatla, uzun bir hukuki süreç başlıyor. 
     
</TEXT>
</DOC>
