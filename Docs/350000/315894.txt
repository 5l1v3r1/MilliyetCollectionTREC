<DOC>
<DOCNO> 315894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur53.html </URL>
<DATE> 2005/02/16/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
Roche eski çalışanının tehdit davası... 
</HEADLINE>
<TEXT>

     Roche Müstahzarları Sanayi A.Ş'nin şikayetiyle eski çalışanı Veysi Mungan hakkında ''tehdit yoluyla menfaat elde etmek'' suçundan açılan davanın görülmesine devam edildi. 
     Şişli 3. Asliye Ceza Mahkemesi'ndeki duruşmaya, tutuksuz sanık Veysi Mungan katıldı. 
     Duruşmada tanık beyanlarına karşı görüşlerini bildiren Roche'nin avukatı, ''Tanık beyanları, Veysi Mungan'ın yaptıklarını ortaya koymaktadır. Sanığın komplosuna aracılık ettiklerini söylemişlerdir'' dedi. 
     SSK'ya fahiş fiyatla ilaç alımına ilişkin operasyona dair basında çıkan haberleri mahkemeye sunan Veysi Mungan da ''Türkiye 2 trilyon lira zarara uğratıldı'' diye konuştu. 
     Roche A.Ş. Türkiye Genel Müdürü Faruk Yöneyman ile Ümit Ceylan ve Gökhan Akdoğan'ın tanık olarak dinlenmek üzere duruşmaya çağırılmalarına karar veren hakim, duruşmayı erteledi. 
     
     İDDİANAMEDEN 
     Şişli Cumhuriyet Başsavcılığı'nca hazırlanan iddianamede, Roche'de satış müdürü olarak çalışan Veysi Mungan ve 3 kişinin işten çıkartıldığı, bunun üzerine sanığın, Roche'nin ecza depolarında yapılan satışlarda fiyat ayrıcalığı uygulandığını öne sürerek, şirket yöneticilerini işe geri alınmazsa bu durumu basına ve yargıya bildirmekle tehdit ettiği belirtiliyor. 
     Firmanın da araştırma yapmak için zaman kazanmak amacıyla Mungan'ı maaşını 3 kat artırarak işe geri aldığı belirtilen iddianamede, bağımsız denetim şirketinin incelemesinde Mungan'ın iddia ettiği uygulamayı kendisinin gerçekleştirdiğinin belirlendiği, bunun üzerine işten çıkartıldığı kaydediliyor. 
     İddianamede, sanığın ''tehditle menfaat temin etmek'' suçundan 1 ile 3 yıl arasında hapis cezasına çarptırılması isteniyor. 
     
</TEXT>
</DOC>
