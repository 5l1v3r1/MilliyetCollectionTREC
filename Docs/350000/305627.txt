<DOC>
<DOCNO> 305627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/guncel/gun03.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıyer vahşeti büyüyor 
</HEADLINE>
<TEXT>


Sarıyer'deki katliamda ölü sayısı yediye ulaşırken, Çınar kardeşlerin iş ortağı olduğu öne sürülen Hamza Karadeniz de öldürüldü 

ELVAN EZBER, OSMAN KARA, DİNÇER ŞEREF İstanbul 

Sarıyer'de 3 Ocak'ta yaşanan vahşetin ardından önceki gün otomobillerinin bağajında cesetleri bulunan Yılmaz, Özcan ve Muşar Çınar kardeşlerin de, katliamda kullanılan silahlarla öldürüldüğü belirlendi. Çınar kardeşlerin iş ortağı olduğu öne sürülen Hamza Karadeniz de ölü bulundu. 
Yakınları, kardeşleri, kollarındaki "altın künye"lerden teşhis etti. Cenazeler, dün Tarabya Merkez Camii'nde kılınan namazın ardından toprağa verildi. Ailenin yakınlarından İbrahim Çınar ise, "Dünyada böyle vahşet görülmemiştir. Bu insanlar işkence edilerek öldürülmüştür. Devlet ve güvenlik güçleri bu olayı bir an önce aydınlatmalıdır" diye konuşurken, olayda mafyanın parmağı olduğu iddia edildi. 

Başından vurulmuş 
Çınar kardeşlerin ortağı olduğu öne sürülen Hamza Karadeniz de başından vurulmuş halde ölü bulundu. Araçta bulunan silahın katliamda kullanılan silahla aynı özelliklere sahip olduğu öne sürüldü. Karadeniz'in daha önce katliamla ilgili ifade verdiği öğrenildi. 


</TEXT>
</DOC>
