<DOC>
<DOCNO> 304823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/yazar/bila.html </URL>
<DATE> 2005/01/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal'ın bakışı 
</HEADLINE>
<TEXT>


CHP lideri Deniz Baykal, Sarıgül olayını CHP'nin içeriden ele geçirilmesi operasyonu olarak görüyor. CHP lideri, CHP'nin de ABD ve AB çizgisini kayıtsız şartsız savunan bir partiye dönüştürülmek istendiği kanısında. Buna itiraz ediyor. CHP'nin bu yolla asli işlevinden ve yolundan saptırılmak istendiğini vurguluyor. 
CHP'yle bu nedenle uğraşıldığını belirten Baykal, il başkanlarına şöyle seslendi 
"Daha önce de genel başkanlık yarışları yaşandı ancak bu kez farklı bir tabloyla karşı karşıyayız. Şahıslar önemli değil, CHP önemli. Karşılaştığımız sorun kişisel değil. Yozlaşmaya, çürümeye karşı CHP, Atatürkçü laik çizgisini koruyabilecek mi Ortadoğu ve dünyada oynadığı rolü ortadan kaldırmaya dönük girişimlerle karşı karşıyayız. Genel başkan olarak değil, sade bir vatandaş olarak arkadaşlarımdan bu gelişmeleri önlemelerini bekliyorum. Bütün yaşananlar sadece CHP'yi misyonundan saptırma girişimleridir." 
Baykal'ın analizi böyle... 
CHP'nin özellikle son dönem politikalar karşısında takındığı tutum açısından baktığınızda Baykal'ın saptamalarında isabet payı yüksektir. Yaşadığımız süreçte CHP'nin Irak, AB ve Kıbrıs konularında aldığı tutum, misyonuna uygundur. 
CHP, ABD'nin Irak'ı işgali öncesinde de, sonrasında da tuturlı bir politika izlemiştir. Bugün AKP, Türkiye'yi Irak savaşına bulaştırmamış olmakla övünüyor. Ancak, 1 Mart tezkeresi anımsanırsa, AKP bu sonucu kendisinden çok CHP'ye borçludur. 
Keza, AB sürecinde CHP bir yandan reformların Meclis'ten geçmesine yardımcı olmuş, diğer yandan Türkiye'nin ulusal çıkarları açısından sakıncalı gördüğü adım ve politikaları eleştirmiştir. AB sürecinde dikkatli bir eleştirel tutum almıştır ki, uyarılarında isabet olduğu, ortaya çıkan sonuçlarda da görülmüştür. AB üyeliğine karşı değil ama bu yolda Türkiye'ye koşulan özel koşullar ve çifte standart politikasına karşı çıkmıştır. Keza Kıbrıs'ın önkoşul haline getirilmesi konusunda da direnç göstermiştir. 
Bu çizgi CHP'yle uyumludur. 
CHP'den, hükümet ve AKP'nin çizgisini, tüm kararlarını benisemesini ve savunmasını beklemek yanlıştır. Ulusal çıkarlara uygun gördüğü kararlara destek olması, uygun görmediklerine karşı çıkarak hükümeti uyarması görevidir. Bu açılardan bakıldığında CHP'nin görevini yapmadığı söylenemez. 
Bu nedenle bugün tartışılması gereken CHP'nin son dönem politikası değildir. CHP'deki sancı 3 Kasım 2002 seçimlerinde AKP'ye karşı kaybetmiş olmasından kaynaklanmaktadır. Ancak, AKP, 2002 seçimlerini AB konusundaki taahhütleri nedeniyle kazanmış değildir. AKP'nin aldığı seçim sonucu daha çok iç politik nedenlere bağlıdır. Özellikle de iki büyük ekonomik krizin toplumda yarattığı yeni arayışın sonucudur. CHP bu arayışa yanıt olamamıştır. Sorunu bu noktada aramak gerekir. 
Nitekim bugün Baykal ve yönetimine karşı çıkanların AB, Kıbrıs, Irak konusunda farklı bir politika savundukları duyulmadı. Kullanılan temel argüman, CHP'nin Baykal'la iktidara gelemediği, büyüyemediği ve büyüyemeyeceği tezinden ibarettir. Buna karşın kimin liderliğinde ve nasıl büyüyeceği konusunda elle tutulur, somut bir proje de ortaya konulmuş değildir. Sadece Sarıgül olayı nedeniyle gündeme gelen kurultaya dönük, bunu fırsat sayan ve böylece Baykal'ı devirmeye endekslenmiş bir anlayış h kimdir. Ama bu anlayışın CHP'nin son dönem tutumu ve çizgisinden kaynaklandığı söylenemez. 
Kişiler ve gruplar arası çekişmelerin CHP'ye fayda sağlamadığı artık anlaşılmıştır. Dar kadro ile çalışma anlayışı yerine açık, mümkün olduğunca geniş bir yelpazeye sahip yeni bir çalışma anlayışının h kim olması gerekir. 
Yenilenme ancak böyle sağlanır. 



</TEXT>
</DOC>
