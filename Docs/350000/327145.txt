<DOC>
<DOCNO> 327145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur35.html </URL>
<DATE> 2005/03/25/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Önce basın toplantısı sonra silahlı saldırı düzenledi 
</HEADLINE>
<TEXT>

     Gaziantep Gümrük Muhafaza Başmüdürü Selahattin Aldemir makamında, görev yerini değiştirdiği memurunun silahlı saldırısına uğradı. Aldemir, saldırıdan yara almadan kurtuldu. 
     AA muhabirinin edindiği bilgiye göre, geçici görevle Kilis Öncüpınar Gümrük Kapısı'nda görev yapan gümrük muhafaza memuru Zekeriya A. Gümrük ve Muhafaza Başmüdürü Selahattin Aldemir tarafından ihtiyaç üzerine geçici görevi iptal edilerek, Gaziantep Gümrük Muhafaza Başmüdürlüğü emrine alındı. 
     Bugün akşam saatlerinde görevlendirme yazısı ile birlikte Kilis'ten gelerek Gümrük ve Muhafaza Başmüdürü Selahattin Aldemir ile görüşmek istedi. 
     Aldemir'in sekreterinin görüşme talebine ret yanıtı vermesi üzerine odaya zorla giren Zekeriya A. beylik tabancasıyla odada toplantı halinde bulunan Başmüdür Selahattin Aldemir, Başmüdür yardımcısı Ayhan Yazıcı ile Kaçakçılık ve İstihbarat Şube Müdürü Ali Özdemir'e 4 el ateş etti. 
     Yetkililer, kendilerini yere atan Aldemir, Yazıcı ve Özdemir'in saldırıdan yara almadan kurtulduklarını belirttiler. 
     Olaydan sonra kaçmak isteyen Zekeriye A. Şahinbey İlçe Emniyet Müdürlüğü ekipleri tarafından yakalanarak, gözaltına alındı. 
     Saldırıdan kurtulan Aldemir, AA muhabirine ''İhtiyaç üzerine memurun geçici görevini iptal ederek tayinini tekrar Gaziantep'e aldık. Bu tayinde art bir niyet yok. Ama memurumuz olayda başka şeyler arayarak, silahlı saldırıda bulundu. Hiçbir anlam veremedim'' diye konuştu. 
     
     MEMURUN SALDIRI ÖNCESİNDE BASIN TOPLANTISI 
     Gaziantep Gümrük Muhafaza Başmüdürü Selahattin Aldemir'e makamında, görev yeri değiştirildiği gerekçesiyle silahlı saldırı düzenleyen Gümrük Muhafaza Memuru Zekeriye A. Kilis-Gaziantep karayolunda basın toplantısı düzenledi. 
     Öncüpınar Gümrük Muhafaza Memuru Zekeriya Aksakal, rüşvet çarkını kırmak için düğmeye bastığını öne sürerek, ''Garibanların günde 2-3 tane arabası kaçakçılık gerekçesiyle mahkemeye verilirken, 200 İran otobüsü 2 saatte nasıl yol alıyor '' dedi. 
     Öncüpınar Sınır Kapısı'ndan Gaziantep Gümrük Muhafaza Başmüdürlüğü emrine atanan Zekeriya A. Kilis-Gaziantep Karayolunda düzenlediği basın toplantısında, müdür ve meslektaşlarına yönelik çeşitli iddialarda bulundu. 
     18 yıllık memur olduğunu, 2000 yılında Öncüpınar Gümrük Müdürlüğüne naklen atamasının yapıldığını belirten Zekeriye A., ''Paraşüt Operasyonu'nda yediemine teslim edilen malların çalındığı yerden açığa alındım. 1 yıl sonra mahkeme kararı ile görevime iade edildim. Genel Müdürlüğün nokta atamaları kaldırmasıyla Başmüdürlük emrine verilerek, hiç bir gerekçe gösterilmeden sağa, sola tayin ediliyorum'' diye konuştu. 
     Kilis Öncüpınar Gümrük Müdürlüğü'ne 20 gün önce atanmasına rağmen, bir iftira yüzünden Gaziantep'e tekrar atandığını, huzurunun kalmadığını anlatan Zekeriye A, ''Artık düğmeye basıyorum. Gümrükte rüşvet çarkı kırılmıştır'' dedi. 
     
</TEXT>
</DOC>
