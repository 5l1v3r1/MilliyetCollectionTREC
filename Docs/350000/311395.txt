<DOC>
<DOCNO> 311395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo22.html </URL>
<DATE> 2005/02/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gaziantepspor, Galatasaray'ı düşünüyor 
</HEADLINE>
<TEXT>

     Denizlispor maçından 3-1'lik galibiyetle ayrılarak ikinci yarıya başarılı bir giriş yapan Gaziantepspor, Galatasaray maçı hazırlıklarına başladı. 
     Zorlu Galatasaray maçına tam kadro hazırlanan kırmızı-siyahlı ekip, deplasmanda güçlü rakibini yenerek, başarıya imza atma hesapları yapıyor. 
     Gaziantepspor Teknik Direktörü Nurullah Sağlam, A.A muhabirine yaptığı açıklamada, Galatasaray maçına galibiyet için hazırlandıklarını söyledi. 
     Denizlispor galibiyetinin verdiği yüksek moralle, Galatasaray maçının hazırlıklarının sürdüğünü ifade eden Sağlam, şöyle konuştu 
     ''Bizim için hayati öneme sahip olan Denizlispor maçından galibiyetle ayrılmamız, takımda moralleri en üst düzeye getirdi. Bu maç sonrasında, Galatasaray maçı hazırlıklarını başladık. Takımda sakat ve cezalı futbolcunun bulunmaması bizim için büyük bir avantaj. Bu maç, hem bizim hem de rakibimiz açısından çok zorlu olacak. 
     Hesaplarımız galibiyete yönelik. Takımımıza güveniyorum. Bu zorlu maçtan galibiyetle ayrılmak ve yeni bir başarıya daha imza atmak istiyoruz. Futbolcularımız hırslı ve istekli hazırlanıyor. Bu arada bizim için büyük takım küçük takım ayrımı yok. Her maça güzel futbol ve galibiyet için hazırlanıyoruz. Rakibimizin gücünü biliyoruz ama çekinmiyoruz. Galatasaray güçlü bir takım. Hem ligde başarılı olmak, hem de UEFA Kupası'na yeniden katılarak Türk futbolunu Avrupa'da başarıyla temsil etmek istiyoruz.'' Sağlam, Gaziantepspor'un şu anda ligde istediği sıralamada olmadığını, üst sıralara çıkmak için mücadelenin sezon sonuna dek süreceğini de sözlerine ekledi. 
     
</TEXT>
</DOC>
