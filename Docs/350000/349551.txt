<DOC>
<DOCNO> 349551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/siyaset/siy02.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Seçilebilir ama...' 
</HEADLINE>
<TEXT>


Demirel'in türbanlı bir kişinin cumhurbaşkanı seçilmesinin önünde engeller bulunmadığını açıklaması hukukçuları böldü. Pratikte bunun yapılamayacağı, yapılmasına da gerek olmadığı savunuluyor 

GÖKÇER TAHİNCİOĞLU Ankara 


9. Cumhurbaşkanı Süleyman Demirel'in, türbanlı ya da eşi türbanlı olan bir kişinin cumhurbaşkanı seçilmesinin önünde hukuki engel bulunmadığı, bunun engellenmesi için Devrim Kanunları'na ek yapılması gerektiği yönündeki sözleri tartışma yarattı. Hukukçular, Devrim Kanunları'na ekleme yapılmasının mümkün olduğunu ancak pratikte bunun yapılamayacağını, yapılmasına da gerek olmadığını savundu. Hukukçular şunları söyledi 
ZAFER ÜSKÜL Demirel doğru söylüyor. Hiçbir yasada aykırı bir hüküm yok. Bu da TBMM'nin böyle bir seçim yapabileceğini gösteriyor. Şu anda resmi davetlere türbanlıların çağrılmıyor olması bence Cumhurbaşkanı'nın kişisel görüşünü yansıtıyor. Devrim Kanunları'na bu yönde bir seçim yapılmasını engelleyici bir hüküm koyabilirsiniz elbette. Ancak siyasi olarak mümkün gözükmüyor. TBMM, böyle bir seçim yaparsa artık eş açısından Köşk, özel alan olacaktır.PROF. DR. YILMAZ ALİEFENDİOĞLU Kamusal alan, özel alan ayrımını esas aldığımızda, Cumhurbaşkanlığı en başta gelen kamusal alan. Anayasa Mahkemesi, türbanla ilgili kararında, kamusal alan, özel alan tanımı yapıyor. Devrim Kanunları'na eklemeler yapılabilir. Ancak bana göre, yasal düzenleme yapılsa da Anayasa Mahkemesi'nin kamusal alan yorumları göz önüne alındığında, TBMM'nin türbanlı birisini ya da eşi türbanlı birisini Cumhurbaşkanı seçmesi, laiklik ilkesine aykırı olur. TBMM bunu yine de yaparsa hukuken yapılabilecek bir şey kalmaz. Bu kez de büyük fırtınalar doğar.NECMİ YÜZBAŞIOĞLU Türban meselesindeki sorun AİHM, Anayasa Mahkemesi, Danıştay kararlarıyla hukuki zemine oturmuştur. Bu konuda kanunlarda yasak da, serbestlik de yok. Mahkeme kararıyla kamusal alanda türban yasağının hukuka aykırı olmadığı yönünde bir hukuki zemin oluştu. Cumhurbaşkanlığı da kamusal mek ndır. Evinde kimse bir şey söyleyemez. Ama türbanlıları şu anda Köşk'e almıyorsunuz. Yasa çıkarılırsa da sıkıntı olur. Çünkü laik hukuk dine referans yapmaz. Yaparsanız çatışma çıkar. Türbanı Köşk'e çıkarmak demek, dini oraya götürmek demektir. O da yanlış olur. Sıkıntı yaratır. 

Gül Başımıza bir de bu çıktı 

Demirel'in açıklamalarını değerlendiren Dışişleri Bakanı Abdullah Gül, "Türkiye'de kimin cumhurbaşkanı olabileceği, kimin olamayacağı, olmak için neler gerektiği, anayasamızda yazılıdır" dedi. Gül, bir düzenlemeye ihtiyaç olup olmadığı yönündeki soruya da, "Şüphesiz, bir düzenlemeye ihtiyaç olmadığı kanısındayım. Şimdi durup dururken başımıza bunu çıkardılar. Bunlar tartışılacak konu bile değildir" karşılığını verdi. 


</TEXT>
</DOC>
