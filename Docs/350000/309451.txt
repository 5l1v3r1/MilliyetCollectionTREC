<DOC>
<DOCNO> 309451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun03.html </URL>
<DATE> 2005/01/26/ </DATE>
<TIME> 02.32 </TIME>
<AUTHOR>  </AUTHOR>
<HEADLINE>
Almanya-Türkiye arasında Leopard-II tanklarıyla ilgili görüşmeler sürüyor 
</HEADLINE>
<TEXT>

     Almanya Savunma Bakanı Peter Struck, Türkiye'ye kullanılmış Leopard-II tipi tank verilmemesi için hiçbir neden olmadığını söyledi. 
     Struck, Almanya'da akredite olan yabancı gazeteciler için Berlin'de düzenlediği basın toplantısında, Almanya ve Türkiye savunma bakanlıkları yetkililerinin tank satışı konusunda görüşmeleri sürdürdüklerini belirterek, şunları söyledi 
     ''Türkiye ile AB üyelik müzakerelerine başlanacak. Verheugen tarafından hazırlanan AB Komisyonu raporu Başbakan Erdoğan'ın iyi bir yolda olduğunu ifade etti. Türkiye NATO bünyesinde de başarılı bir müttefik. Afganistan'da ikinci kez uluslararası gücün komutasını devralacak. Biz de Türk askerleri ile çok iyi ilişkiler içindeyiz. Türkiye'ye kullanılmış Leopard-II tankı verilmemesi için hiçbir neden yok.'' Struck, iktidar ortağı olan Birlik 90 Yeşiller Partisi Eşbaşkanı Claudia Roth'un da Diyarbakır'a yaptığı ziyaret sırasında tankların farklı amaçlar için kullanıldığı yönünde bir bulguya rastlamadığını hatırlattı. 
     Struck, ABD Başkanı George W. Bush'un Berlin'e yapacağı ziyaret ile ilgili bir soruya karşılık da ''Amerikalı dostlarımızla Afganistan ve Balkanlar'da birlikte çalışıyoruz. Hiçbir zaman geriye değil, her zaman ileriye bakıyoruz. Bush'un ziyareti de ilişkilerimizde yeni bir başlangıç oluşturacak'' dedi. 
     Almanya'nın Irak'a asker göndermesinin Bush ile yapılacak görüşmelerde gündeme gelmeyeceğini, Amerikalıların ve Almanların birbirlerinin görüşlerini bildiklerini ifade eden Struck, Irak'taki seçimlerle ilgili olarak da seçimden sonra güvenlik nedeniyle Amerikan birliklerinin ülkeden hemen çekilmesinin söz konusu olamayacağını söyledi. 
     Struck, Irak'taki güvenlik durumunun istikrarlı olmadığını, bu nedenle Abu Dabi'de Iraklı güvenlik güçlerinin eğitimine yardımcı olduklarını hatırlattı. 
     
     AFGANİSTAN, İRAN 

     Afganistan'daki gelişmeler ile ilgili olarak da Struck, ülkedeki reformların ancak Devlet Başkanı Hamid Karzai yönetiminde hızlı bir şekilde uygulamaya geçirilmesinin mümkün olduğunu kaydetti. 
     Struck, İran'la nükleer silahlar konusunda yaşanan krizle ilgili olarak da, ''Askeri çözümlerden önce siyasi çözümlerin bulunması önemli. Avrupa'da hiçbir ülkenin İran'da savaştan yana olduğunu sanmıyorum. Amerika'nın da'' diye konuştu. 
     Güney Asya'daki felaket bölgelerine yaptıkları yardımlarla ilgili olarak da Struck, 3 ila 4 ay süre ile yardım amacıyla Endonezya'nın Açe bölgesinde kalacaklarını ifade ederek, ''Felaket bölgeleri için yabancı yardım kaçınılmaz. İnsanlara devletler topluluğunun yanlarında olduğu duygusu verilmeli'' dedi. 
     Struck, ABD Savunma Bakanı Donald Rumsfeld'in, hakkında Almanya'da açılması istenen savaş suçlarıyla ilgili soruşturmadan dolayı Münih Güvenlik Konferansı'na katılmayacağı şeklindeki iddialarla ilgili olarak ise ''Bu tür konferanslar ikili görüşmeler açısından çok önemli. Konferansa katılan çok sayıda savunma bakanıyla görüşeceğim. Konferans öncesinde de Rumsfeld ile Nice'de bir araya geleceğiz. Ayrıca Rumsfeld hakkında burada soruşturma başlatılacağını sanmıyorum'' diye konuştu. 
     Struck, Alman ordusundaki kötü muamele olaylarıyla ilgili bir soru üzerine de şu ana kadar 20 olayın kendilerine iletildiğini, yaklaşık 20 eğitimci hakkında Araştırma Komisyonu'nun soruşturmalarını sürdürdüğünü belirtti. 
     Kaliteli ve daha ucuz olması açısından zorunlu askerliği savunan Struck, Sosyal Demokrat Parti SPD içinde zorunlu askerlik yerine gönüllülerden oluşan bir meslek ordusunu destekleyenlerin bulunmasına rağmen, SPD'nin yapacağı parti kurultayında zorunlu askerliğin korunmasıyla ilgili önerisinin kabul edileceğini sandığını kaydetti. 
     
</TEXT>
</DOC>
