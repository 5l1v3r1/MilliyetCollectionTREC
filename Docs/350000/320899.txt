<DOC>
<DOCNO> 320899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/ekonomi/eko02.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teşvik'te değişiklik sinyali 
</HEADLINE>
<TEXT>


IMF teşviklerin genişletilmesinden endişeli olduğunu yinelerken, Başbakan Yardımcısı Abdüllatif Şener, söz konusu yasada değişiklik yapılacağını belirtti 

ANKARA Milliyet 

Başbakan Yardımcısı Abdüllatif Şener, IMF'nin bütçeye ağır yük getireceği gerekçesiyle karşı çıktığı Yatırımların ve İstihdamın Teşviki Hakkındaki Kanun Tasarısı'nda değişiklik yapılacağı sinyalini verdi. 
Gazetecilerin, 36 ile uygulanan teşvikin 49'a çıkarılmasını öngören Teşvik Yasası'nda bir takım değişiklikler yapılacağı yönündeki sorusuna Şener, "Somut olarak şu değişiklik yapılacak diye bir listeye gerek yok" yanıtını verdi. Şener, hükümetin ekonomik istikrarı vazgeçilmez öncelik olarak gördüğünü kaydetti. "Bu dediğinizden değişiklik yapılacak mı, yapılmayacak mı tam anlaşılmıyor. Ne anlama geliyor " yönündeki soru üzerine de Şener, "Birinci şekilde anlayabilirsiniz" diye konuştu. Şener'in bu yanıtı, değişiklik yapılacağı şeklinde algılandı. Şener, Bankalar Kanunu'nda değişiklik öngören taslağın Başbakanlık'ta olduğunu belirterek, "Çok bekleyeceğini sanmıyorum" dedi. 

IMF Endişeliyiz 
IMF Sözcüsü Tom Dawson, önceki gün Washington'da, Türkiye'nin teşvik kapsamını genişletmesini endişe ile karşıladıklarını yineledi. Dawson ayrıca, Türkiye ile ilgili 10 milyar dolarlık stand - by anlaşmasını onaylamak için, reformlarda Türkiye'nin yavaş hareket etmesinden ötürü henüz tarih belirlenmediğini belirtti. 


</TEXT>
</DOC>
