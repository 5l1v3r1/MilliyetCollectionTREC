<DOC>
<DOCNO> 306038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/yazar/civaoglu.html </URL>
<DATE> 2005/01/13/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Dükalık değil 
</HEADLINE>
<TEXT>


Bir kurultay düşünün... Tek bir kişinin genel başkan adayı olabilmesi için en az 267 delege, başkanlık kürsüsü önünde, tek tek kimlik kartı gösterip imza atacak. 
Her delege için en az 30 saniyeden, bu süreç en az 135 dakika... 2 saat 15 dakika... 
İtirazlar, sataşmalar, itiş kakışlarla geçecek zaman, çıkacak kargaşa bir yana, iki aday için 4 buçuk saat... 3 aday için 6 saat 45 saniye, sadece adaylık süreci... 
Tüzükteki son değişiklik böyle... 
Yani... 
Noter onaylı bile olsa, 267 delege imzasını taşıyan bir önerge başkanlığa sunulamıyor. 
İlla, kürsü önünde... Genel başkanın ve adamlarının "mim koyan" bakışları altında imzalar atılacak. 
Saatler geçecek... 
Böyle kurultay olur mu 
Ne gerek var bunlara 
Kendine güvenen herkes adaylığını koyar, oylamada boyunun ölçüsünü alır. 
Sadece bu tüzük maddesi bile, toplanacak CHP kurultayını "demokrasi dersinden" sınıfta çaktırır. 
Böyle bir tüzükle, Baykal yeniden seçilirse, CHP'de çalkantılar sürecek, sular durulmayacaktır. 
Baykal yitirirse, CHP yeni bir "seçilmiş kral" üretmiş olacaktır. Bu tüzüğün olanaklarına sahip olarak "Gelen", belki de "Gideni" aratacaktır. 

Ortak akıl CHP'nin önce, demokrasi standartlarına getirilmesi gerekir. 
Çağdaş, demokratik bir Avrupa partisi gibi kurumlaşmalıdır. 
Kurultayı, seçimleri, yönetim yetkileri, denetimi, ilkeleri ile gerçekten demokratik olan bir parti. 
Bunun için de, partideki muhalefet adayları bütünleşmeli ve önce bunu sağlamakta ortak platform oluşturmalılar. 
Yani, etrafında toplanabilecekleri simgesel ağırlığı olan bir ismi, sözgelişi, Hikmet Çetin'i genel başkan önermeliler. 
Açıklayacakları birincil hedef, en çok 1 ay içinde tüzük kurultayı toplamak olmalıdır. 
İkinci aşamadaki hedef... CHP'nin, yenilenmiş, çağdaş bir kurumlaşma sağlamış tüzüğüyle, gene en geç iki ay içinde seçimli kurultaya gitmesi olur. 
Bu süreçte, şimdilerde seçime soyunan adaylar, genel başkanlık için yarışırlar. 
Kazanan, çağdaş, kurumsal, demokratik, iddialı ve kamuoyunda "demokratik olgunluk ve sağduyu sınavı vermiş" partinin başında, dışa dönük siyasete start verir. 
Türkiye'de, hatta dünyada büyük çoğunlukla iktidar olan siyasi partiler bir dönem daha görevde kalıyorlar... O nedenle yenilenmiş, gençleşmiş bir CHP'nin önünde 7 yıl güçlü muhalefet yapacağı, seçim kazanacağı, iktidara hazırlanacağı süre olur. 7 yıl sonra Baykal kaç yaşında olacak .. Doğa yasalarını görmeli. 
Ama, Baykal'la olmuyor diye, her önüne gelenle ve seçilmiş krallar için yamalar konmuş bir tüzükle de nerelere varılır 
Fakat... Bütün bu sağduyu yolları tıkanırsa... Demokrasi bir bakıma oy sayısıysa, sandığa saygı duymak da gene ortak aklın yolu olmalı. 

Atatürk'ün sofraları CHP bağlamında, onun kurucusu olduğu Atatürk için de birkaç satır... Kişisel polemiklere çok zorunlu olmadıkça girmem. 
Ancak bir yazımın eleştirilmesi bağlamında Atatürk'ün çalışma tarzı ile ilgili birkaç satıra gerek var galiba... 
Atatürk'ün sofraları elbette fikir forumu gibiydi... 
"Ancak, Atatürk'ün devleti, rakı sofrasından yönettiği, başı dumanlıyken hatalı kararlar aldığı ve ertesi sabah, bunları Başbakan'ı İsmet İnönü'nün düzelttiği" gibi -genelleme yapan- iddialar, en azından haksızlıktır. 
Bir örnek yansıtayım. "Yeşilordu" için Çankaya'da bir toplantıyı dönemin Dışişleri Bakanı Tevfik Rüştü Aras anlatıyor 
"Ciddi işler konuşulduğu zaman, Atatürk'ün yanında, kahveden başka bir şey içilmezdi. Hele alkol asla bulundurmazdı. O geceki müzakere uzunca sürdü. Bittiği zaman gece yarısını geçeli iki saat olmuştu. Toplantıya mutad mucibince, kendisi riyaset ediyor ve müzakereyi o idare ediyordu." 
.... 
Aras'ın sabah 2'ye kadar süren bu toplantı için, "ciddi işler konuşulduğu zaman Atatürk'ün yanında, kahveden başka bir şey içilmezdi. Hele alkol asla bulundurmazdı" satırları, sanıyorum yeterince aydınlatıcı... 
Emre Kongar Devrim Tarihi ve Toplumbilim Açısından Atatürk. s 170. Remzi Kitabevi. 



</TEXT>
</DOC>
