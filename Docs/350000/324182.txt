<DOC>
<DOCNO> 324182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas10.html </URL>
<DATE> 2005/03/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bahçeden tank çıktı 
</HEADLINE>
<TEXT>

     SYDNEY DHA 

      YENİ Zelanda'da bir evin bahçesinde gömülü kalmış olan bir tank tesadüf eseri gün ışığına çıktı. Waikkato bölgesinde yaşayan Jane ve Emanuel Hurley çifti, geçen hafta arka bahçelerinde kazı yaparken metal bir nesneye rastladı. Biraz daha kazdıktan sonra bunun 4 tonluk askeri bir tank olduğu anlaşıldı. 
     Hurley çifti, 2'nci Dünya Savaşı'ndan kalma olduğu sanılan tankı bulduğunda, bunu tek başlarına çıkaramayacaklarını anlayıp bir hurdacı çağırdı. Tank, 2 kamyon kullanılarak, 2 saatlik bir emek sonucu hurdacı tarafından bahçeden çıkarılabildi. 
     Emanuel Hurley tankın şu anda tamir edilemez durumda olduğunu söylerken, eşi de "Savaş sonrasında bazı askeri araçların tarlalarda kullanıldığını duymuştum" dedi. Hurley çifti, tankın topraktan çıktığı yerde oluşan boş çukuru bahçeye bir havuz inşa etmek için kullanabileceklerini söyledi. 
     
</TEXT>
</DOC>
