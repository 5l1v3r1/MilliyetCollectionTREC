<DOC>
<DOCNO> 337867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur28.html </URL>
<DATE> 2005/04/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Batman’da 2 polise dayak 
</HEADLINE>
<TEXT>

     Arif ARSLAN BATMAN, DHA 

BATMAN’da kız kaçıran 5 kişi, kendilerine engel olmak isteyen 2 polis memuruna sopalarla saldırdı. Çeşitli yerlerinden yaralanan ve üniformaları yırtılan polis memurları, Devlet Hastanesi'nde tedavi altına alınırken, zorbalardan 3’ü yakalandı. Kurtarılan genç kız da ailesine teslim edildi. 
     Kent merkezinin Yeşiltepe mahallesinde oturan 25 yaşındaki Ziver Karayiğit, evlenmek istediği 17 yaşındaki N.E.'yi, dün saat 17.00 sıralarında evde yalnız bulunduğu sırada, amca çocukları 24 yaşındaki Metin Karayiğit, 22 yaşındaki Nedim Karayiğit ve kimliği açıklanmayan 2 yakınıyla birlikte zorla bir otomobile bindirerek kaçırdı. Mahalle sakinlerinin durumu bildirmesi üzerine harekete geçen On Nisan polis merkezinde görevli polis memurları Nazmi Çınar ve Nuri Topal, Ziver Karayiğit’in kullandığı plakasız otomobili, Batıraman yolu üzerindeki odun pazarı önünde durdurdu. 
     Otomobilden inen Ziver Karayiğit ve 4 yakını, ellerindeki sopalarla polis memurları Nazmi Çınar ve Nuri Topal’a saldırdı. Zorbalar, neye uğradığını şaşıran ve kendilerini korumaya fırsat bulamayan 2 polis memurunu sopa ve taşlarla dövdü. Çeşitli yerlerinden yaralanan polisler, olay yerine gelen takviye ekip tarafından Devlet hastanesine kaldırılarak tedavi altına alındı. Üniformaları da yırtılan 2 polise, 15’er gün İş göremez’ raporu verildi. 
     Kaçmaya çalışan saldırganlardan Ziver, Nedim ve Metin Karayiğit yakalanıp gözaltına alınırken, kaçırılan N.E. de ailesine teslim edildi. Kaçan ve kimliği açıklanmayan 2 kişinin arandığı, soruşturmanın sürdürüldüğü bildirildi. 
     
</TEXT>
</DOC>
