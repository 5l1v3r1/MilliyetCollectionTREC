<DOC>
<DOCNO> 333490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/ekonomi/eko05.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi, medyadan çekiliyor 
</HEADLINE>
<TEXT>


İtalya Başbakanı Silvio Berlusconi ve ailesi, bünyesinde dört televizyon kanalı bulunduran Mediaset'in yüzde 17'sini 2 milyar euroya sattı 


İtalya'da Başbakan Silvio Berlusconi tarafından kontrol edilen holding şirketi Fininvest, televizyon yayıncılığı alanında faaliyet gösteren Mediaset'in yüzde 17'ye yakın hissesini sattı. Yatırım bankası JP Morgan'ın öncülüğünde gerçekleştirilen operasyonda Fininvest'in satıştan elde ettiği gelir 2 milyar euroyu buldu. Daha önce yüzde 51 çoğunluk hissesi Berlusconi ailesinde bulunan Mediaset'te, hisse satışının ardından halka açıklık oranı yüzde 65.7'ye yükseldi. 
Medya patronu olarak siyaset yapması uzun süredir tartışılan İtalya Başbakanı Silvio Berlusconi'nin, Mediaset'in çoğunluk hissesini satarak kendisine yöneltilen eleştirilerden kurtulmak istediği ifade ediliyor. 
İtalya'da bu ayki yerel seçimlerde Berlusconi önderliğindeki Merkez Sağ koalisyonunun 13 seçim bölgesinden yalnız ikisinde başarılı olması, Mediaset'in satılacağı beklentisini güçlendirmişti. Berlusconi ailesinin İtalya'da Canale 5, Italia 1 ve Retequattro, İspanya'da ise Telecinco kanallarını bünyesinde bulunduran Mediaset hisselerini satmayı sürdürmesi bekleniyor. 


</TEXT>
</DOC>
