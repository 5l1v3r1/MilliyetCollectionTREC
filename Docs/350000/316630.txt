<DOC>
<DOCNO> 316630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/spor/axspo02.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cehennem buz kesti 
</HEADLINE>
<TEXT>


İspanyol basını, Real Zaragoza'nın UEFA Kupası'nda gecenin en sürpriz sonucuna imza attığını belirtti. Gazeteler, "Fenerbahçe bu oyunla Türkiye'de nasıl lider, anlayamadık" yorumunu da yaptılar 

MEHMET ÇİFTÇİ 


Marca Gazetesi 
SARACOĞLU cehennemi böyle buz kestirilir. Zaragoza bir üst tur için önemli adım attı. Fenerbahçe bu oyunla Türkiye Ligi'nde nasıl lider Anlamak çok güç. Victor Munoz gibi her teknik direktör Fenerbahçe'yi biraz okusa, bu takıma karşı herkes galip gelebilir." 

As Gazetesi 
CEHENNEMDEN gelen zafer. Zaragoza, Şükrü Saracoğlu Stadı'nı dolduran 45 bin seyirciyi dilsiz bıraktı. Türkler'e iyi bir futbol dersi verdik. Türkiye'de herkes bağırmayı öğrenmiş. Bu bağıranlar biraz da futbol öğrensinler." 

Equip Gazetesi 
KIRMIZI şeytanlar Türkiye'de resital yaptı. Türkiye'de herkes Zaragoza'yı küçük gördü. Sanırım artık Zaragoza'yı iyi tanımışlardır. 

El Mundo Deportivo 
ZARAGOZA bir üst tura Türkiye'de atladı. İstanbul'da alınan bu galibiyet, UEFA yolunda en iyi sonuç. Munoz bu sezon ilk kez Movilla'yı kadro dışında bıraktı. Yeni bir düzenle oynadı. Taktik ve Munoz'un dehası, Daum'u mat etti. 

Sport Gazetesi 
İSTANBUL'DA ne cehennem, ne de Fenerbahçe sahadaydı. Sahada olan tek güç Zaragoza'ydı. Türkiye'de dev bir adım attık. Maçtan önce herkes, Zaragoza'nın son haftalarda aldığı yenilgiler nedeniyle, İstanbul'da yeni bir hayal kırıklığı yaşayacağını sanıyordu. Ancak yanıldılar. Zaragoza bu mükemmel sonucu lige de yansıtacaktır. 

Heraldo De Aragon 
FENERBAHÇE sadece bağırdı, Zaragoza ise futbol oynadı. Takımın bu oyununa sadece bizim değil, Türklerin de şapka çıkartması gerekir. 

El Periodico Gazetesi 
"ZARAGOZA Türkiye'de altın buldu. Bu galibiyeti takım inancının bir zaferi. Fenerbahçe sahada korkulacak kadar büyük bir direnç göstermedi. Bir beraberlik veya tek farklı yenilgi beklerken, İstanbul'dan altın bularak döndük. 

Havası bozulmadı 

Fenerbahçeli oyuncular Zaragoza yenilgisini çabuk unuttu 

KAYSERİSPOR maçının hazırlıklarına ara vermeden başlayan Fenerbahçe, Zaragoza yenilgisinin şokunu üzerinden çabuk attı. Futbolcular antrenman öncesi, sahada kendi aralarında yenilgiyi tartışırken, uzun süredir forma giymeyen Hooijdonk'a dert yandılar. Ardından Daum'un idmana çıkmasıyla hava bir anda değişti. 
İDMAN öncesi oyuncularıyla bir saat özel olarak görüşen Alman hocanın yeniden motivasyonu sağladığı görülürken, çalışmada, hırs, tekme, sevinç ve hüzün bir arada yaşandı. Daum antrenman sonunda çift kalede galip gelen Anelka'nın takımını toplayarak basına özel poz verdirdi. Çalışmaya hafif ağrısı bulunan Alex katılmadı. 

'Yeter artık' 

SARI - Lacivertli futbolcular karşılaşma sonrası soyunma odasına giderken kendilerine küfür eden taraftarları yönetime şikayet ettiler. Fenerbahçeli oyuncular, "Bu sonucu biz de istemezdik. Tribünlerin bizleri ıslıklamasını anlıyoruz ama yediğimiz küfürlerden bıktık. Yetek artık. Şampiyon yine bu kadro olacak, bunu çabuk unutuyorlar. Bu kadar küfür neden " diye konuştular. 

Yıldırım moral verdi 

'Bu maçı unutun' 
BAŞKAN Aziz Yıldırım, karşılaşma sonrası Teknik Direktör Christoph Daum ile bir süre görüştü. Yıldırım, yenilgi nedeniyle Alman hocaya moral vermeye çalışırken, alınan sonucun herkesi üzdüğünü ancak önlerine bakmaları gerektiğini bildirdi ve "Sizden bu maçı hemen unutmanızı istiyorum" dedi. 

Kayseri uyarısı 
HENÜZ herşeyin bitmediğini belirten başkan Aziz Yıldırım, "Zaragoza'da bir maç daha oynayacağız. Ama ligin de büyük önemi var. Kayserispor karşısında puan kaybedersek çok yıpranırız. Aman dikkat" diye konuştu. Alman hoca ise aşırı stresin pozisyon üretmelerine ve iyi futbola engel olduğunu savundu. 

Özdemir Biz zoru severiz 
İKİNCİ Başkan Nihat Özdemir, Real Zaragoza önünde beklemedikleri bir yenilgi aldıklarını ancak umutlarını yitirmediklerini söyledi. Özdemir, "Bu maçlar iki aşamalı. Belli olmaz, Fenerbahçe rövanşta Zaragoza'yı 3-0 da yenebilir. Biz zor günlerin takımıyız. Zoru severiz. Fenerbahçe kadro olarak rakibinden daha iyi. Turu geçmemiz mucize sayılmamalı. Yenilgi sonrası eleştiri olması doğal. Futbolcularımız bundan sonra daha iyi konsantre olacaklardır" ifadelerini kullandı. 

Rövanşa Bramhaar 

FENERBAHÇE'NİN deplasmanda Real Zaragoza ile yapacağı UEFA Kupası 3. tur rövanş maçının hakemleri belli oldu. Futbol Federasyonu'ndan yapılan yazılı açıklamaya göre, 24 Şubat Perşembe günü La Romerada Stadı'nda oynanacak karşılaşmada Hollandalı hakem Eric Bramhaar düdük çalacak. Bramhaar'ın yardımcılıklarını Wijnand Rutgers ve Rob Meenhuis yapacak. 


</TEXT>
</DOC>
