<DOC>
<DOCNO> 302797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonsiy07.html </URL>
<DATE> 2005/01/02/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Erdoğan AB'den tarih aldığımızda bazıları karalama kampanyası başlattı 
</HEADLINE>
<TEXT>

     Başbakan Recep Tayyip Erdoğan, AB süreciyle ilgili tarih alındığında, bazı çevrelerin karalama kampanyası başlattıklarını belirterek, ''Önemli değil, biz yolumuza aynı inatla aynı kararlılıkla devam ediyoruz'' dedi. 
     Erdoğan, Bursa Büyükşehir Belediyesi'nce yaptırılan Yüksek İhtisas Hastanesi Kavşağı'nın açılış töreninde, kısa sürede böyle bir kavşağın açılışını yapmaktan memnuniyet duyduğunu söyledi. Bunun ancak heyecan ve hizmet aşkıyla dolu kadroların eseri olabileceğini vurgulayan Başbakan, bu nedenle Büyükşehir Belediye Başkanı ve ekibini kutladığını söyledi. 
     Yüksek İhtisas Hastanesi Kavşağı'nın yanı sıra Bursaray'ın B Etabı ve TOKİ'nin bin 619 dairelik toplu konut projesinin temelini de atacaklarını bildiren Başbakan Erdoğan, hizmetler konusunda tarih verirken, neticelendirmeyi de son derece önemsediklerini, oysa şimdiye kadar verilen sözlerle halkın aldatıldığını kaydetti. 
     Erdoğan, duble yollar konusunda muhalefet partisinin ''Bunu neyle yapacaksınız '' şeklinde kendilerini eleştirdiğini ifade ederek, Cumhuriyet döneminde 3 bin 800 kilometrelik duble yola karşılık, 2 yılda 5 bin kilometre yol yaptıklarını, bu hizmetlerin devamının da geleceğini söyledi. 
     
     ''BİZ YOLUMUZA AYNI İNATLA DEVAM EDİYORUZ'' 
     Türkiye'nin bugün dünden daha güçlü olduğunu, yarın daha da güçlü olacağını belirten Başbakan Recep Tayyip Erdoğan, şöyle dedi 
     ''AB süreciyle ilgili tarih aldığımızda, bazıları karalama kampanyası başlattılar. Önemli değil, biz yolumuza aynı inatla aynı kararlılıkla devam ediyoruz. Çünkü içine kapalı bir Türkiye değil, dünyaya açık bir Türkiye'yi kuruyoruz. Ve bu sürat böyle de devam edecek.'' Bursa Büyükşehir Belediye Başkanı Hikmet Şahin'in, Merinos ile ilgili talebini ilettiğinde hiç tereddüt etmediğini belirten Erdoğan, ''Çünkü ben de aynı tezgahta dokunmuş bir kumaştım. Ben de belediye başkanlığından geliyorum'' ifadesini kullanırken, buranın, Londra'daki Hyde Park gibi bir park yapılmasını istediğini söyledi. 
     
     'YEŞİL BURSA'YI YENİDEN İNŞA EDECEĞİZ'' 
     Başbakan Recep Tayyip Erdoğan, ''Yeşil Bursa''nın bugün kalmadığını, ancak yeni projelerle ''Yeşil Bursa''yı yeniden inşa edeceklerini söyledi. ''Modern, çağdaş'' geçinenlerin hep bu işin lafını yaptıklarını savunan Erdoğan, AK Parti'nin ise verdiği sözleri hayata geçirdiğini kaydetti. 
     Bursa Çevre Yolu'na da bu yıl 100 trilyon lira ayırdıklarını, ana gövdesinin bu yıl bitirileceğini ve geriye makyaj kısmının kalacağını belirten Erdoğan, zamanı iyi değerlendirmeye çalıştıklarını söyledi. 
     Başbakan Erdoğan, Uludağ'ın da bugüne kadar belli aylarda çalıştığını ve uzun süre hizmete kapalı kaldığını, ancak bundan sonra 12 ay aralıksız çalışması için projeler ürettiklerini belirterek, güven ve istikrar olunca yatırımların da arka arkaya geldiğine ve hayata geçirilebildiğine dikkati çekti. 
     Enflasyon ve faizler önemli ölçüde gerilerken, aradaki farkın halkın cebine girdiğini söyleyen Erdoğan, Türkiye'nin bu yıl yüzde 10'luk büyümeyle OECD ülkeleri arasında birinci sıraya yükseldiğini bildirdi. 
     
     ''İSTİHDAM SADECE TÜRKİYE'NİN DEĞİL, DÜNYANIN SORUNU'' 
     Başbakan Recep Tayyip Erdoğan, bazı dinleyicilerin ''İş istiyoruz'' diye seslenmeleri üzerine de istihdamın sadece Türkiye'nin değil bütün dünyanın sorunu olduğunu, ancak işsizliğin artık büyümediğini, azaldığını vurguladı. 
     Bursa-Ankara arasındaki tarifeli uçak seferlerinin 10 Ocak'tan itibaren başlatılacağını, doğalgaz yatırımlarında Türkiye genelinde olduğu gibi Bursa'da da kararlı olduklarını ifade eden Erdoğan, bu yıl 1 milyon 200 bin ton kömür dağıtma sözü verdiklerini ve gelen 1 milyon 050 bin tonluk talebin karşılandığını bildirdi. 
     Erdoğan, ilköğrenimde ücretsiz kitap dağıtımının sürdüğüne işaret ederek, yüksek öğrenimde de iki yıl önce 45 milyon lira olan öğrenim kredisinin 118 milyon liraya çıkarıldığını kaydetti. 
     Toplu konut alanında da yeni bir dönem başlattıklarını, dar gelirlilerin uygun imkanlarla ev sahibi yapılacağını belirten Erdoğan, 45 metrekarelik dairelerin 20 yıl vadeyle azami 100 milyon liralık taksitlerle satılacağını, ayrıca talebe göre 75 ve 140 metrekarelik dairelerin de bulunacağını söyledi. 
     Erdoğan, bütün bu dairelerin 12 ayda teslim edileceğine değinirken, ''Kira öder gibi ev sahibi olacaksınız'' dedi. 
     Başbakan Erdoğan, konuşmasının ardından, TOKİ tarafından merkez Nilüfer İlçesi'ne bağlı Hasanağa Beldesi'nde inşa edilecek bin 619 dairelik toplu konut ile Bursaray B Etabı'nın temelini, telekonferans sistemiyle butona basarak attı. Erdoğan, daha sonra Yüksek İhtisas Hastanesi Kavşağı'nın açılışını da havai fişek gösterisi eşliğinde yaptı. 
     Törene, Milli Eğitim Bakanı Hüseyin Çelik, AK Parti Grup Başkanvekili Faruk Çelik, Bursa Valisi Oğuz Kağan Köksal, Büyükşehir Belediye Başkanı Hikmet Şahin, bazı milletvekilleri ile yaklaşık 10 bin kişi katıldı. 
     
</TEXT>
</DOC>
