<DOC>
<DOCNO> 337409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy21.html </URL>
<DATE> 2005/04/27/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Erdoğan'dan Koçaryan'ın mektubuna yanıt Bilimi inkar edemezsiniz 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan, Ermeni sorununun tarihçiler tarafından incelenmesi çağrısına, "Bu tarihçilerin değil, siyasilerin sorunudur" karşılığını veren Ermenistan Cumhurbaşkanı Robert Koçaryan'a, "Siyasi karardan önce halledilmesi gereken, tarihten gelen çok önemli bir mesele var. Belge ve bilgiye dayalı olarak bu adımı atabiliyorsanız onun neticesine katlanmaya hazırız. Ama siz de o neticeye katlanmaya hazır olun" diye seslendi. 
     
     Hodri meydan 

     Erdoğan, önceki gün Ankara'ya ulaşan Koçaryan'ın mektubunu dün değerlendirdi. Erdoğan, Yeni Zelanda Başbakanı Helen Clark'ı kabulünde gazetecilerin konuya ilişkin soruları üzerine şunları söyledi 
     "Mektubu cümle cümle okudum. Nasıl siyaset yapacağımızı tarihçilere siyasetçilere bırakalım demedik. Bu siyasi kararı vermeden önce halledilmesi gereken çok önemli bir mesele var. Bu tarihten gelen sorunlardır. Bu sorunlar arşivlerde belgeleriyle mevcuttur. Biz hodri meydan diyoruz, bütün arşivleri açıyoruz. 
     
     Tarihimiz yere baktırmaz 

     Eğer arşivlerinize göre konuşuyorsanız siz, üçüncü ve dördüncü ülkeler de arşivlerini açsınlar. Bu arşivlerde siyaset bilimci, tarihçiler otursun çalışsın. Bunun neticesinde tarihin sorgulanması gerekiyorsa biz sorgularız. Tarihini inkar eden millet değiliz. Hiçbir zaman tarihimiz bizi yere baktırmadı. Yine belgelerle konuşuyoruz. Yine yere bakmayacağımıza inanıyoruz. Belgeler bize bunu gösteriyor." 
     
     Katlanmaya hazırız 

     Ermenilerin arşivlerini açmamasının merak konusu olduğunu kaydeden Erdoğan, "Avrupa Parlamentosu da arşivleri açmalarını önerdi. Artık aklıselim duruma hakim oldu. Yani lobi çalışmalarıyla bir yere gidilmez. Gerçekleri müşterek yakalamak lazım. Dünyadaki bazı ülkelerin parlementolarında alınmış olan kararlarla bir yere gidilmez. Akıl bilim çerçevesinde belge ve bilgiye dayalı olarak bu adımı atabiliyorsanız onun neticesine katlanmaya hazırız. Ama siz de o neticeye katlanmaya hazır olun" dedi. 
     
     Adım beklemek hakkımız 

     Erdoğan, "Biz atacağımız siyasi adımları her zaman atarız, atıyoruz. Havayolları kapalıydı. Bunu açtık. Türkiye'deki Ermeni vatandaşlarımın sorunu yok. Bazı konular dışında Ermeni vatandaşlardan bana yansıyan hiçbir şey olmadı. O konuların üzerine gidiyorum. Biz de muhataplarımızdan aynı şekilde adım bekleriz. Bekleme hakkına sahibiz" diye konuştu. 
     

     
</TEXT>
</DOC>
