<DOC>
<DOCNO> 306605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas10.html </URL>
<DATE> 2005/01/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Pierre Cardin, modern tasarımları yerden yere vurdu 
</HEADLINE>
<TEXT>

     Dünyaca ünlü Fransız moda devi Pierre Cardin, modern tasarımlara verdi veriştirdi. Ünlü modacı, modern tasarımların giyilemez olduğunu ve moda dünyasının çıplaklıkla biçimsizleştiğini söyledi. 
     Cardin, Fransız cumhurbaşkanlığı sarayı Elysee'ye bakan ofisinde Reuters'la yaptığı söyleşide, Fransızların, büyük moda evlerince hazırlanan en lüks, hazır giyimin tamamen tersine, kişiye özel hazırlanan tasarımlar anlamına gelen ''haute couture''ünün gerçek anlamını yitirdiğini belirtti. 
     Gerçek siluetlerin artık yaratılmadığını söyleyen Cardin, ''Eskiden Balenciaga, Dior, Chanel, Courreges vardı. Bu isimlerden Dior hala yaşıyor, ancak tamamen temsili olarak'' dedi. 
     Dior atölyesine 1946'da katılan ve yarattığı ''balon elbiseyle'' 1954'te üne kavuşan Cardin, Dior'un gerçekten muhteşem olduğunu, ancak tasarladığı ayakkabılar, şapkalar ve elbiselerin günlük hayata uygun olmadığını ifade etti. 
     1,32 milyar dolarlık moda imparatorluğunu satışa sunan 82 yaşındaki moda devi, günümüz kadınının artık iş hayatında daha çok rol aldığını, otomobil kullandığını, otomobillerin giderek küçüldüğünü, ancak Dior'un elbiselerinin büyüdüğünü söyleyerek, ''O ayakkabılarla ve şapkalarla yürüyemezsiniz. Nerede giyebilirsiniz... Akşam yemeğinde... Ancak o elbiselerle oturabilmek için 3 sandalyeye ihtiyacınız var'' diye konuştu. 
     Hazır giyim sektöründe 1950'lilerde başarı kazanan ilk isimlerden biri olan Pierre Cardin, adını daha sonra mobilya, restoran, otel, yat ve hatta çikolataya bile verdi. 
     
</TEXT>
</DOC>
