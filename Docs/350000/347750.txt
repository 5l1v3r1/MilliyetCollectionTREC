<DOC>
<DOCNO> 347750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun12.html </URL>
<DATE> 2005/06/01/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Wolfowitz, Dünya Bankası başkanı 
</HEADLINE>
<TEXT>

     Irak savaşının mimarı eski ABD savunma bakan yardımcısı Paul Wolfowitz, Dünya Bankası başkanlığı görevine bugün resmen başlıyor. 
     Wolfowitz'in, bugün Dünya Bankası çalışanlarıyla bir toplantı yapması bekleniyor. Wolfowitz'in, resmen göreve başlamadan önce son birkaç haftayı, Dünya Bankası'nın yöneticileri, ülkelerin bankadaki temsilcileri ve bankanın faaliyetleri konusunda uzman kişilerle görüşerek geçirdiği belirtildi. 
     Wolfowitz, Dünya Bankası'ndaki görevi boyunca bir numaralı önceliğinin, başta Afrika ülkelerinde olmak üzere dünyada sefaletle mücadele etmek olacağını belirtiyor. 
     Geleneksel olarak Amerikan vatandaşlarının başkanlık ettiği Dünya Bankası'nda James Wolfensohn'un ayrılmasıyla ABD Başkanı George W. Bush tarafından bu göreve aday gösterilen Wolfowitz, birçok ülke ve çevreden gelen itiraza karşın, bankanın icra kurulu tarafından onaylanmıştı. 
     Gözlemciler, Wolfowitz'in Dünya Bankası'ndaki görevinde başarılı olabilmesi için ilk başta Beyaz Saray'la bağlarını kopardığını kanıtlaması gerektiğini ifade ediyorlar. 
     
</TEXT>
</DOC>
