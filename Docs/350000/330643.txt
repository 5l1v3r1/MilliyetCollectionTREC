<DOC>
<DOCNO> 330643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/yazar/bila.html </URL>
<DATE> 2005/04/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ağar Herkes bildiğini açıklasın 
</HEADLINE>
<TEXT>


Siyasette iki konu öne çıktı Başbakan Recep Tayyip Erdoğan'ın, Fatih Altaylı'yla söyleşisinde, bazı gazetecilerin, gazeteci olarak randevu alıp başka şeyler istediklerini söylemesi... 
ANAP liderliğine seçilen Erkan Mumcu'nun, Başbakan Erdoğan'a, "Partinize geçen CHP milletvekillerine ne verdiniz Siz mi açıklayacaksınız, ben mi açıklayayım" demesi... 
Bu sözler hem siyasette hem basında etik sorununa işaret ediyor. 
Kamuoyu bir yandan başbakan nezdinde başka işleri kovalayan gazetecilerin kim olduklarını ve ne istediklerini, bir yandan da AKP'ye geçen milletvekillerinin bir şey alıp almadıklarını, aldılarsa ne aldıklarını merak ediyor. 
Başbakan Erdoğan'ın ve ANAP lideri Mumcu'nun bu konulara açıklık getirmesini istiyor. 
Bu kapalı ifadeler bütün gazetecileri ve AKP'ye geçen milletvekillerini töhmet altında bıraktığı için, gerçekten söyleyenler tarafından açıklığa kavuşturulmalı... 
DYP lideri Mehmet Ağar da bu iddiaların ağırlığına işaret ederek, Erdoğan ve Mumcu'yu açıklama yapmaya davet edenlere katıldı. 
Ağar, dün Kastamonu yolundayken yaptığımız görüşmede Erdoğan ve Mumcu'ya seslenerek şöyle dedi 
"Bu tip politika artık geride kaldı. İddiaya ve suçlamaya dayalı, imaya dayalı politikadan halkımız zaten bıkmış durumda. Bu nedenle Sayın Başbakan, ne biliyorsa açıklamalıdır. Kendisinden kim, ne zaman, ne istemişse kamuoyuna duyurmalıdır. Böyle bir şey yoksa konuşmayacaksın, varsa da somut olarak açıklayacaksın. Böyle kapalı ifadelerle, imalarla konuşmak olmaz. Sayın Mumcu'nun iddiaları aynı şekilde. Benim söyleyeceğim şu 
Kim, ne biliyorsa açıklasın. Ama bu açıklamalar genel ve soyut değil. Somut olsun." 
Ağar, açıklık taşımayan bu tür ifadelerle gündemi işgal etmenin de doğru olmadığını söylüyor. Bir süredir Anadolu'yu gezdiğini anımsattıktan sonra şöyle diyor 
"Halk işsizlik sorununa çözüm istiyor, yoksulluktan, geçinememekten şik yet ediyor. Borçtan harçtan yakınıyor. Çiftçisi, esnafı, işçisi, işsizi, emeklisi bunu konuşuyor. Türkiye'nin dertleri bunlar. İma yoluyla politika yapanlar gerçek sorunlara eğilmeli." 

Derin devlet 
Ağar, Yavuz Donat'ın Demirel ve Evren'le yaptığı söyleşilerde gündeme gelen, "derin devlet" kavramının isim babası olarak biliniyor. 
DYP lideri, bu konuya ilişkin soruma karşılık şu değerlendirmeyi yapıyor 
"Sayın Demirel, Sayın Evren, bu konuda görüşlerini açıkladılar. Ben onlarla tartışıyormuş gibi araya girmek istemem. Benim DYP Kongresi'nde kullandığım kavram 'derin millet iradesi' biçimindeydi. Derin devlet değil, derin millet iradesi. Bununla da kastedilen şudur Türk milleti en son Musul-Kerkük'ten çekilmiştir. Bir daha geri çekilmemek anlamındadır, derin millet iradesi. Konu edilen görüşlerdeki derin devlet kavramıyla yönetim boşluğunun bir biçimde doldurulmasından söz ediliyor. Aslında yönetim boşluğu olduğu zaman her ülkede bu teşekkül eder. Önemli olan demokratik yoldan seçilmiş siyasi iradenin yönetim boşluğu yaratmaması, milletten aldığı iradeyle ülkeyi yönetmesidir. Milletle devlet dengesini kurabilmesidir. Bunu bozmamasıdır. Kastedilen sanıyorum budur." 
DYP lideri, partisinin büyük kongresi öncesinde il kongrelerini yaparken Anadolu'nun nabzını tuttuklarını ve halkın sorunları, beklentileri konusunda iktidarı daha dikkat çekici biçimde uyaracaklarını söylüyor. 



</TEXT>
</DOC>
