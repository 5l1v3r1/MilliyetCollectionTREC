<DOC>
<DOCNO> 345715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo18.html </URL>
<DATE> 2005/05/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ziya Doğan Kaleci antrenörüme vurma gibi bir eylemim olmadı... 
</HEADLINE>
<TEXT>

     Gençlerbirliği Teknik Direktörü Ziya Doğan, medyada yer alan Denizlispor maçında kaleci antrenörü Hakan Polat ile aralarında yaşananlarla ilgili haberlerin gerçeği yansıtmadığını söyledi. 
     Ziya Doğan, düzenlediği basın toplantısında, Denizli’ye 4-5 as futbolcularından yoksun gittiklerini, görev verdiği genç oyuncuların da çok iyi mücadele ettiklerini belirterek, şöyle konuştu 
     "Ancak geçen sezondan 2 takım arasında yapılan maçta yaşanan bazı olayların bu maça yansıtılması hem bizim, hem de Denizlispor’un futbolcularını bir hayli germiş. Maç öncesi Giray Bulak hocayla sohbet ettik, karşılaşma sırasında da hiç tartışmamız olmadı. Maçta 65. 
     dakikaya kadar da benim en ufak bir müdahalem yoktu. Ancak 65. 
     dakikada bir pozisyon için yan hakeme itirazım oldu. Henüz 4 ay önce göreve başlayan kaleci antrenörüm de beni iyi tanımadığı için sinirimi de fark etmedi ve benim belime sarıldı, bırakmadı. Ben de ’bırak beni git yerine otur’ diye ittim. Yoksa vurma ve dövme gibi bir eylemim asla olmadı" diye konuştu. Türk futboluna birçok dürüst ve kaliteli antrenör kazandırdığını ifade eden Doğan, konuşmasını şöyle sürdürdü "Benimle çalışan yardımcı antrenörlerin hepsi çok önemli değerlerdir. Kaleci antrenörüm de henüz 4 ay önce göreve başlayan pırıl pırıl bir insan, yeni göreve başlayan bir hoca için en talihsiz ve üzücü bir olay, bu insanı bu şekilde karalamaktır. Bu konuda gerekli yerlere yazılarımı yazdım, ayrıca avukatımla da konuşacağım ve gerekli yasal girişimlerimi yapacağım." Doğan, hiçbir konuda asla yalan söylemediğini ve hiçbir yere de aday olmadığını ifade ederek, "Hiç kimse Ziya Doğan’ın adından korkmasın, ben hiçbir yere aday değilim. Benim hedefim Türkiye değil, Avrupa’da çalışmak" dedi. Gazetelerde yer alan bu gerçek olmayan haber yüzünden ceza kuruluna sevk edildiğini de vurgulayan Doğan, şöyle konuştu "Benim tek suçum tecrübesiz hocamın bana sarılması, benim de onu iterek git otur yerine demem. Yoksa ne futbolcuya, ne de hakeme karşı bir saldırım olmadı." 
     
</TEXT>
</DOC>
