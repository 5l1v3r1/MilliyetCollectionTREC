<DOC>
<DOCNO> 349177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur25.html </URL>
<DATE> 2005/06/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bergama'da çevrecilerle maden işçileri arasında gerginlik 
</HEADLINE>
<TEXT>

     Dünya Çevre Günü'nü Bergama Çamköy'de kutlamak isteyen İzmirli çevreciler, Ovacık altın madenini işleten şirketin işçilerinin ilerlemelerine izin vermemesi üzerine, Çanakkale-İzmir karayolunu trafiğe kapattı. Eylem, Bergama Kaymakamı Hüseyin Eren'in araya girmesiyle sona erdi. 
     İzmir-Bergama, Eşme, Sivrihisar, Havran Küçükdere El Ele Hareketi üyesi çevreciler, Ovacık ve Çamköy girişinde kutlama yapmak için aileleriyle toplanan maden işçilerinin Çamköy'e gitmek için yoldan geçmelerine izin vermemeleri üzerine, otobüslerden inerek Çanakkale-İzmir karayolunu trafiğe kapattılar. 
     Maden işçilerinin yumurtalı saldırısına rağmen kalabalığın arasından Çamköy'e gitmek üzere geçmeyi başaran iki otobüste bulunanlar da geri dönerek, yolu kapatanlara katıldı. 
     Bu arada, çevreciler, "Siyanürcü şirket, Bergama'yı terk et", "Baskılar bizi yıldıramaz", "Direne direne kazanacağız" diye slogan attı. 
     Çevreciler, güvenlik güçleri bölgeye gelinceye ve madenciler Çamköy yolunu açıncaya kadar eyleme devam edeceklerini bildirdiler. 
     
     KAYMAKAM ARAYA GİRDİ 

     Bergama Kaymakamı Hüseyin Eren ile Jandarma Bölük Komutanı Yüzbaşı Metin Düz, olay yerine gelerek, bir süre İzmir-Bergama, Eşme, Sivrihisar, Havran Küçükdere El Ele Hareketi üyesi çevrecilerle görüştü. 
     Bergama Çevre Platformu üyesi Erol Engel, Kaymakam Eren'e Dünya Çevre Günü'nü kutlamak için Çamköy'e gitmek istediklerini, ancak maden işçilerinin yolu açmadığı için geçemediklerini söyledi. 
     Bunun üzerine maden işçilerinin yanına gelen ve şirketin Yönetim Kurulu Başkanı Akın İpek ile görüşen Eren, İpek'ten işçileri yol kenarına çekmesini istedi. İşçiler yolun iki kenarına sıralanırken, jandarma ekipleri de köylülerle çevrecilerin arasına yerleştirildi. 
     Çevreciler, maden işçilerinin arasından geçerken, işçiler otobüslere taş ve yumurta attı. Bu sırada aralarında Bergama Belediyesi'ne ait çevrecileri taşıyan bir otobüsün de bulunduğu bazı otobüslerin camları kırıldı. 
     Çevrecilerin bölgeden uzaklaşması üzerine maden işçileri kutlamaya kaldıkları yerden devam etti. 
     İşçilere hitap eden şirketin Yönetim Kurulu Başkanı Akın İpek, ''Dün Türkiye'de ilk kez bir Türk şirketi, altınını döktü. Bu şenlik hem bunun hem Çevre Günü'nün kutlamasıdır'' diye konuştu. 
     İpek, daha sonra kutlamaya katılanları tesislerde geziye davet etti. 

     
</TEXT>
</DOC>
