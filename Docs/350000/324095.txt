<DOC>
<DOCNO> 324095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo21.html </URL>
<DATE> 2005/03/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Galatasaray'da sis altında neşeli antrenman... Ribery katılmadı... 
</HEADLINE>
<TEXT>

     Ligde 20 Mart Pazar günü kendi sahasında Büyükşehir Belediyesi Ankaraspor ile karşılaşacak Galatasaray, bu maçın hazırlıklarını sabah sis altında neşeli geçen bir antrenmanla sürdürdü. 
     Florya Metin Oktay Tesisleri'nde, teknik direktör Gheorghe Hagi yönetiminde gerçekleştirilen antrenmanda sarı-kırmızılı oyuncular, gol çalışması yaptılar. Pas ve şut çalışmasıyla antrenmana başlayan futbolcular, daha sonra tek kale ve çift kalede gol çalışması gerçekleştirdiler. Hagi, savunma ve hücum oyuncularını iki takım yaparak, 2'ye 1, 2'ye 2 ve 3'e 3 gol çalışması yaptırdı. 
     Gol çalışmasının son bölümünde Hagi, takımları değiştirirken, kırmızı ekip, Song'un golüyle yeşil takımı yendi. Kırmızı ekibin kadrosunda yer alan Hasan Şaş ve Necati, galibiyet golünü atan Song'u omuzlara alarak bir süre taşıdı. 
     Galatasaray'ın sabahki idmanına dünkü çalışmada sağ diz altına darbe alan Ribery ile sakatlığı süren Hakan Ünsal katılmazken, Orhan Ak ve Cihan, takımdan ayrı çalıştı. 

     
</TEXT>
</DOC>
