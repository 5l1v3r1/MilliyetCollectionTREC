<DOC>
<DOCNO> 336057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/ekonomi/eko01.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizbank'la Macarlar Halkbank'ı düşünüyor 
</HEADLINE>
<TEXT>


Türk piyasasında görüşmeler yapan Macar bankası OTP, Denizbank'la ortak olup Halkbank'ı satın almak istiyor. OTP, Denizbank'ın yüzde 40'ı için görüşüyor 

Kadife Şahin 

Uzun süredir Türkiye piyasasında görüşmeler yapan Macar bankası OTP, Türkiye'de yatırım yapmak için stratejik ortak arıyor. İtalyan, Alman, Fransız ve Hollanda bankalarının Türkiye'ye olan ilgilerine kayıtsız kalmayan Macar bankası OTP, daha önce Tasarruf Mevduatı Sigorta Fonu TMSF bünyesinde olan ve Halkbank'la birleştirilen Pamukbank'ı satın almak istemişti. TMSF bankaları dışında Türkiye'de başka bankalarla da görüşen OTP, daha önce incelemelerde bulunduğu Pamukbank'ın Halk Bankası ile birleştirilmesi üzerine Türkiye'de yatırım yapacağı stratejik bir ortak arayışına girdi. 

Halkbank 2006'da satılacak 
Zorlu Grubu'nun sahibi olduğu Denizbank'la iki aya yakın bir süredir görüşmelerde bulunan OTP, Denizbank'la ortak olup Halk Bankası'nı satın almak istiyor. Denizbank'ın hisselerinin yüzde 40'a yakın bir bölümünü satın almak isteyen OTP ile Zorlu Grubu arasındaki görüşmeler devam ediyor. İki grup arasındaki görüşmeleri teyit eden Denizbank'tan bir üst düzey yetkili, görüşmelerin sürdüğünü ancak şu aşamada neticelenmiş bir anlaşmadan söz etmenin doğru olmadığını söyledi. 
Kasım 2004'te Pamukbank'ı bünyesine alarak sektörde dördüncü büyük banka olan Halkbank'ın hisselerinin bir bölümü 2006 başında özelleştirilecek. 
Halka arzı da düşünülen bankanın satışı için danışman firma seçilecek. Bu arada daha önce Kamu Bankaları Ortak Yönetim Kurulu tarafından yönetilen Halk ve Ziraat Bankası'nın yönetimleri nisanda yapılan genel kurullardan sonra ayrıldı. 

Slovenya ve Bulgaristan ve Romanya'da da bankası var... 1949'da kamu bankası olarak kurulan OTP Ulusal Tasarruf Bankası , bireysel bankacılık alanında faaliyet gösterirken ilerleyen yıllarda faaliyet alanını genişletti. Gayrimenkul alanında faaliyet gösteren OTP Grup, 1989'dan itibaren çok fonksiyonlu ticari bir banka olarak operasyonlarına devam etti. 
Ticari bankacılığa da giren OTP, 1990 yılında isim değiştirerek Ulusal Tasarruf ve Ticaret Bankası adını aldı. 1992 yılında özelleştirilen OTP'nin 427 şubesi ve 1300'ün üzerinde ATM'si bulunuyor. Asıl faaliyet alanı bireysel bankacılık olan OTP, Macaristan'ın önde gelen bankalarından Merkantil Bank'ın sahibi. 
Macaristan'da perakende bankacılıkta lider olan OTP, ülke dışındaki operasyonlarla bu etkinliğini yaygınlaştırmak istiyor. 
Budapeşte merkezli OTP Grubu'nun turizm, emlak, sigorta ve faktoring sektörlerinde faaliyet gösteren şirketleri bulunuyor. 
Macaristan'da mortgage ipoteğe dayalı uzun vadeli konut kredisi alanında faaliyet gösteren ayrı bir bankası bulunan OTP, Bulgaristan, Romanya ve Slovenya'da banka sahibi. 


</TEXT>
</DOC>
