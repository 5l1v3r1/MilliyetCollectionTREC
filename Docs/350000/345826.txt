<DOC>
<DOCNO> 345826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas11.html </URL>
<DATE> 2005/05/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Parfüm alerjisi 10.6 milyon dolar tazminat kazandırdı 
</HEADLINE>
<TEXT>

     ABD’de mahkeme, iş arkadaşının kullandığı parfümün kokusunun kendisini hasta ettiğini ve hastalığından dolayı işine son verildiğini ileri sürerek dava açan bir radyo DJ’sine, 10.6 milyon dolar tazminat ödenmesine karar verdi. 
     WYCD-FM adlı radyonun eski DJ’lerinden Erin Weber, açtığı davada, iş arkadaşının kullandığı parfümün kendisini hasta ettiği konusunda şikayeti üzerine radyodaki işine son verildiğini savunmuştu. 
     Detroit’teki Bölge Mahkemesi jürisi, 8 gün süren istişarelerin ardından, 43 yaşındaki Erin Weber’i şikayetinde haklı bularak, radyonun toplam 10.6 milyon dolar tazminat ödemesine karar verdi. 
     Weber, parfümün kendisinde ses kaybına yol açtığını ve bu yüzden uzun süre işe gidemediğini ileri sürmüştü. Weber, parfüm kokusunun vücudunun her yerinde sanki elektrik şoku verilmiş gibi his yarattığını savunmuş ve bundan kurtulmak için ağır ilaç tedavisi gördüğünü söylemişti. 
     Parfümün sebep olduğu hastalık yüzünden işe gidemediği için 2001 yılında radyodaki işinden atılan Weber’in daha sonra bir firmanın ürettiği asansörler için yapılan ve asansörün durduğu her katı anons eden ses kayıtlarını yaptığı kaydedildi. 
     
</TEXT>
</DOC>
