<DOC>
<DOCNO> 344224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko04.html </URL>
<DATE> 2005/05/20/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Tarım ürünlerinde fiyat düşüşü sürüyor 
</HEADLINE>
<TEXT>

     Tarım Bakanlığı’nın bir süredir derlediği tarımsal ürün fiyatlarına ilişkin veriler, tarım ürünlerinin büyük kısmında mayısta da fiyat düşüşü yaşandığını gösteriyor. Ocak, şubat, mart ve nisan aylarında düşük fiyat artışıyla enflasyonun beklentilerin altında kalmasına yardım eden tarım sektörünün mayısta da benzeri bir katkı sağlaması bekleniyor. 
     Tarım Bakanlığı, mayıs ayına ilişkin olarak Erzurum, Ankara, Konya, Trabzon, Mersin, İstanbul, Tekirdağ, Hatay ve Denizli Tarım İl Müdürlüklerinden derlediği çiftçi satış, toptancı hal ve borsa ile tüketiciye satış fiyatlarını açıkladı. Bakanlığın her ay derlediği veriler özellikle taze meyve ve sebzelerle kuru meyve ve hububat fiyatlarında önemli oranlarda düşüş, bakliyatların bir kısmının fiyatlarında ise artış yaşandığını gösteriyor. 
     Mayısta çileğin toptancı ve tüketici fiyatları geriledi. Geçen ay 1.3 YTL olan çileğin toptancı halindeki satış fiyatı yüzde 17.6 oranında gerileyerek 1.1 YTL’ye, 1.8 YTL olan tüketiciye satış fiyatı ise yüzde 19.1 oranında gerileyerek 1.5 YTL’ye düştü. Karpuzun toptancı halindeki fiyatı yüzde 16.2, parakende satış fiyatı ise yüzde 36.4 oranında geriledi. Karpuz toptancı halinde 90 Ykr’den, tüketiciye ise 1.6 YTL’den satıldı. 
     Sivri biberin fiyatı toptancı hali ve borsada yüzde 52.8 oranında, tüketici satış fiyatı ise yüzde 52.1 oranında 
     geriledi. Sivri biber toptancı hali ve borsalarda 90 Ykr’den tüketiciye ise 1.4 YTL’den satıldı. Sofralık domatesin fiyatı ise toptancı hali ve borsada yüzde 45 oranında gerileyerek 1.1 YTL’ye, tüketici satış fiyatı ise yüzde 37.4 oranında gerileyerek 1.5 YTL’ye düştü. Taze fasulyenin toptancı hali ve borsadaki fiyatı yüzde 18.4, tüketici satış fiyatı ise yüzde 29.9 oranında geriledi. Taze fasulye toptancı hali ve borsada 1.6 YTL’den, tüketiciye ise 2.3 YTL’den satıldı. Kuru sarımsağın fiyatı toptancı hali ve borsada yüzde 20.4 oranında gerileyerek 1.3 YTL’ye, tüketici satış fiyatı da yüzde 19.1 oranında gerileyerek 2 YTL olarak gerçekleşti. Kabuklu fındığın üretici, toptancı ve tüketici fiyatları da geriledi. Kabukluğu fındığın üretici fiyatı yüzde 31.2, toptancı fiyatı yüzde 24.9, tüketici fiyatı ise yüzde 24.5 oranında düştü. Üreticinin kilosunu 4.1 YTL’den sattığı kabuklu fındık, toptancı hali ve borsalarda 4.9 YTL’den, tüketiciye ise 5.6 YTL’den satıldı. Mayıs ayında yeşil mercimeğin fiyatı toptancı hali ve borsada yüzde 1.4, tüketiciye satış fiyatı ise yüzde 8.7 oranında düştü. Yeşil mercimek toptancı hali ve borsada 1.5 YTL’ye, tüketiciye ise 1.9 YTL’ye satıldı. Kuru fasulyenin üretici ve toptancı hali ve borsa fiyatı gerilerken, tüketici satış fiyatı arttı. Kuru fasulyenin üretici fiyatı yüzde 7.3, toptancı hali ve borsadaki fiyatı yüde 6.2 oranında geriledi. Tüketiciye satış fiyatı ise yüzde 3.1 oranında arttı. Kırmızı mercimeğin üretici satış fiyatı yüzde 71 oranında artarken, toptancı hali ve borsalardaki fiyatı yüzde 8.8 oranında geriledi. Tüketiciye satış fiyatı ise yüzde 2.8 oranında artarak 1.8 YTL oldu. Üretici satış fiyatı yüzde 2 oranında gerileyen portakal toptancı hali ve borsalarda yüzde 15.2 oranında zamlandı. Portakalın tüketici satış fiyatı ise yüzde 6 oranında gerileyerek 1.1 YTL olarak belirlendi. Toptancı hali ve borsalardaki satış fiyatı yüzde 24.4 oranında artan pırasanın tüketici satış fiyatı ise yüzde 2.7 oranında gerileyerek 70 Ykr oldu. Patatesin üretici satış fiyatı yüzde 17.4 oranında geriledi. Toptancı hali ve borsalarda fiyatı değişmeyen patatesin tüketici satış fiyatı ise yüzde 2.7 oranında artarak 40 Ykr olarak belirlendi. Ispanağın üretici fiyatı yüzde 24, toptancı hali ve borsalardaki fiyatı da yüzde 9.6 oranında gerilerken, tüketiciye satış fiyatı ise yüzde 8.8 oranında arttı. Kuru soğanın üretici satış fiyatı yüzde 10, tüketici satış fiyatı ise yüzde 6.1 oranında geriledi. Toptancı hali ve borsalardaki fiyatı ise yüzde 13.6 oranında arttı. 
     
     FİYATI ARTANLAR 
     Mayıs ayında domatesin toptancı hali ve borsadaki fiyatı yüzde 9.8 oranında artarak 90 Ykr, tüketici satış fiyatı ise yüzde 12.1 oranında artarak 1.4 YTL oldu. Söz konusu dönemde ayçiçeği, elma, muz, domates, kuru incir ve kuru üzümün fiyatı da artış gösterdi. 
     
</TEXT>
</DOC>
