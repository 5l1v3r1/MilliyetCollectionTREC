<DOC>
<DOCNO> 312116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur11.html </URL>
<DATE> 2005/02/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ÖSYM, kapısını basına açacak... 
</HEADLINE>
<TEXT>

     Yılda 35 sınav düzenleyen ve soru kitapçıkları ve kılavuzların basımının yapıldığı yerleri güvenlik amacıyla şimdiye kadar kapalı tutulan Öğrenci Seçme ve Yerleştirme Merkezi'nin ÖSYM kapıları basına açılacak. 
     ÖSYM Başkanı Ünal Yarımağan, AA muhabirine yaptığı açıklamada, yılda 35 sınav düzenleyen kurumun çalışmaları ve işleyişi konusunda gazeteciler bilgilendirmek amacıyla 8 Şubat Salı günü toplantı yapmayı kararlaştırdıklarını belirtti. 
     Eksik bilgiden dolayı zaman zaman ''sansasyonel haberler'' yapıldığını söyleyen Yarımağan, ''Bu toplantıda gazetecilerin kafalarındaki her türlü soruya yanıt vermeye çalışacağız'' dedi. 
     Soruların hazırlanması, değerlendirilmesi ve soru kitapçıklarının basımına kadar tüm aşamalar konusunda bilgi verileceğini anlatan Yarımağan, ''Şimdiye kadar belli yerler kapalı tutulmuş. Bunun amacı da güvenliği sağlamak. Ama biz çalışma ortamımızı göstermek istiyoruz. Soru kitapçıklarının, kılavuzların basıldığı matbaada işlerin nasıl yürüdüğünü, arşivimizi gösterelim. Tabii fotoğraf çekmemek kaydıyla'' diye konuştu. 
     
     ''TERCİHLER DE İNTERNETTEN ALINACAK'' 
     Yarımağan, gelecek yıl yapılacak ÖSS başvurularını internet üzerinden alma çalışmaları hakkında da bilgi verdi. 
     Konuya ilişkin pilot çalışma yaptıklarını ifade eden Yarımağan, başvuruları almak üzere 7 bin öğretmene eğitim vermeyi ve 7 bin okula bilgisayar kurmayı planladıklarını anlattı. Başvurular sırasında MERNİS sisteminden de yararlanılacağını ifade eden Yarımağan, ''Öğretmen başvuracak adayın kimlik bilgisini MERNİS'ten alacak, sınav ücretini ödeyip ödemediğine ilişkin bankadan gelen bilgiye bakacak, kamerayla fotoğrafını çekecek ve ÖSYM'ye gönderecek. Bunlar tamamen elektronik ortamda yapılacak'' dedi. 
     Başvurulardan sonra öğrencilerin üniversite tercihlerini de internet üzerinden almayı planladıklarını bildiren Yarımağan, aynı sistemin daha sonra diğer sınavlar için de uygulanmasını hedeflediklerini söyledi. 
     
     KAYBEDİLEN BELGELER 
     Yarımağan ayrıca, İstanbul ve Ankara'da yeni binalar alarak ÖSYM sınav merkezi bürolarını yeniden düzenleyecekleri de anlattı. Sınava birkaç gün kala sınava giriş belgesini kaybeden adayların bu belgelerini almak için Ankara'ya gelmek zorunda kaldıklarını belirten Yarımağan, İstanbul'da yeni oluşturulacak bürodan da bu işlemlerin yapılmasını sağlamayı amaçladıklarını ifade etti. Yarımağan, ''Bu hizmeti İstanbul'dan başlayarak diğer illere yaymak istiyoruz'' diye konuştu. 
     
</TEXT>
</DOC>
