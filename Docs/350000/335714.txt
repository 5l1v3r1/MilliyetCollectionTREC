<DOC>
<DOCNO> 335714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/ekonomi/eko01.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Benetton Group, Boyner'le ortak oldu 
</HEADLINE>
<TEXT>


İtalyan hazırgiyim devi Benetton, 20 yıllık lisansörü Boyner Holding'e bağlı Bofis şirketinin yüzde 50'sini 14 milyon euroya satın aldı. Şirket artık dünya pazarına üretim yapacak 

EKONOMİ SERVİSİ 

1985'te ilk mağazasını açtığında, "Türkiye'ye ilk gelen uluslararası hazırgiyim markası" olma unvanını da kazanan Benetton, 20 yıllık lisansörü Boyner Grubu ile ortaklık anlaşması imzaladı. İtalyan moda devi, Boyner Holding'e bağlı, Benetton, Sisley, Playlife gibi markaların ticari faaliyetlerini yürüten Bofis'in yüzde 50'sini 14 milyon euroya aldı. 
Türkiye'de 100 mağazası bulunan ve ismi Benetton Giyim Sanayi olan şirketin 2005 ciro hedefi 40 milyon euro olarak açıklandı. Benetton Group CEO'su Silvano Cassaro, ortaklığın, yaklaşık bir yıldır gündemde olduğunu belirterek, "Türkiye'ye yatırım yapmak, yeni pazarlara açılma stratejimizin bir parçası" dedi. 

'Artık pazarımız dünya' 
Boyner Holding Yönetim Kurulu Başkanı Cem Boyner de, Benetton ile 20 yıldır sorunsuz bir ilişki yaşadıklarını belirterek, "Luciano Benetton, tanıştığımız ilk günden beri 'Türkiyeli oldu.' Defalarca geldi, Hakkari'yi, Şırnak'ı gezdi. Türkiye'nin renklerini çok sevdi. Ekonomik ve siyasi krizler olmasaydı, bu ortaklık anlaşması daha önce olurdu" dedi. 
Benetton Türkiye Genel Müdürü Zeynep Selgur da, Benetton'un ürünlerinin yüzde 40'ını İtalya dışında ürettiğini belirterek "Global siparişler için hazırlıklara başladık" dedi. Dünya çapında 5 bin mağazası bulunan Benetton, yılda 110 milyon parça giysi üretiyor. Cirosu ise 1.7 milyar euro. 

'Çok önce gelmeliydik' 
Benetton Group CEO'su Silvano Cassano, "Türkiye'de büyüme dalgasını yakalamak istiyoruz" dedi. Cassano, "AB ile bütünleşme süreci dolayısıyla Türkiye'de önümüzdeki 5 - 10 yıl içinde birtakım trendler ortaya çıkacak. Pazara başkaları gelmeden bizim adım atmamız gerekiyordu. Yeni tarzlar oluşturabiliriz. Modaya biraz daha vurgu yapabiliriz" şeklinde konuştu. 
2001 yılında, Fiat'ın mali hizmetlerinden sorumlu olduğu dönemde, 'Türkiye'de kriz riski var mı' sorusunun yöneltildiğini belirten Silvano Cassano, "Hatırlıyorum, sabahın 3'ünde promosyon kampanyalarının nasıl maliyet eklediğini düşünüyorduk. Çünkü o dönemde saat bazında para kaybediyorduk. Ancak Türkiye artık yabancı yatırımcı için siyasi, ekonomik ve yasal ortamı sağladı. Bence bugün yatırım yapmak için mükemmel bir ülke olur" diye konuştu. 


</TEXT>
</DOC>
