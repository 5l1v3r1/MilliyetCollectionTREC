<DOC>
<DOCNO> 338690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo17.html </URL>
<DATE> 2005/05/01/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Trabzonspor Fenerbahçe'nin futbol oynayarak kazanmaya cesareti yok 
</HEADLINE>
<TEXT>

     Trabzonspor Kulübü Başkan Yardımcısı Muammer Saka, Fenerbahçe ile dün oynadıkları maçta Şükrü Saracoğlu Stadı'nda futbol kepazeliği yaşandığını belirterek, ''Futbol oynayarak kazanmaya cesareti olmayan Fenerbahçe, hakem marifetiyle galip getirilip şampiyon yapılmak istenmektedir. Bu rezalete yetkililerin dur demesi gerekmektedir'' dedi. 
     Muammer Saka, yaptığı yazılı açıklamada, Anadolu takımlarını figüran olarak kullanmaya kimsenin hakkının olmadığını ifade ederek, ''Süper Ligi iptal etsinler. İstanbul'da hangi takımın şampiyon olacağına karar versinler. Diktatör rejimler nasıl göstermelik seçim yapıyor, demokratik görünüyorsa Türkiye'de de göstermelik lig oynatılıyor. Zira şampiyonlar önceden belirleniyor'' diye konuştu. 
     Trabzonspor'un 6 tane altın gibi şampiyonluğu bulunduğunu kaydeden Saka, ''Kendi takım gücüyle, oynadığı futbolla şampiyon olan Trabzonspor'un bir şampiyonluğu, bunların 20 şampiyonluğuna bedeldir. Trabzonspor hiçbir zaman organize güç odaklarının katkısıyla, zoruyla şampiyon olmamıştır'' dedi. 
     ''Sonuç olarak perde arkasındakiler ortaya çıksın ve bu rezalete bir son versin'' diyen Saka, sözlerini şöyle tamamladı 
     ''Fenerbahçe böyle sahte şampiyonluklara muhtaç değil. Bileğinin gücüyle, hak ederek şampiyon olsun. Fenerbahçe yöneticilerini, federasyon yöneticilerini ve futbol kamuoyunu göreve davet ediyoruz.'' 
     
</TEXT>
</DOC>
