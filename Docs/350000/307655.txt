<DOC>
<DOCNO> 307655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/ekonomi/eko03.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaray'ın dizaynını Downer firması çizecek 
</HEADLINE>
<TEXT>


İstanbul Boğazı'ndan geçecek Marmaray tüp geçidinin detaylı projesini Avustralyalı Downer çizecek. 55 metre derinlikteki 13.6 kilometrelik geçit 1 milyar dolara mal olacak 

EKONOMİ SERVİSİ 

Demiryoluyla Boğaz'ın 'iki yakasını bir araya getirecek' olan tüp geçit projesi Marmaray'a, Avustralyalılar da el attı. Japon Taisei firması ile ortakları Kumagai - Gama - Nurol konsorsiyumu tarafından inşa edilecek tüp geçidin detaylı projesini Avustralyalı Downer firması yapacak. Konuyla ilgili kontrat imzalayan Downer, 1 milyar dolarlık projenin tasarımını Singapur'daki yan kuruluşu CPG Corporation eliyle gerçekleştirecek. Downer'ın Asya Başkanı Khor Poh Hwa, şirketin Asya ile Avrupa'yı birleştiren projeyi 'prestij' olarak gördüğünü vurgulayarak, "Türkiye'deki mega projeye önemli katkımız olacak" dedi. 

En 'derin'lerden 
Şirket tarafından yapılan açıklamada Marmaray'ın dünyanın en derin sualtı demiryollarından biri olmasının planlandığı dile getirilerek, depreme dayanıklı tünelin en derin yerinin denizin 55 metre dibinde ve en derin istasyonun yerin 50 metre altında olacağı açıklandı. 
Proje denizin altında 13.6 kilometre uzunluğunda bir demiryolu tünelinin tasarımı ve inşaasını kapsıyor. 
Avrupa ve Asya yakalarında toplam dört de yeraltı tren istasyonu yapılacak. Ayrıca proje kapsamında Asya yakasında trafik akışını düzenlemek için bir de ana köprü kavşağı inşa edilecek. Çalışmaların 2009'da tamamlanması bekleniyor. 

Yeni Zelandalılar konut güçlendirecek EKONOMİ SERVİSİ 
Bakırköy'de 369 adet çok katlı binanın depreme karşı güçlendirilmesi için yapılacak fizibilite çalışması ihalesini Yeni Zelandalı bir mühendislik danışmanlığı firması kazandı. Türk Prota firmasıyla ortak çalışacak olan Beca International'ın İstanbul'da bir ofis kuracağı ve toplam 12 milyon dolar civarında olması beklenen gelecekteki projeler için pozisyon alacağı belirtiliyor. 
Beca'nın Türkiye'de ofisi açacak ilk Yeni Zelanda firması olma ihtimalinin bulunduğunu belirten yetkililer bu yıl Çanakkale Savaşı'nın 90. yılı olması nedeniyle bunun daha anlamlı hale geldiğinin altını çiziyor. İmza törenine katılan Beca Deprem Mühendisliği Başkanı Richard Sharpe'ın Kocaeli depremi sırasında Türkiye'ye gelen Yeni Zelanda destek ekibinin de başında olduğu belirtiliyor. Sekiz ay sürecek olan projenin masrafları Dünya Bankası'nca karşılanıyor. 


</TEXT>
</DOC>
