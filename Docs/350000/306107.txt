<DOC>
<DOCNO> 306107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko11.html </URL>
<DATE> 2005/01/13/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kamyoncular yeniden Irak yollarında... 
</HEADLINE>
<TEXT>

     Nakliye ücretinin azlığı gerekçesiyle başlattıkları boykotu sona erdiren kamyon sürücüleri, Irak'a gitmek üzere Şırnak'ın Silopi İlçesi yakınlarındaki Habur Sınır Kapısı'na yönelirken, uzun araç kuyrukları oluştu. 
     Edinilen bilgiye göre, Irak'a ağırlıklı olarak Mersin ve İskenderun başta olmak üzere çeşitli illerden benzin, motorin, LPG ve çeşitli malzemeler götüren kamyon şoförlerinin nakliye ücretinin azlığını gerekçe göstererek başlattığı boykota bir süre önce son vermesi, Habur Sınır Kapısı'nda yığılmaya neden oldu. 
     Irak'a mal götürmek amacıyla Habur Sınır Kapısı'na yönelen kamyoncular, kilometrelerce uzunluğunda araç kuyruğu oluşturdu. Habur Sınır Kapısı'ndan başlayan ve 15 kilometre mesafedeki Silopi İlçesi'ni geçen araç kuyruğunun yer yer 2'şer ve 3'erli olduğu gözlendi. 
     Irak'a mal götüren şoförler, ücret azlığı nedeniyle başlatılan boykotun sona erdiğini, günlerdir yük bekleyen ve yükledikleri yüklerle otoparklara çekilen araçların tümünün Irak'a gitmek için Habur Sınır Kapısı'na doğru yola çıktığını söylediler. 
     Şoförler, şunları söyledi 
     ''Boykotun sona ermesiyle günlerdir evlerinde oturmaktan başka çareleri olmayan arkadaşlarımızla, hiçbir tehlikeyi düşünmeden hemen gidip yüklerimizi yükleyerek Irak'a doğru yola çıktık. Günlerdir yollarda perişan olduk. Habur Sınır Kapısı'nda işlemler ağır yapıldığı gibi gümrük sahasının şartları da yetersiz. Savaş sonrası başlayan ve başta şoför arkadaşlarımız olmak üzere birçok Türk vatandaşının öldürülmesiyle sonuçlanan olaylara rağmen, evimize ekmek götürebilmek için bu yolu seçiyoruz. Fakat, seçim öncesi Irak'ta artan şiddet olayları bizleri iyice korkutuyor. 
     Bizler Arap bölgesine yük götürmek istemiyoruz, fakat, mecbur kalıyoruz. Bu bölgelere giderken hiçbir ABD askeri aracı bizlere sahip çıkmıyor. Bu olayların bir daha yaşanmaması için yetkililerden daha fazla ilgi bekliyoruz.'' Şoförler daha önce ayda iki sefer yaptıklarını belirtirken, bu gidişle ayda, ancak bir sefer yapabileceklerini sözlerine ekledi. 
     Habur Sınır Kapısı yetkilileri de, personel ve fiziki şartların elverdiği ölçüde 24 saat esasına göre çalıştıklarını ve günlük olarak 2 binin üzerinde aracın giriş çıkış yaptığını bildirdiler. 
     
</TEXT>
</DOC>
