<DOC>
<DOCNO> 347941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo50.html </URL>
<DATE> 2005/06/01/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Yanal "Her zaman, her yerde kazanabilecek bir ekip olduk" 
</HEADLINE>
<TEXT>

     Milli Futbol Takımı Teknik Direktörü Ersun Yanal, Türkiye’nin, artık her zaman, her yerde kazanabilecek bir takım olduğunu söyledi. 
     Milli Takım’ın Florya Metin Oktay Tesisleri’nde yaptığı antrenman öncesi Yunanistan’dan gelen Alpha TV’ye açıklamada bulunan Yanal, "Türkiye’nin daha önce kendi sahasında aldığı sonuçlar çok iyi değil. 
     Yunanistan maçını son şansınız olarak mı görüyorsunuz " sorusuna, "Yeni oluşan, gençleşen bir takımız. Yapılan değişiklikler bize olumlu sinyaller verdi. Her zaman, her yerde kazanabilecek bir takım olduk" diye yanıt verdi. 
     4 Haziran Cumartesi günü iki takımın da puan almak için 
     oynayacağını kaydeden Yanal, "Yunanistan’ın kadrosu ve gücü belli. 
     Biz de güçlü bir takımız. Yaratıcı oyuncularımız var. Güzel maç olacak. Kazanmak için oynayacağız" diye konuştu. 
     Yunanistan’da, Zagorakis ve Dellas’ın oynayamayacak olması ile ilgili bir soruya da Yanal, "Rakibimizin kadrosunda iyi oyuncular var. Ama kimin oynadığı bir yana, takım olarak oynama becerileri yüksek. Avrupa Şampiyonası’nda da bunu gösterdiler" yanıtını verdi. 
     Aynı televizyon kanalına açıklama yapan milli futbolcu Emre Belözoğlu da saha ve seyirci avantajını kullanarak Yunanistan maçını kazanmak istediklerini ifade ederek, "Yunanistan’a göre daha fazla puana ihtiyacımız var. İstediğimiz futbolu oynayarak, kazanmak istiyoruz. İlk maçta çok güzel bir atmosfer vardı. İyi ağırlandık. 
     İstanbul’da da öyle olacak. Her şey dostluk içinde geçecek. Rakibimiz kim olursa olsun, tek hedefimiz kazanmak" dedi. 
     Emre, İnter’deki takım arkadaşı olan Yunanistan Milli Takım oyuncusu Karagounis ile ilgili bir soru üzerine, "Çok iyi dostuz. Ona saygı duyuyorum. Bu maçla ilgili aramızda bir de iddia var" açıklamasını yaptı. 
     İbrahim Toraman ise Yunanistan maçının zor geçeceğini bildiklerini kaydederek, "Son Avrupa şampiyonunu yenmek istiyoruz. Dünya Kupası finallerine gidebilmemiz için bu maçı kazanmamız gerekiyor" şeklinde konuştu. 
     
</TEXT>
</DOC>
