<DOC>
<DOCNO> 326866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/siyaset/siy02.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlardan çekinin 
</HEADLINE>
<TEXT>


AKP'li Mercan, "AB sürecine, ABD ile ilişkilere en çok karşı çıkan unsurlar, dine, ırka ve bölgeye dayalı milliyetçilerdir" dedi 

YASEMİN ÇONGAR Washington 


Washington'daki imajını iyileştirmek isteyen AKP, "Amerikan ve Musevi karşıtlığı" konusunda kendisine yöneltilen eleştirileri, "Bizden değil milliyetçilerden çekinin. Gerçek anti Amerikancı onlar. AB sürecine karşı çıkanlar onlar" diye yanıtlamaya başladı. 
Washington'da Beyaz Saray, Dışişleri ve Musevi derneklerinin yetkilileriyle görüşen AKP Genel Başkan Yardımcısı Murat Mercan, Milliyet'in, "Temaslarınızda Türkiye'de bir AB ve ABD karşıtı bir milliyetçilik tehlikesinden söz ettiniz mi " sorusunu, "Evet, her yerde bunu söyledim" diye yanıtladı. Mercan, basın toplantısında da, "Türk - Amerikan ilişkilerinin kötüye gitmesi, radikal unsurlara fayda sağlar" diye konuştu. 
Mercan, "bu radikal unsurların kimler olduğu" sorusuna, "AB sürecine, modernleşme sürecine en çok karşı çıkan unsurlar. Dine, ırka dayalı milliyetçiliğe, bölgesel milliyetçiliğe karşıyız. AB'ye karşı olanlar en soldan en sağa kadar birçok marjinal grup" yanıtını verdi. 


</TEXT>
</DOC>
