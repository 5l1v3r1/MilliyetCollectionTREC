<DOC>
<DOCNO> 342945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko06.html </URL>
<DATE> 2005/05/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Türkiye, OECD'nin en ucuz 5. ülkesi... 
</HEADLINE>
<TEXT>

     Türkiye, 30 OECD ülkesi içinde karşılaştırmalı fiyat düzeylerine göre Çek Cumhuriyeti, Slovakya, Polonya ve Meksika’nın ardından en ucuz 5’inci ülke oldu. 
     OECD tarafından tüketici fiyatları baz alınarak hesaplanan "karşılaştırmalı fiyat düzeyi" çalışmasının Mart 2005 sonuçları açıklandı. Buna göre OECD’nin en pahalı ülkesinin İzlanda, en ucuz ülkesinin de Çek Cumhuriyeti olduğu belirlendi. Türkiye ise bu sıralamada en ucuz 5’inci ülke konumunda bulunuyor. 
     
     FİYATLAR GERİLEDİ 

     Türkiye geçen yılın sonunda ise fiyat düzeyine göre Çek Cumhuriyeti, Slovakya ve Polonya’nın ardından dördüncü sırada bulunuyordu. 2004 sonuna göre İzlanda hariç OECD ülkelerinin tamamında fiyatların gerilediği belirlendi. Buna göre fiyatlar ABD’de yüzde 13.9, Japonya’da yüzde 13.2, Kanada’da yüzde 11.8, Meksika’da yüzde 11.7, İsveç’te yüzde 11.4, İspanya’da yüzde 10.6, İsviçre’de yüzde 10.8, Finlandiya’da yüzde 10.4, Danimarka’da yüzde 10.1 geriledi. 
     Portekiz’de yüzde 9.9, Norveç ve Fransa’da yüzde 9.8, İrlanda’da yüzde 9.7, Lüksemburg, İngiltere ve Belçika’da yüzde 9.6, İtalya ve Hollanda’da yüzde 9.4, Almanya’da yüzde 9.3, Yunanistan’da yüzde 9, Avusturya’da yüzde 8.9, Macaristan’da yüzde 8.2, Yeni Zellanda’da yüzde 8.1 gerileme yaşandı. Fiyatların, Polonya ve Slovakya’da yüzde 4.1, Çek Cumhuriyeti’nde yüzde 4.2 ve Kore’de yüzde 2.3 oranında gerilediği belirlendi. Fiyatlar, İzlanda’da ise yüzde 0.8 oranında artış gösterdi. 
     
     TÜRKİYE YABANCIYA UCUZ 

     Karşılaştırmalı fiyat düzeylerine göre, Türkiye’nin yabancılar açısından en avantajlı ülke olduğu belirlendi. Buna göre, bir İzlandalı kendi ülkesinde 100 İzlanda Kronu ödeyerek aldığı bir mal ve hizmeti Türkiye’de 41 krona alabiliyor. İsviçreli bir turist kendi ülkesinde 100 İsviçre Frangına aldığı bir mal ve hizmeti Türkiye’de 45 Franga, Norveçli ve Danimarkalı ise ülkelerinde 100 euro olan mal ya da hizmeti 45 euroya alabiliyor. 
     Buna göre, Türkiye’de 100 YTL ödenerek alınabilen bir mal ve hizmet sepeti için, İzlanda’da 247, İsviçre’de 223, Norveç’de 222, Danimarka’da 221, İrlanda’da 205 ve Japonya’da 203 YTL ödemek gerekiyor. 
     Türkiye özellikle Akdeniz çanağında turizmde rakibi olan Yunanistan, İtalya, İspanya gibi ülkelere göre turistler açısından önemli bir fiyat avantajı sunuyor. 
     Örneğin bir Alman turistin Türkiye’de 100 euroya alabileceği bir mal ve hizmet sepetine Yunanistan’da 141, İtalya’da 163, İspanya’da 143 euro ödemesi gerekiyor. 
     Kanada, Avusturalya, Japonya, Yeni Zellanda, Avusturya, Belçika, Danimarka, Finlandiya, Fransa, Almanya, İrlanda, Lüksemburg, Hollanda, İsveç ve İngiltere vatandaşları kendi ülkelerinde 100 birim ulusal para ödeyerek aldıkları bir mal veya hizmeti Türkiye’de neredeyse bunun yarısını vererek alabiliyorlar. 
     
     TÜRKLERE UCUZ ÜLKELER 

     OECD üyesi 30 ülke içinde Çek Cumhuriyeti, Slovakya, Polonya ve Meksika’nın ise Türkiye’den daha ucuz olduğu belirlendi. Türkiye’de 100 YTL olan bir mal ve hizmet sepetinin fiyatı Meksika’da 98, Polonya’da 94, Slovakya’da 93, Çek Cumhuriyeti’nde ise 92 YTL’ye iniyor. 
     Türkiye’de 100 YTL olan bir mal-hizmet sepetinin OECD ülkelerindeki fiyatı 
     

İzlanda 247 İsviçre 223 Norveç 222 Danimarka 221 İrlanda 205 Japonya 203 Finlandiya 198 İsveç 194 Fransa 175 Almanya 175 Avusturya 174 Hollanda 173 Lüksemburg 170 İngiltere 170 Belçika 169 İtalya 163 Yeni Zel. 159 Avustralya 158 Kanada 149 ABD 143 İspanya 143 Yunanistan 141 Portekiz 127 Kore 126 Macaristan 101 Türkiye 100 Meksika 98 Polonya 94 Slovakya 93 Çek Cum. 92      
</TEXT>
</DOC>
