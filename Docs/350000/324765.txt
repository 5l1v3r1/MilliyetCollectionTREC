<DOC>
<DOCNO> 324765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko41.html </URL>
<DATE> 2005/03/18/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Avrupa Birliği, Wolfowitz'i Brüksel'e davet etti... 
</HEADLINE>
<TEXT>

     Avrupa Komisyonu'nun kalkınma ve insani yardımlardan sorumlu üyesi Louis Michel, ABD Başkanı George Bush'un Dünya Bankası Başkanlığı için düşündüğü isim Savunma Bakan Yardımcısı Paul Wolfowitz'i Brüksel'e davet etti. 
     Wolfovitz'in Avrupa Komisyonu'nu ziyaret etmesini isteyen Michel, ''Onun kalkınma hakkındaki düşüncelerini, muhtemel Dünya Bankası Başkanlığı görevinde üstesinden gelmek istediği acil sorunları ve bankaya ilişkin vizyonunu dinlemek istiyorum'' dedi. 
     ABD Başkanı George Bush'un, Haziran başında görev süresini tamamlayacak James Wolfensohn'un yerine düşündüğü Wolfowitz, dünyada derin görüş ayrılıkları oluşturan Irak savaşının en önemli aktörlerinden biri olması nedeniyle, uluslararası yardım kuruluşları ve AB çevrelerinden tepki görüyor. 
     Wolfowitz'in Dünya Bankası'nın başına getirilmesini istemeyenlerin ileri sürdüğü bir diğer tez ise katılımcı yönetim ve kalkınma konusunda yeterli tecrübe ve eğitime sahip olmaması. 
     Bush'un önceki gün Dünya Bankası başkanlığı için Wolfowitz'in ilk tercihi olduğunu açıklamasının ardından, AB'nin hızlı tepki vermek yerine bekle-gör politikasını tercih ettiği gözleniyor. 
     
</TEXT>
</DOC>
