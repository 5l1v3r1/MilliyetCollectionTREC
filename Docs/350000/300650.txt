<DOC>
<DOCNO> 300650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur03.html </URL>
<DATE> 2004/12/24/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Tecavüze kalkıştığı kadını tedhit edince... 
</HEADLINE>
<TEXT>

     Yaşar ANTER DHA 

      BODRUM'da geçen hafta turizmci Burcu Gelegen'e tecavüze yeltenip feci şekilde döven ve tutuksuz yargılanmak üzere serbest bırakılan Alper Özer, tehditlerini sürdürünce tutuklandı. 
     16 Aralık gecesi meydana gelen olayda, Pethane Veteriner Kliniği sahibi iki veteriner arkadaşıyla yemeğe giden Bodrum Hayvan Hakları Derneği yöneticisi ve turizmci 27 yaşındaki Burcu Gelegen, gecenin sonunda kliniğin şoförü, 20 yaşındaki Alper Özer tarafından evine bırakıldı. Tuvalete gitme bahanesiyle eve giren Özer, genç kadına tecavüze kalkıştı, direnince de feci şekilde dövdü. Genç kadını, polis komşuları kurtardı. 
     Kaldırıldığı Bodrum Devlet Hastanesi'nden 10 günlük rapor alan Burcu Gelegen, olayın şokundan uzun süre kurtulamadı. Gelegen, kendisini öldüresiye döven Özer'in adliyede tutuksuz yargılanmak üzere serbest bırakıldığını öğrenince bir şok daha yaşadı. 
     Tutuksuz yargılanan Alper Özer, Gelegen'i rahatsız etmeyi sürdürdü. Burcu Gelegen, Özer'den, kendisini "Bunu yanına bırakmayacağım, seni parçalayacağım'' sözleriyle tehdit ettiği ve sözlü saldırıda bulunduğu gerekçesiyle avukatı Ersin Uslu aracılığıyla şikayetçi oldu. Özer yakalanarak tutuklandı. 
     Psikolojik tedavi gördüğünü belirten Gelegen "Polisler olmasaydı bu canavar beni öldürecekti. Dışarıda kaldığı sürece beni rahat bırakmayacaktı. Oysa ki 4 aydır tanışıyorduk, şimdiye kadar hiç böyle bir tutum sergilememiş, o yüzden ona güvenmiştim. Tuvalete girmek isteyince sakınca görmedim. Ancak o canavar çıktı. Hakkında 20 milyar maddi ve 20 milyar lira manevi tazminat davası açılmasını istedim. Davayı kazanırsam gelirini sokak hayvanları için harcayacağım. Veteriner kliniğinde çalışan bu kişi, insana bunu yaparsa, hayvana ne yapmaz'' dedi. 
     
</TEXT>
</DOC>
