<DOC>
<DOCNO> 317211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko15.html </URL>
<DATE> 2005/02/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Morgan Stanley En iyi teşvik doğrudan teşvik değil, istikrar 
</HEADLINE>
<TEXT>

     Uluslararası yatırım bankası Morgan Stanley, Türkiye ekonomisinde, en iyi teşvikin, doğrudan teşvik değil, makro ekonomik istikrar ve dolayısıyla faiz oranlarının düşmesiyle yatırımların artması olduğunu belirtti. 
     Morgan Stanley tarafından hazırlanan raporda, Türkiye ekonomisinde faizlerin düşmeye, borçlanma vadelerinin de uzamaya başladığı belirtilirken, son olarak, beş yıl vadeli TL cinsinden tahvil borçlanmasının da buna örnek olduğu kaydedildi. 
     Raporda, faiz oranlarının sağlayacağı teşvikin daha sağlıklı ve kalıcı yatırımların, mali disiplinin bozulmadan yapılmasına imkan verdiği de belirtildi. 
     
     DEUTSCHE BANK... 

     Diğer bir uluslararası yatırım bankası olan Deutsche Bank analizinde ise teşvik kapsamındaki il sayısının artırılması konusunda, mali yükü azaltacak bir yasal düzenlemeye gidildiği ve bu konuda IMF ile paralel bir görüşün ortaya çıkmakta olduğu kaydedildi. 
     
     EK MALİ ÖNLEM İHTİMALİ... 

     Analizde, mali yükün azaltılması için IMF'nin, Aralık 2004'te üzerinde anlaşmaya varılan Niyet Mektubu'na ek olarak mali önlemlere ihtiyaç duyabileceği vurgulandı. 
     Deutsche Bank analizinde ayrıca, Kuzey Kıbrıs Türk Cumhuriyeti'nde KKTC yapılan milletvekili erken genel seçimlerinin gayri resmi sonuçlarına göre ortaya çıkacak koalisyon hükümeti yapısının, Avrupa Birliği perspektifine en uygun bir çözüm sunacağı da ifade edildi. 

     
</TEXT>
</DOC>
