<DOC>
<DOCNO> 303457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur13.html </URL>
<DATE> 2005/01/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
11'inci çocuktan sonra kordonlarını bağlattı 
</HEADLINE>
<TEXT>

     Tuncay DAĞLI DHA 

ADANA'da 39 yaşındaki Saime Keskin, 11'inci çocuğunu dünyaya getirdikten sonra, tübligasyon' adı verilen doğum kontrol yöntemi uygulayarak kordonlarını bağlattı. 
     Çukurova Üniversitesi Balcalı Hastanesi Kadın Hastalıkları ve Doğum Kliniği'nde önceki gün bir kız bebek dünyaya getiren Saime Keskin, "Bir daha doğum yapmak istemiyorum'' dedi ve tübligasyon operasyonu yaptırmaya karar verdi. 
     Daha önce dünyaya getirdiği 10 çocuktan 6'sını kalp hastalığından kaybeden Keskin'in yaşayan 4 çocuğunda kalp rahatsızlıkları bulunuyor. 11 çocuk dünyaya getirmesinin hata olduğunu kabul eden Saime Keskin, çocuklarındaki rahatsızlığının akraba evliliğinden kaynaklandığını söyledi. 
     Keskin, "Bu kadar çocuk dünyaya getirmek istemezdim. Ama hata yaptığımı şimdi daha iyi anlıyorum. İnşallah yeni dünyaya getirdiğim bebekte aynı sorun ortaya çıkmaz. Başka çocuğumu da kaybetmem. Zararın neresinden dönülürse k ardır diyerek bu ameliyatı oldum'' dedi. 
     Kadın Hastalıkları ve Doğum Anabilim Dalı Öğretim Üyesi Doç.Dr. Cansu Demir, Tübligasyon operasyonunu bir daha çocuk yapmak istemeyen kadınlara uyguladıklarını belirterek, "Genellikle 35 yaşını geçmiş, en az 2 çocuk sahibi olan kadınlar bu yöntemi tercih ediyor. Çok zorunlu kalmadıkça tüplerin yeniden ameliyatla açılması söz konusu olmuyor. Saime Keskin, bu kadar çok çocuk dünyaya getirmiş ve bu operasyonu yaptırmakta çok geç kalmıştı. Ayrıca kendisi meme kanseri nedeniyle ameliyat olmuş, çocukları da kalp hastası, bunların genetik nedenlerden kaynaklandığını düşünüyoruz'' diye konuştu. 
     Saime Keskin'in yaşayan 4 çocuğu Hüseyin 18 , Fatma 12 , Melek 9 ve Felek 6 hastanede tedavisi süren annelerinin eve dönmesini beklerken yokluk içerisinde yaşadıklarını ve kendilerine bakacak kimseleri olmadığını söyledi. Keskin'in işsiz olan eşi 40 yaşındaki Afif Keskin ise "Eşimin aldığı kararı onayladım. İnşallah bu çocuğumuz sağlıklı olur'' dedi. 
     
</TEXT>
</DOC>
