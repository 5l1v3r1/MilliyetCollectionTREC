<DOC>
<DOCNO> 333101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur59.html </URL>
<DATE> 2005/04/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Etiler'de çatışma .. Soruşturma çete kapsamından çıkartıldı .. 
</HEADLINE>
<TEXT>

     İstanbul Cumhuriyet Savcılığı, Etiler'de 1 kişinin ölümü, 2 kişinin de yaralanmasıyla sonuçlanan olaya ilişkin 8 sanık hakkında yürüttüğü soruşturmayı çete kapsamından çıkarttı. 
     Nispetiye Caddesi üzerindeki ''Royal Motors'' adlı galeride 21 Mart 2005 tarihinde meydana gelen olaya ilişkin soruşturmayı yürüten İstanbul Cumhuriyet Savcısı Ahmet Ayvaz, unsurları oluşmadığı için sanıkların eyleminin ''Çıkar Amaçlı Suç Örgütleriyle Mücadele Kanunu'' kapsamına girmediğini belirledi. 
     Savcı Ayvaz, bunun üzerine ''görevsizlik kararı'' vererek, tutuklu sanıklar Yılmaz Bektaş, Hayrettin Bayhan, Aytaç Havar, Muzaffer Bayboğan, Ali Altuğ Aysal ve Mehmet Selahattin Merih ile gıyabi tutuklu sanıklar Onur Özbizerdik ve Atilla Havar hakkındaki dosyayı, soruşturmanın ''adam öldürmek'', ''adam yaralamak'' ve ''Ateşli Silahlar Kanunu'na muhalefet etmek'' suçları yönünden yürütülmesi amacıyla Sultanahmet'teki İstanbul Cumhuriyet Savcılığı'na gönderdi. 
     
</TEXT>
</DOC>
