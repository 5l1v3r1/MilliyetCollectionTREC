<DOC>
<DOCNO> 301702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur38.html </URL>
<DATE> 2004/12/28/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ankara'daki ''başörtüsü'' eyleminde polisle arbede 
</HEADLINE>
<TEXT>

     ''Başörtüsü yasağının kaldırılması'' için topladıkları imzaları TBMM'ye götürmek isteyen gruba, polisin önlük ve pankartla yürümelerine izin vermemesi üzerine arbede çıktı. Eylemcilerden 6 kişi gözaltına alındı. 
     Abdi İpekçi Parkı'nda bir süredir ''başörtüsü'' eylemlerini sürdüren grup, topladıkları imzaları vermek için TBMM'ye yürümek istedi. Polis, ''Başörtüsüne özgürlük'' yazılı önlükler giyen ve taleplerini içeren pankartlar açan gruptan önlüklerini çıkarmalarını ve pankartlarını indirmelerini istedi. 
     Eylemcilerden Erdoğan Erikçi, bir polisin silahını almaya çalıştı. Erikçi'yi silahını bırakması için uyaran polis memuru, "Komiserim silahımı tutuyor. Çekip vuracağım, bu adamı" diye bağırdı. 
     Erikçi, itiş kakış sırasında hafif yaralandı. Önlüklerini çıkaran ve pankartlarını indiren türbanlı kadınlar, polis gözetiminde TBMM'ye kadar yürüdü. İmzalar TBMM Dilekçe Komisyonu Başkanlığı'na teslim edildi. 

     
</TEXT>
</DOC>
