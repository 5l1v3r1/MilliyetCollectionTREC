<DOC>
<DOCNO> 318369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/dunya/dun02.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şam Lübnan'dan asker çekeceğiz 
</HEADLINE>
<TEXT>


DIŞ HABERLER SERVİSİ 


Suriye, Lübnan'daki askerlerini çekeceğini açıkladı. Suriye Dışişleri Bakan Yardımcısı Velid El Mualim, Lübnan'da iç savaşı sona erdiren ve Suriye'nin bu ülkedeki birliklerinin yeniden konuşlanmasını öngören Taif Anlaşması'na uygun olarak bu kararın alındığını belirtti. Suriye, askerlerini Lübnan'dan çekmesini öngören kararı uygulamak için BM ile işbirliğine istekli olduğunu da bildirdi. Lübnan Savunma Bakanı Abdülrahim Murad da, Suriye'nin askerlerinin Lübnan'daki Bekaa Vadisi'ne çekilmesine karar verildiğini söyledi. Lübnan Başbakanı Ömer Kerame ise, ABD ve Fransa'nın talep ettiği gibi Suriye'nin Lübnan'dan hemen çekilmesinin, ülkenin düzenini ve istikrarını bozacağını kaydetti. 


</TEXT>
</DOC>
