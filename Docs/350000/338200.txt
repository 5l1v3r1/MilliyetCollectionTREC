<DOC>
<DOCNO> 338200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur01.html </URL>
<DATE> 2005/04/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yağışlı hava haftasonu da etkili 
</HEADLINE>
<TEXT>

     Türkiye bugünden itibaren yeni bir yağışlı hava dalgasının etkisi altına giriyor. Sıcaklıkların yağışla birlikte üç-beş derece düşmesi bekleniyor. 
     Yağışlı hava haftasonu da etkili olacak. Marmara'da beklenen sağanak yağışlar birkaç gün sürecek. Yağış Ege'nin iç kesimlerinde de etkili olacak ancak kıyı Ege'de sıcaklıklar 18-20 derecenin altına inmeyecek. 
     Akdeniz Bölgesi de parçalı bulutlu. Yağış haftasonunda Doğu Akdeniz'i etkileyecek. İç Anadolu'nun batısında sağanak yağışlar görülecek. Haftasonunda bölgenin tamamına yayılacak yağışların yanında sıcaklıklar da azalacak. Batı Karadeniz'de de sağanak yağış bekleniyor. 
     Doğu Anadolu Bölgesi de yağış alacak. Bölgenin hava durumunda birkaç gün değişim beklenmiyor. Yalnız yarın bölgenin güney kesimlerinde yer yer yağmur görülecek. Güneydoğu ise parçalı bulutlu. Bölgede sıcaklıklar 25 dereceye ulaşıyor. 
     
     Haftasonunda yağış 
     Yağışlı hava haftasonunda kuzey, iç ve doğu kesimlerde etkili olmaya devam edecek. 
     Cumartesi Sağanak ve gök gürültülü sağanak şeklinde görülecek yağışlar Marmara'nın kuzey ve doğusu, Karadeniz, İç Anadolu'nun kuzey ve doğusu, Doğu Akdeniz'in iç kesimleri ile Doğu ve Güneydoğu Anadolu bölgelerinin batısında hakim olacak. 
     Pazar Yağışlar özellikle Marmara'nın doğusu ile Batı ve Orta Karadeniz'de etkili olacak. 
     
</TEXT>
</DOC>
