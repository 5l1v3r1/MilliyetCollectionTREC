<DOC>
<DOCNO> 326754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur19.html </URL>
<DATE> 2005/03/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türk-İş'ten "hükümet yetersiz ve başarısız'' raporu... 
</HEADLINE>
<TEXT>

     Türk-İş, ''çalışma hayatının giderek düzensizleştiği, kayıtdışının arttığı Türkiye'de, sosyal politikalar ve istihdam konusunda hala ciddi sorunlar bulunduğunu'' kaydederek, ''bu konuda geçmiş hükümetlerle mevcut hükümetin yetersiz ve başarısız olduğunu'' savundu. 
     Türk-İş, yarın yapılacak ''Ekonomik ve Sosyal Konsey'' toplantısına sunulmak üzere, ''Sosyal Politika ve İstihdam'' başlıklı rapor hazırladı. 
     Raporda, Türkiye'nin uygulanan makro ekonomik politikaların da etkisiyle daha da ağırlaşan istihdam ve işsizlik sorunuyla karşı karşıya bulunduğu ifade edilerek, sorunun çözülmesi için, ülkenin dokusuna ve istihdam yapısına uygun istihdam programının uygulanması gerektiği belirtildi. 
     İşsizliğe karşı geniş odaklı ve kapsamlı politikaların izlenmesi gerektiğine dikkat çekilen raporda, bu kapsamda, insana öncelik veren ekonomik ve sosyal politikaların benimsenmesi gerektiği vurgulandı. 
     Özel kesim için özendirici, kamu kesimi için yönlendirici, bölgesel ve sektörel bağlantıları etkin bir şekilde oluşturmuş ve demokratik katılıma açık planlama sürecinin bir an önce başlatılması talep edilen raporda, ''Son yıllarda ülkemizde hakim kılınan, ekonomik kaynakların spekülatif alanlar için kullanılması anlayışından vazgeçilmesi, bunları önleyecek bir yapı ve anlayışın geliştirilmesi zorunludur'' denildi. 
     
     ''SENDİKAL ÖRGÜTLENMEDE ZORLUKLAR'' 

     Raporda, Türkiye'de sendikal örgütlenmenin, halen işini kaybetme riskini göze almak anlamına geldiği belirtilerek, bu konuda, Çalışma ve Sosyal Güvenlik Bakanlığı'nın da ''ağır bürokratik engelleri'' bulunduğu savunuldu. 
     Bakanlığın 6 gün içinde cevaplandırması gereken yetki tespitiyle ilgili yasal görevini, hiçbir cezai yaptırımla karşılaşmadığı için aylarca uzatabildiği kaydedilen raporda, ''bu keyfi tutum karşısında birçok örgütlenme girişiminin işçilerin işini kaybetmelerine ve sendikalara karşı güvensiz olmalarına yol açtığı'' anlatıldı. 
     
     ''KONSEY BEKLENTİLERİ KARŞILAMIYOR'' 

     Raporda, Ekonomik ve Sosyal Konsey'in 1995'te oluşturulduğu ve bugüne kadar 14 kez toplandığı bildirilerek, toplantıların sonuçlarına bakıldığında, konseyin, kendisinden beklenen temel işlevleri yerine getirmekten çok uzak olduğu savunuldu. 
     Konsey toplantısındaki gündem üzerine sosyal kesimlerin görüş, düşünce ve önerilerini dile getirdiği belirtilen raporda, ancak konseyde karar alınması, alınan kararların uygulanmasının, izlenmesinin ve sonuçlarından taraflara bilgi verilmesinin mümkün olmadığı ifade edildi. 
     Raporda, ''Yasaya göre Ekonomik ve Sosyal Konsey Başkanı Başbakandır ve konseyin, daveti üzerine üç ayda bir olağan olarak toplanması gerekmektedir. Oysa konsey, en son toplantısını 7 Kasım 2003'te yapmıştır'' denildi. 
     
     ''HALA CİDDİ SORUNLAR VAR'' 

     Raporda, çalışma hayatının giderek düzensizleştiği ve kayıtdışının arttığı Türkiye'de, sosyal politikalar ve istihdam konusunda hala ciddi sorunlar bulunduğu kaydedilerek, ''Bu konuda geçmiş hükümetlerin ve mevcut hükümetin yetersiz ve başarısız olduğu ortadadır. Bu durum, 6 Ekim 2004 tarihli son ilerleme raporunda da teyit edilmektedir'' denildi. 
     ''Hükümetin tek başına hareket etmesi ve sosyal tarafların görüşlerine yer vermemesi ile taleplere duyarsız kalmasının, başarısızlığın temel nedeni olduğu'' ileri sürülen raporda, ''Dünya sosyal diyalog, sosyal ortaklık gibi kavramlara önem verirken, Türkiye'deki monolog yaklaşımlar sosyal yapının zayıflamasına, işsizliğin, yoksulluğun artmasına neden olmaktadır'' ifadesi kullanıldı. 
     
</TEXT>
</DOC>
