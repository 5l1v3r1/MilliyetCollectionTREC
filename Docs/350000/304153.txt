<DOC>
<DOCNO> 304153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur40.html </URL>
<DATE> 2005/01/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Antalya'da yağmurlu ve rüzgarlı hava uyarısı... 
</HEADLINE>
<TEXT>

     Antalya, yarın öğle saatlerinden itibaren yağışlı ve rüzgarlı havanın etkisine girecek. Rüzgarın hızı saatte 70-80 kilometreyi bulacak. 
     Meteoroloji Bölge Müdürlüğü'nden yapılan ''Meteorolojik ihbar'' başlıklı yazılı açıklamaya göre, yarın Antalya ve çevresi, Orta Akdeniz'den gelen yağışlı havanın etkisine girecek. 
     Yarın öğle saatlerinde batı bölgelerinden başlayacak sağanak yağış, akşam saatlerinde iç kesimlerde karla karışık yağmur ve kara dönüştükten sonra 8 Ocak Cumartesi günü bölgeyi terk edecek. 
     Rüzgar, sahilde yarın geceden itibaren güney ve doğu yönlerden kuvvetlice, zaman zaman fırtına şeklinde esecek. Bölgenin batısında 8 Ocak Cumartesi günü öğle saatlerinde etkisini azaltacak rüzgar, Antalya-Anamur hattında 9 Ocak Pazar gününün ilk saatlerine kadar devam edecek. 
     Rüzgarın hızı 20 ile 30, zaman zaman 35-40 knot ve saatteki hızı 40-60, zaman zaman 70-80 kilometreye ulaşacak. 
     Denizlerde ise Cuma gecesinden Cumartesi gününün ilk saatlerine kadar Antalya-Anamur arasında fırtına bekleniyor. Rüzgar kıble ve keşişlemeden 4-6, zaman zaman 7-8 kuvvetinde, saatte 16-27, zaman zaman 33- 40 deniz mili hızla esecek. Deniz kaba dalgalı, dalga yüksekliği 2,5-3 metre dolaylarında olacak. Görüş uzaklığı 10, yağış anında 1-3 kilometre dolayında olacak. 
     
</TEXT>
</DOC>
