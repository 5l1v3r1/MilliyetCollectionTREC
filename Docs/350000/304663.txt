<DOC>
<DOCNO> 304663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonsiy05.html </URL>
<DATE> 2005/01/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Soru makinesi vekil, Bakan'ı isyan ettirdi 
</HEADLINE>
<TEXT>

     
     ANKA 
     

DYP'nin "soru makinası" milletvekili Dursun Akdemir'e Tarım ve Köyişleri Bakanı Sami Güçlü'den üstü kapalı "bilmediğin konulara girme" tavsiyesi geldi. 
     Akdemir, bugüne kadar Bakanlar Kurulu üyelerinin yanıtlaması istemiyle TBMM Başkanlığı'na verdiği 200 dolayındaki önergeyle, bakanlara tarımdan ekonomiye, dış politikadan sokak çocuklarına kadar değişik konulara ilişkin yaklaşık 1000 soru yöneltti. 
     Akdemir'in ardı arkası kesilmeyen sorularından nasibini alan kabine üyelerinden biri olan Bakan Güçlü, bir ara Genel Kurul'da gördüğü genel cerrahi profesörü Akdemir'e, "Mesleğiniz olmayan konulara giriyorsunuz. Hata olma ihtimali olabilir, mesleğiniz olmayan konularda önerge vererek" diye takıldı. 
     Bakan'ın bu şakayla karışık uyarısına Akdemir'in yanıtı "Önergelerimi uzman görüşü alarak hazırlıyorum" oldu. Güçlü, bunun üzerine "Siz bilirsiniz" demekle yetindi. 
     
</TEXT>
</DOC>
