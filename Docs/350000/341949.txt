<DOC>
<DOCNO> 341949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo23.html </URL>
<DATE> 2005/05/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Galatasaray'da alkışlar Mondragon için 
</HEADLINE>
<TEXT>

     Türkiye Kupası’nı finalde ezeli rakibi Fenerbahçe’yi 5-1 yenerek 14. kez müzesine götüren Galatasaray’da, maça damgasını vuran kaleci Mondragon’a camiadan büyük övgü var. 
     Derbi maçta yaptığı sayısız kurtarışla Fenerbahçe’ye sadece 1 gol izni veren Kolombiyalı kaleci, sarı-kırmızılı takımın kupayı kazanmasında büyük rol oynadı. 
     Türkiye’deki 4. sezonunu geçiren 34 yaşandaki Faryd Aly Camilo Mondragon, ligde de bu sezon 31 maçta kaleyi korurken, 22 gol yedi. 
     
     ERGÜN MONDRAGON BİZİ HAYATA DÖNDÜRDÜ 

     Galatasaraylı futbolcu Ergün Pembe, Türkiye Kupası finalinde ezeli rakipleri Fenerbahçe karşısında farklı galibiyetin en önemli mimarlarından birinin kaleci Mondragon olduğunu söyledi. 
     Lotto Media Cup’ın Polat Renaissance Otel Champions Cafe’de gerçekleştirilen kura çekiminde takım arkadaşları Conceiçao ve Sabri ile birlikte yer alan Ergün, Türkiye Kupası’nı müzelerine götürmelerinden ötürü büyük mutluluk yaşadıklarını belirterek, "O sahaya kazanmak için çıktık ve bunu başardık. Arkadaşlarımızı çok iyi mücadele edip sahaya yüreklerini koydular" dedi. 
     Fenerbahçe’nin yakaladığı pozisyonlarda Mondragon’un kalesini kapattığını anlatan Ergün, "Özellikle Mondargon’a parantez açmak gerekir. Çok iyi oynadı ve kritik anlarda önemli kurtarışlar yaptı. 
     Bizi hayata döndürdü. Fenerbahçe’ye bu mutluluğu yaşatmadığımız için çok memnunuz" diye konuştu. 
     Ayrıca, Fenerbahçe ile ligde yapacakları maça da değinen Ergün, şunları söyledi 
     "Kupa maçları ile lig maçları birbirinden çok farklı olur. Lig maçını Fenerbahçe kendi evinde oynayacak. Bu onlar için büyük avantaj. 
     Ama tabii ki bizim Fenerbahçe’yle şampiyonluk maçına çıkabilmemiz için, bizden önce oynayacakları maçta da puan kaybetmeleri gerekiyor. 
     Kupa maçının verdiği moral ve motivasyon da var. Bunun bizi kesinlikle rehavete sürüklememesi lazım. Yine çıkıp en iyi şekilde mücadele edip Kadıköy’de de Fenerbahçe’yi yenmek istiyoruz." Hafta sonu Gençlerbirliği ile yapacakları lig maçı için ise Ergün, "Gençlerbirliği güçlü bir ekip. Kupa maçını unutarak sahaya çıkmamız lazım çünkü şampiyonluk iddiamız sürüyor. Bu bilinçle sahaya çıkıp en az rakibimiz kadar mücadele edersek, maçı kazanacağımıza inanıyoruz. 
     Kesinlikle rehavete kapılmamak lazım" şeklinde konuştu. 
     
     CONCEİÇAO "BU SONUCU KİMSE BEKLEMİYORDU SANIRIM 

     Galatasaray’ın Brezilyalı oyuncusu Conceiçao, Fenerbahçe ile büyük ve uzun zamandır beklenen bir finali oynadıklarını kaydederek, "Öyle sanıyorum ki bu sonuç hiç kimsenin beklemediği bir sonuçtu. Çok iyi bir takım karşısında oynadık. Herşey bizim için çok iyi geçti. Şimdi yapmamız gereken yeniden lige konsantre olmak. Dün aldığımız bu galibiyet bizim lig için daha fazla mücadele etmemizi sağlayacak bir motivasyon getirecek. Bence önümüzde 3 maçta birbirinden önemli. Kalan 9 puanı almamız lazım. Görevimizi yapmak ve her zaman galibiyeti düşünmek istiyoruz" diye konuştu. 
     Saha içinde vatandaşı Alex ile karşı karşıya oynamasıyla ilgili olarak da Conceiçao, "Alex’e karşı oynayınca insanın her zaman gergin olduğu bir gerçek. Çünkü o büyük bir oyuncu. Onu kontrol etmek gerçekten zor oldu" dedi. 
     Mondragon’un Galatasaray’da lig maçlarındaki performansı şöyle 
     

Sezon Maç Gol 2001-2002 28 22 2002-2003 32 24 2003-2004 27 36 2004-2005 31 22      
</TEXT>
</DOC>
