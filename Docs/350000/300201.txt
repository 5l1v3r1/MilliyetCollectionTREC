<DOC>
<DOCNO> 300201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko02.html </URL>
<DATE> 2004/12/23/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
Zirai mücadele paneline çiftçi ilgi göstermedi... 
</HEADLINE>
<TEXT>

     Konya'nın Çumra İlçesi'nde düzenlenen ''Modern Zirai Mücadele Teknikleri ve Uygulamaları'' paneline izleyici gelmemesi konuşmacıları şaşırttı. 
     Çumra Belediyesi, Çumra Ziraat Odası ve Çumra Domates Kooperatifi tarafından Çumra Belediye Kültür Salonu'nda düzenlenen ''Modern Zirai Mücadele Teknikleri ve Uygulamaları'' paneline bir tek çiftçi bile gelmedi. 
     Panele konuşmacı olarak katılan İlçe Tarım Müdürü Ziraat Mühendisi Haşim Keskin, 15 gün öncesinden duyurulan panele kimsenin katılmadığını görünce şaşırdı. 
     Bu önemli panel için Çumra Belediyesi'nden anons yapıldığını belirten Keskin, bunun yanı sıra ilçeye yayın yapan radyodan, iki mahalli gazeteden de 15 günden bu yana duyuru yaptıklarını söyledi. 
     Keskin, çiftçilerin bu kadar duyarsız olmalarına bir anlam veremediğini belirterek, ''Çiftçilerimiz kahvehanede oturacaklarına panele gelselerdi, kendi yararlarına olurdu'' dedi. 
     Panele katılan konuşmacılar çiftçilerin katılmaması üzerine kendi aralarında sohbet etti. 
     
</TEXT>
</DOC>
