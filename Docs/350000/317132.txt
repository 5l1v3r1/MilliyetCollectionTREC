<DOC>
<DOCNO> 317132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/yazar/akyol.html </URL>
<DATE> 2005/02/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kerbela, Şiiler, Aleviler, Sünniler 
</HEADLINE>
<TEXT>


İMAM Hüseyin ve arkadaşları 10 Muharrem günü Kerbela'da vahşice şehit edildiği için, on dört asırdır gözyaşları dökülür. Şiilerde bağırlar dövülür, sırtlara zincirlerle vurulur. Kerbela şehitlerinin ruhları için her mezhepten birçok insan aşure yapıp dağıtır, oruç tutar. 
'Hicret'ten 61 yıl sonra, 10 Muharrem miladi takvimle, 680 yılının 10 Ekim günü... Peygamber torunu, yani Fatıma ile Ali'nin oğlu Hüseyin, 23 süvari ve 43 piyade askeriyle Irak'ta Fırat Nehri yakınındaki Kerbela'dadır. 
Emevi hükümdarı Yezid'in Irak Valisi Ubeydullah, Hüseyin'in üzerine Irak ordusunu göndermiştir 500 kişilik bir süvari birliğini Kerbela ile Fırat Nehri arasına yerleştirerek Hüseyin'i susuz bırakmıştır 
Kerbela ve susuzluk Şii şairimiz Fuzuli'nin "Su Kasidesi"ni hatırlayınız. 

HZ. HÜSEYİN Mekke'de iken Iraklılar onu Yezid'e karşı halifeliğe davet etmişlerdi. Kerbela'da karşısına dikilen de Emevilerin Irak ordusu idi. 
Yezid'in amacı, İslam dünyasında büyük bir sevgiye sahip olan Hüseyin'i teslim alıp kendisine itaat ettirmekti. 
'Kariyer' peşindeki Irak Valisi Ubeydullah, onur kırıcı bir şekilde, Hüseyin'in kendisine teslim olmasını şart koşuyor, Hüseyin bunu reddediyor tabii. 
Sinan bin Anas adlı bir melun Hüseyin'i bir mızrak darbesiyle yere düşürüp başını kesiyor Çadırda bulunan ailesini ve oğlu Zeynelabidin'i de öldürmek isteyenler oluyor ama komutanlar bunu önlüyor... Yezid, Hüseyin'in ailesini Mekke'ye gönderecek, Zeynelabidin "12 İmam"dan dördüncüsü olacaktır. 
Zulüm, kan ve şehitlik Kerbela budur On dört asırdır matemi devam ediyor, Şii camilerine siyah bayrak çekiliyor. 
Bu ıstırabı anlamak lazımdır. 

HZ. ALİ taraftarları, yani Şiiler, bu arada kurulu düzenden mağdur olan kitleler böyle zalim bir "iktidar"ı meşru sayabilir miydi 
Kabile, etnik ve din kavgalarıyla kan gövdeyi götüren bir ortamda Sünniler "Otorite anarşiden iyidir" fikriyle siyasi otoriteyi yücelttiler. Sünni hilafet teorisi böyle gelişti. 
Bunun zirvesi Osmanlı'nın "güçlü devlet" modelidir, bu güçlü devlet laikliği bile getirecekti. 
Şiiler siyasi otoriteyi "zulüm ve gasp" olarak gördüler, buna karşı "12 İmam"ın, yani Hz. Ali ile onun soyundan gelen 11 din büyüğünün ruhani otoritesini yücelttiler. Şii-Caferi imamet teorisi böyle gelişti. 
Şii mitinglerinde çok gördüğümüz siyah sarıklı ayetullahlar, "12 İmam"ın ruhani temsilcileridir. Şiilik, ayetullahlar etrafında örgütlü bir toplumdur. 
Şiilik siyasi otoriteye karşı olduğu gibi, tarihte az sayıdaki Şii devleti de "güçlü" olamadı. Ve İran'da "Yezid Şah"a karşı "İmam Humeyni" liderliğinde Şii halk devrimi... Yeni devleti ayetullahlar yönetiyor. 
Osmanlı'da ise, tam aksine, şeyhülislam siyasi otoritenin bir memuruydu. 
Otorite hakkındaki bu iki farklı görüş başka konularda da farklı yorumlara yol açmıştır. 
Alevilik, Hz. Ali ve 12 İmam motifleriyle Şiiliğe yakın, ama başka yönlerden çok farklıdır. 
Hangi mezhep doğrudur Herkesin inandığı kendisine doğrudur. Herkes diğerine saygı göstermelidir. Üstelik çağımızda hepsi büyük, sancılı değişimler yaşıyor. 



</TEXT>
</DOC>
