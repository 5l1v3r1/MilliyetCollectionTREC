<DOC>
<DOCNO> 347003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/ekonomi/eko01.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef, 3 yılda 1 milyon 600 bin kişiye iş bulmak 
</HEADLINE>
<TEXT>


Kamu ve özel kesim için bir yol haritası olarak nitelenen ve üç yıllık dönemi kapsayan ilk Orta Vadeli Program'a göre, 1 milyon 600 bin kişiye yeni istihdam yaratılacak. Programa göre büyüme hedefi yıllık ortalama yüzde 5 


Kamu Mali Yönetim ve Kontrol Kanunu gereğince hazırlanması gereken ve 2006 - 2008 dönemini kapsayacak ilk Orta Vadeli Program'da son aşamaya gelindi. Üç yıllık dönem için hazırlanan program, kamu ve özel kesim için öngörülebilirliği artıracak bir yol haritası olarak niteleniyor. Her yıl hazırlanacak programın ilk yılı kesin, sonraki iki yılı ise tahminleri içerecek ve her yıl revize edilerek yeniden yayınlanacak. 
Kuruluşlardan gelecek görüşlerden sonra kesinleşecek Orta Vadeli Program'ın parasal hedeflerine göre, program döneminde ortalama yüzde 5'lik büyüme hedefleniyor. Program dönemi olan 2006 - 2008'i kapsayan 3 yıllık dönemde 1.6 milyon yeni istihdamın yaratılacağı öngörülüyor. Programa göre, bu yıl yüzde 4.1 olacağı tahmin edilen kamu kesimi açığının GSYH'ye oranının 2008'de yüzde 0.1'e düşürülmesi de hedefler arasında yer alıyor. 

106 milyar dolarlık ihracat 
Programda, özel tüketimin, özel sabit sermaye yatırımlarının, mal ve hizmet ihracatının büyümeye katkısının sırasıyla yüzde 2.6, yüzde 2 ve yüzde 4.3 puan olması bekleniyor. İthalatın katkısı ise eksi yüzde 4.1. 2005'de yüzde 47.4 olması beklenen genel devlet harcamalarının GSYH oranının, 2008'de yüzde 42.3'e düşürülmesi planlanıyor. 
İhracatın 2008'de 106 milyar dolara ulaşacağının öngörüldüğü programa göre, ithalat 147 milyar doları bulacak. 2008'de turizm gelirleri de 23.7 milyar dolara çıkacak. Bu tahminler doğrultusunda cari işlemler açığının orta vadede önemli oranda iyileşme göstererek 2008'de 12.9 milyar dolara GSYH'nin yüzde 3.1'i gerileyeceği bekleniyor. 

Yıllık 5 milyar yabancı yatırım 
Programa göre, orta vadede yıllık 5 milyar dolar civarında gerçekleşeceği tahmin edilen doğrudan yabancı yatırımların, cari işlemler hesabı açığının finansmanında ağırlıklı olarak rol oynaması öngörülüyor. Yıllık TÜFE artış hızının gelecek yıl yüzde 5, 2007'de ise yüzde 4 olması öngörülürken, 2008'de bunun sabit tutulması hedefleniyor. Program döneminde ayrıca, kamu kesiminde ücret ve aylıklar hedeflenen enflasyon oranında artırılacak. Ayrıca, tek bir emeklilik rejimi kurularak, emeklilik siteminin mali açığının milli gelire oranı düşürülecek. 

Özelleştirme hedefi 3 yılda 9 milyar dolar Programa göre, üç yılda 9 milyar dolarlık özelleştirme geliri hedeflenirken, tarımsal desteklerin GSMH'ye oranının 2005'deki yüzde 0.72'lik seviyesinden, 2008'de yüzde 0.85'e ulaşması planlanıyor. Bu yıl 6.6 yıl olan ortalama yatırım bitiş süresinin ise 2008'e gelindiğinde 5 yıla indirileceği tahmin ediliyor. Kamu brüt borç stokunun GSYH'ye oranında da 10 puanlık bir düşüş hedefleniyor. Bu arada önümüzdeki üç yıllık dönemde, kamu kesiminde ücret ve aylıklar hedeflenen enflasyon oranında artırılacak. Program döneminde mali disipline titizlikle uyulacak, faiz dışı fazla verme politikasına devam edilecek. 

Program, Bakanlar Kurulu'na sunuldu Kamu Mali Yönetim ve Kontrol Kanunu gereğince orta vadeli bütçelemeye geçilirken, bunun ilk ayağı olan Orta Vadeli Program'ın bu ayın sonuna kadar çıkartılması gerekiyordu. Konuya ilişkin Maliye, Hazine ve Devlet Planlama Teşkilatı DPT önceki hafta bir araya gelirken, program geçtiğimiz Pazartesi günü Bakanlar Kurulu'na sunuldu. Program, daha sonra kuruluşların görüşüne de sunulurken, bunlardan uygun görülenlerin metne yansıtılmasından sonra kesinlik kazanacak. Bunun ardından Haziran ayı ortalarında Maliye Bakanlığı'nca hazırlanacak Orta Vadeli Mali Plan, Yüksek Planlama Kurulu'na sunulacak. 


</TEXT>
</DOC>
