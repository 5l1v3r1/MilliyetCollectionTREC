<DOC>
<DOCNO> 302021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonyas12.html </URL>
<DATE> 2004/12/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Bingöllü Mehmet, Çin'de aranan manken oldu... 
</HEADLINE>
<TEXT>

     Üniversite eğitimi için Bingöl'den Çin'e giden Mehmet Söyler, ülkenin aranan mankenleri arasına girdi. 
     Söyler, AA muhabirine yaptığı açıklamada, 1994 yılında dayısı Mahmut Artukarslan aracılığıyla yüksek öğrenim için Çin'e gittiğini belirterek, burada Guandonghou kentindeki Hout China Normal Universty Bilgisayar Mühendisliği Bölümü'nü bitirdiğini söyledi. 
     Çin'de mankenliğe, bir gözlük fabrikasının sahibi tarafından gelen teklifle başladığını anlatan Söyler, şunları kaydetti 
     ''Çin'e gözlük almaya gelen bir Türk işadamının tercümanı olarak gittiğim gözlük fabrikasının Çinli sahibi, gözlüklerinin katalog çekimlerinde mankenlik yapmamı teklif etti. Ben de kabul ettim. Daha sonra posterlerim Çin'in her şehrine asıldıktan sonra tanınmaya başladım. Ardından Asya'nın starı sayılan ünlü şarkıcı ve oyuncu Andy Lau'nin çektiği reklam filminde rol aldım.'' 1995-2003 yılları arasında birçok katalog mankenliği ve televizyon reklamı filminde oynadığını anlatan Söyler, Çin'de halen çekimleri süren 7 bölümlük bir dizide doktor rolünü üstlendiğini ifade etti. 
     Söyler, şu anda Türkiye'den Çin'e fındık ihracatı yapan bir firmanın temsilciliğini de yürüttüğünü belirterek, artık ticaret hayatına ağırlık vermeyi planladığını kaydetti. 
     
</TEXT>
</DOC>
