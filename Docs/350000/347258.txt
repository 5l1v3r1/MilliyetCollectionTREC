<DOC>
<DOCNO> 347258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur15.html </URL>
<DATE> 2005/05/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Trafik kazasında ölen gencin organları 3 kişiye hayat verdi 
</HEADLINE>
<TEXT>

     Antalya’nın Alanya İlçesi’nde motosikletiyle kaza geçiren ve beyin ölümü dün gerçekleşen gencin organları hayat kurtardı. 
     AA muhabirinin edindiği bilgiye göre, Üzeyir Sarıçiçek 18 , 27 Mayıs’ta motosikletiyle kaza geçirdi. Ağır yaralanan Sarıçiçek, Başkent Üniversitesi Alanya Hastanesi’ne kaldırıldı. 
     Beyin ölümü dün gerçekleşen Sarıçiçek’in ailesi, çocuklarının organlarını bağışladı. 
     Üzeyir Sarıçiçek’in 2 böbreği ve karaciğeriyle korneaları, Ankara Başkent Üniversitesi’nden gelen bir ekip tarafından alındı. 
     Başkent Üniversitesi’nde gerçekleştirilen operasyonla Üzeyir’in böbreklerinden biri, 7 yıldır kronik böbrek hastası olan 23 yaşındaki Türkçe öğretmeni Odya Yılmaz’a, diğeri de 6 aydır aynı hastalıktan tedavi gören 29 yaşında, evli ve 2 çocuk babası icra müdürü Ayhan Genç’e nakledildi. 
     Alanyalı gencin karaciğeri de 10 yıldır Hepatit B hastası olan 50 yaşında, 2 çocuk babası mimar Osman Sayın’a nakledildi. 
     Korneaların kime nakledileceğinin ise yarın belirleneceği bildirildi. 
     
</TEXT>
</DOC>
