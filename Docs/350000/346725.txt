<DOC>
<DOCNO> 346725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo15.html </URL>
<DATE> 2005/05/28/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sivasspor Murat Hacıoğlu, Mahmut Hanefi ve Can'ı kadromuza katacağız 
</HEADLINE>
<TEXT>

     Birinci Süper Lig’in yeni takımlarından Sivasspor’un idari menajeri Bülent Uygun, "Fenerbahçe’den Murat Hacıoğlu, Mahmut Hanefi ve Can’ı büyük ihtimalle kadromuza katacağız" dedi. 
     Uygun, transfer çalışmalarıyla ilgili olarak AA muhbirine yaptığı açıklamada, Sivasspor’un Birinci Süper Lig’de kalıcı olmasını planladıklarını, bu kapsamda da takımlarının sistemine uyacak kaliteli oyuncular transfer edeceklerini söyledi. 
     Yabancı futbolcu transferi için Danimarka, Hollanda, Fransa, Polonya ve Tunus’ta maçlar izlediğini belirten Uygun, 5’i yabancı, 5’i Birinci Süper Lig’den, 4’ü de İkinci Futbol Ligi A Kategorisi’nden olmak üzere 14 yeni futbolcu transfer etmeyi düşündüklerini söyledi. 
     Teknik Direktörleri İsmail Kartal’la pazartesi günü buluşarak, belirledikleri yabancı oyuncularla görüşeceklerini ifade eden Uygun, Fenerbahçe’den Murat Hacıoğlu, Mahmut Hanefi ve eski oyuncuları Can’ı büyük ihtimalle kadrolarına katacaklarını açıkladı. 
     Beşiktaş ve Trabzonspor’dan da bazı oyuncuları transfer etmeyi planladıklarını belirten Uygun, Beşiktaş’la yollarını ayıran Ahmet Yıldırım ile ilgilenmediklerini de sözlerine ekledi. 
     
</TEXT>
</DOC>
