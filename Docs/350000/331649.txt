<DOC>
<DOCNO> 331649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/spor/spo04.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kendimiz gibi olalım yeter' 
</HEADLINE>
<TEXT>


Trabzon Başkanı Atay Aktuğ, Galatasaray'a karşı gerçek kimliklerini sahaya yansıtmaları durumunda galibiyete ulaşabileceklerini dile getirdi. Aktuğ, "Bizim kadar Galatasaray için de çok zor bir maç olacak" yorumunu yaptı 


Trabzonspor'un başında önemli başarılara imza atan Başkan Atay Aktuğ, yarınki Galatasaray maçından galibiyet bekliyor. Bordo - Mavililer'in Başkanı, zor bir 90 dakika yaşayacaklarını dile getirerek, "Trabzonspor, Trabzonspor gibi oynarsa Galatasaray'ı yener. Gerçek kimliğimizi sahaya yansıtalım yeter" dedi. 
Atay Aktuğ, Ankaraspor beraberliğiyle puan farkının 9'a yükseldiğini de hatırlatarak şunları söyledi "Fenerbahçe ile aramızda 7 puanlık fark vardı. Ancak bunu indirmeyi başaramadık. Zirve yarışında işimiz zordu, şimdi daha da zorlaştı. Fakat ligin sonuna kadar yarış içinde olmak istiyoruz." 
Hisselere gösterilen ilgiden memnun olduklarını dile getiren Aktuğ, "Her Trabzonsporlu'nun görevini yerine getirmesini bekliyoruz" dedi. 

Güneş'ten güvence 

Bordo - Mavili takımın Teknik Direktörü Şenol Güneş, Galatasaray karşılaşması öncesinde umut dolu mesajlar gönderdi. Takıma güvendiğini açıklayan Güneş, 4 maçta alınan başarısız sonuçların kendilerini yıldırmayacağını söyledi. Trabzonspor'un hocası, "Biz de şampiyonluk istiyoruz. Tüm çalışmalarımız bu doğrultuda. Taraftarların beklentilerini biliyoruz. Hedefimiz üç puan olacak" dedi. 

'Kontrolü bırakmayın' 

Trabzonspor'da, Galatasaray maçının hazırlıkları yoğun bir tempoda sürüyor. Bordo - Mavililer, dün yapılan antrenmanda savunma organizasyonlarına ağırlık verdi. Şenol Güneş, futbolcularına uyarılarda bulunarak, "Alanlarınızı boş bırakmayın. Galatasaray hava hakimiyeti yüksek bir takım. Oyun içinde iyi konsantre olun. Rakibin nereye hamle yapabileceğini önceden kestirin" diye konuştu. 


</TEXT>
</DOC>
