<DOC>
<DOCNO> 327599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur04.html </URL>
<DATE> 2005/03/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Öcalan'a yeniden yargı yolu kapalı... 
</HEADLINE>
<TEXT>

     Anayasa ve Uluslararası İnsan Hakları Hukuku Profesörü Ruşen Ergeç, Avrupa İnsan Hakları Mahkemesi'nin, adil yargılamada ihlal bulması halinde bile Abdullah Öcalan'ın yeniden yargılanmasını talep edemeyeceğini söyledi. 
     Öcalan davasıyla ilgili tartışmaları Hürriyet gazetesine değerlendiren Ergeç, yargının yenilenmesine yönelik değerlendirmenin mahkeme kararının uygulanmasından sorumlu Avrupa Konseyi'nin bakanlar komitesi tarafından yapılacağını kaydetti. 
     Ergeç komitenin bu değerlendirmede bulunması için ise iki unsurun bir araya gelmesi gerektiğini belirtti. 
     Ruşen ergeç bu unsurları "Öcalan'ın suçsuz olduğunda ısrar etmesi ve adil yargılamada "vahim" derecede ihlal olması" olarak sıraladı. 
     İmralı duruşmalarında Öcalan'ın suçlu olduğunu kabul ettiğini hatırlatan Ergeç, komitenin daha çok duruşmaların ilk bölümünde asker kökenli bir savcının yer alması ve savunmaya yönelik engel iddialarının "vahim" olup olmadığına bakacağını söyledi. 
     Ergeç, Avrupa İnsan Hakları Mahkemesi’nin yargı sürecinde ihlal bulması halinde ise "tazminata" hükmedeceğini savundu. 
     
</TEXT>
</DOC>
