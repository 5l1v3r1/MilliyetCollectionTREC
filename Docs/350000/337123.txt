<DOC>
<DOCNO> 337123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur15.html </URL>
<DATE> 2005/04/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Muhafız Alayı inşaatında yolsuzluk davasında bilirkişi raporu açıklandı 
</HEADLINE>
<TEXT>

     Cumhurbaşkanlığı Muhafız Alay Komutanlığı inşaatı ihalelerinde yolsuzluk yapıldığı iddiasıyla 21 kişi hakkında açılan davada, bilirkişi raporu mahkemeye sunuldu. 
     Ankara 3. Ağır Ceza Mahkemesi'nde görülen davanın bugünkü duruşmasına, 16 sanık ve avukatları ile müdahil Hazine avukatı katıldı. 
     Mahkeme Başkanı Hakkı Elvan, bilirkişi raporunun geldiğini bildirdi. 
     Sanıklar ve avukatları, bilirkişi raporuna katıldıklarını belirtti. 
     Hazine avukatı, ek bilirkişi raporu alınmasına ilişkin dilekçe sundu. 
     Başkan Elvan, bilirkişi raporu ile Hazine avukatının itirazının incelemeye alınmasına karar vererek, duruşmayı erteledi. 
     Prof. Dr. İlhan Tomanbay, Prof. Dr. Erkan Akın ve Ömer Akay'ın hazırladığı bilirkişi raporunda, sanıklara, Cumhurbaşkanlığı Muhafız Alay Komutanlığı inşaatı ihalelerinde Hazine'yi zarara uğrattıkları suçlaması yöneltildiği anımsatılarak, iddialara ilişkin yapılan inceleme ve tespitlere yer verildi. 
     Bilirkişi raporunun ''sonuç ve kanaat'' bölümünde, dava konusu inşaat ve imalatın bayındırlık birim fiyatlarının tanımlanmadığı ve özel imalat olduğu belirtilerek, ''Komisyonun piyasa araştırması yaptığı ve Bakanlık onayı ile fiyatları belirlediği, bu nedenle Milli Savunma Bakanlığı çalışanları olan sanıklara yöneltilen hazine zararına neden olmak eyleminin maddi unsurları bulunmamaktadır. Çünkü ihale, özel fiyata dayalı ihaledir'' denildi. 
     Bilirkişi raporunda, sanıkların, andezit taşı imalatı işi ihalelerinde Ankara Ticaret Odası'ndan alınan fiyatlara uydukları ifade edilerek, kamunun zararının nelerden oluştuğu konusunda somut ve teknik rakamlar olmadığı savunuldu. 
     İddianamede, aralarında emekli subaylar ve ihaleyi alan firma yetkililerinin de bulunduğu 21 kişi hakkında, ''devlet alım satımına fesat karıştırma'', ''dolandırıcılık'' ve ''sahtecilik'' suçlarından 4.5 yıl ile 26 yıl 3 ay arasında değişen hapis cezaları isteniyor. 
     
</TEXT>
</DOC>
