<DOC>
<DOCNO> 319366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur22.html </URL>
<DATE> 2005/02/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
SSK'lılara "reçete" müjdesi... 
</HEADLINE>
<TEXT>

     Sağlık Bakanlığı'nca 81 ilde bulunan hastanelere gönderilen genelge doğrultusunda, artık hastalar, doktor muayeneleri sonrasında kuyruklarda bekletilmeden doğrudan eczanelere gönderiliyor. 
     Sağlık Bakanlığı'na devredilen Köroğlu Devlet Hastanesi'nin Başhekim Yardımcısı Dr. İsmail Yamaner, AA muhabirine yaptığı açıklamada, hastaların doktor muayenesi sonrasında reçete onaylatmak için bekletilmediğini söyledi. 
     Sağlık Bakanlığı'nın Türkiye'deki bütün hastanelere bu konuda genelge gönderdiğini ifade eden Dr. Yamaner, ''Bu uygulama sayesinde hastalar, onay kuyruğuna girmeden doktorlardan aldıkları reçetelerle ilaç alacakları serbest eczanelere gidecekler. Reçetelerde doktor imza ve kaşesi dışında onay aranmayacak'' dedi. 
     Genel kapsamında, emekli SSK'lı hastaların muayene ücreti kuyruğunda beklemelerini önlemek için de çalışma yapıldığını ifade eden Dr. Yamaner, ''Hastanelerde gerekli alt yapı oluşturulduktan sonra SSK emeklileri muayene esnasında ücret ödemeyecekler. Bu ücret emekli maaşlarından kesilecek'' dedi. 
     
     YOĞUNLUK AZALDI 
     SSK hastanelerinin Sağlık Bakanlığı'na devredildiği ilk günlerde yaşanan hasta yoğunluğunun da zamanla azaldığını belirten Yamaner, şöyle konuştu 
     ''Yeni hasta kayıt sisteminde, 1 hafta önce sıraya girerek kayıt numarası alan bir hastanın tekrar saatlerce numara almak için beklemesine gerek yok. Biz bu hastaları farklı bir bankodan kabul ediyoruz. Bu hastalar sadece önceden aldıkları kayıt numaralarını söyleyerek işlemlerini yaptırabiliyorlar. Önceden kayıt aldığı halde kuyrukta bekleyen hastalar, uygulamayı öğrenince kuyruktan ayrılarak işlemlerini farklı bir gişede yaptırdılar. Bu uygulama da yoğunluğun azalmasına neden oldu.'' 
     
</TEXT>
</DOC>
