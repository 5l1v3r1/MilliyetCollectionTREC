<DOC>
<DOCNO> 309146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun34.html </URL>
<DATE> 2005/01/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Milletvekilleri, emekliler için süresiz açlık grevinde... 
</HEADLINE>
<TEXT>

     Rusya'da Rodina adlı siyasi gruba bağlı 5 milletvekilinin, emeklilik yardımı sistemini değiştiren reformlara karşı protesto gösterileri yapan emeklilere destek için geçen hafta sonu başlattığı süresiz açlık grevi devam ediyor. 
     Kremlin'e yakın olarak bilinen Rodina tarafından yapılan yazılı açıklamada, Rodina Başkanı Dimitri Rogozin'in de aralarında bulunduğu 5 milletvekilinin süresiz açlık grevine devam ettiği belirtilerek, emeklilere yönelik yasada sorumluluğu bulunan herkesin istifa etmesi istendi. 
     Milletvekillerinin yasa iptal edilinceye kadar açlık grevini sürdüreceği kaydedilen açıklamada, Maliye Bakanı Aleksi Kudrin ve Ekonomik Gelişme Bakanı German Gref'in istifa etmeleri talep edildi. 
     Açıklamada, yasanın iptal edilmesi için acil durum değerlendirilmesi yapacak bir komisyonun kurulması istenerek, şunlar kaydedildi 
     ''İktidardaki Birleşik Rusya Partisi, parlamentonun özelleştirmesini durdurmalı ve muhalefetin görüşlerine saygı göstermeli. Milletvekillerinin açlık grevi Başkanımız Rogozin'in parlamentodaki odasında devam etmektedir.'' Rusya'daki emeklilik yardımı sistemini tamamen değiştiren reform, emeklilerin birçok kamu hizmetinden ücretsiz yararlanması yerine, bunların her biri için nakit para yardımı almasını öngörüyor. 
     Nakit yardım miktarının yeterli olmadığını düşünen emekliler, kandırıldıklarını savunarak, 1 Ocak'tan beri geniş katılımlı protesto gösterileri düzenliyor. 
     
</TEXT>
</DOC>
