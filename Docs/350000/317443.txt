<DOC>
<DOCNO> 317443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/yasam/yas05.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselilerin 'eşek' şakası 
</HEADLINE>
<TEXT>


M. AKİF ERDEM İstanbul 

İstanbul'da lise öğrencileri, şaka için bir İETT otobüsünün arka camına "Bu otobüste bomba var" yazısı asınca, polis alarma geçti. Bahçelievler Lisesi öğrencileri, Tophane'deki İstanbul Engelliler Merkezi'nde düzenlenen bir etkinliğe katılmak için dün Nizamettin Yıldırım'ın kullandığı İETT otobüsüyle yola çıktı. Bazı öğrenciler, şaka yapmak için bir kartona "Bu otobüste bomba var" yazarak, otobüsün arka camına astı. Yazıyı fark eden bazı vatandaşların ihbarı üzerine polis ve Terörle Mücadele ekipleri harekete geçti. Telsiz anonslarıyla takip edilen otobüs, İtalyan Yokuşu'nda durduruldu. Sürücü Yıldırım'dan bilgi alan polisler, yazıyı öğrencilerin şaka amacıyla astığını öğrenince rahat bir nefes aldı. 




</TEXT>
</DOC>
