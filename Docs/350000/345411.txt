<DOC>
<DOCNO> 345411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo31.html </URL>
<DATE> 2005/05/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Adriaanse Porto'ya imza attı... 
</HEADLINE>
<TEXT>

     Portekiz Birinci Futbol Ligi takımlarından Porto’nun menajerliğine bu yıl Hollanda’da yılın teknik direktörü seçilen Co Adriaanse getirildi. 
     Porto Kulübü’nden yapılan açıklamada Co Adriaanse ile 2 yıllık sözleşme imzalandığı ve gerek görüldüğü takdirde bunun uzatılacağı kaydedildi. 
     Bu sezon Hollanda Birinci Ligi’nde AZ Alkmaar’ı çalıştıran ve AZ Alkmaar’ı hem ligde üçüncülüğe, hem de UEFA Kupası’nda yarı finale çıkaran Adriaanse’nin yeni görevine 1 Temmuz’da başlayacağı bildirildi. 
     Portekiz liginde Benfica ve Sporting Lizbon’un ardından üçüncü sırayı alan Porto’da kulüp başkanı Jorge Nuno Pinto da Costa, takımın yeni sezonda atak futbolu seven bir teknik adama emanet edileceğini açıklamıştı. 
     Geçen yıl Jose Mourinho yönetiminde Avrupa Şampiyonlar Ligi kupasını kazanan Porto, Mourinho’nun FC Chelsea’ye gitmesinin ardından 3 teknik direktör değiştirmek zorunda kaldı. 
     Porto’nun yeni menajeri Co Adriaanse, 2002 yılında AZ Alkmaar takımının başına geçmeden önce Ajax’ın teknik direktörlüğünü de yapmıştı. 
     
</TEXT>
</DOC>
