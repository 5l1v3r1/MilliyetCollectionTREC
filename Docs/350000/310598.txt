<DOC>
<DOCNO> 310598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur29.html </URL>
<DATE> 2005/01/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
MEB, internetten yapılan sınav başvurularında sorun kalmadığını açıkladı 
</HEADLINE>
<TEXT>

     Milli Eğitim Bakanlığı MEB , Ortaöğretim Kurumları Öğrenci Seçme Sınavı için internet üzerinden yapılan başvurular ile ilgili yaşanan teknik problemlerin Perşembe gününden itibaren aşıldığını ve kayıtların sorunsuz olarak alınmaya başlandığını bildirdi. 
     Bakanlık Basın ve Halkla İlişkiler Müşavirliği'nden yapılan yazılı açıklamada, bu yıl ilk kez internetten kayıtların kabul edildiği sınava başvurularda yaşanan sorunlarla ilgili bazı basın yayın organlarında haberler yer aldığı ifade edildi. 
     ''Kayıtların alınamadığı'' şeklindeki haberlerin incelendiği belirtilen açıklamada, şöyle denildi 
     ''Takdir edileceği gibi bütün yeni uygulamalarda başlangıçta teknik bazı problemlerle karşılaşılabilir. Fakat bu teknik problemler Perşembe günü öğleden sonrası itibariyle tamamen aşılmış ve kayıtlar sorunsuz olarak alınmaya başlamıştır. Şu anda da MEB'den kaynaklanan herhangi bir teknik problem bulunmamaktadır. Bugün itibariyle 250 bin öğrencinin kaydı alınmıştır.'' Kayıt alma işlemlerinin 11 Şubat 2005 mesai saatine kadar devam edeceği anımsatılan açıklamada, ''Vatandaşlarımızın mağdur edilmemesi için gerekli işlemler yapılmakta olup, bu yönde tüm önlemler alınmıştır'' denildi. 
     Açıklamada, sınav başvurularının 11 Şubat 2005 tarihine kadar internet aracılığıyla okul müdürlükleri tarafından yapılacağı anımsatılarak, yarı yıl dönüşü 7 Şubat 2005 ile başvuru bitiş tarihi olan 11 şubat 2005 tarihleri arasında tüm Türkiye'de internet girişleri yapılacağı, bu nedenle yoğunluk yaşanacağı, yarı yıl tatilinde başvuru yapmalarının öğrenciler için kolaylık sağlayacağı ifade edildi. 
     Açıklamada, kayıtlar tamamlandıktan sonra 28 Şubat 2005 tarihine kadar yanlış girilen kayıtlardaki düzeltmelere izin verileceği hatırlatıldı. 
     
</TEXT>
</DOC>
