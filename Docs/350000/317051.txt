<DOC>
<DOCNO> 317051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/ekonomi/eko07.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 8 yılda 7 milyar dolar sermaye ihraç etti 
</HEADLINE>
<TEXT>



Türkiye bir yandan yabancı sermaye girişi beklerken, diğer yandan Türkiye'den sermaye ihracı son sekiz yılda toplam 7 milyar dolara ulaştı. Hazine Müsteşarlığı verilerine göre, Türkiye'den sermaye ihracı 2004 yılı sonu itibariyle de yıllık 810 milyon doları buldu. Son 8 yıldaki sermaye ihracının yaklaşık 3.9 milyar doları Avrupa ülkelerine yapılırken, sınır komşularına yapılan sermaye ihracı yaklaşık 400 milyon dolarda kaldı. Aynı dönemde Almanya'ya 473 milyon dolar sermaye ihracı yapıldı. Bu ülkeye yapılan sermaye ihracının 369 milyon doları bankacılık alanında oldu. 

En büyük ihraç enerjiye 
Bu arada Türkiye'den Virgin Adaları'na 118 milyon dolar, Malta'ya 26 milyon dolar, Hollanda Antilleri'ne 2 milyon dolar, Cebelitarık'a 9.5 milyon dolar, Cayman Adaları'na 1 milyon dolar, Bahama Adaları'na da 10 milyon dolarlık sermaye ihracı yapıldı. Sermayenin yurtdışına gittiği alanlar bakımından, en büyük sermaye ihracı 1 milyar 885 milyon dolar ile enerji alanı gelirken, bunu 1 milyar 429 milyon ile imalat ve 1 milyar 350 milyon dolar ile de bankacılık izliyor. 




</TEXT>
</DOC>
