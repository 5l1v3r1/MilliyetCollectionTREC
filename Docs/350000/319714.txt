<DOC>
<DOCNO> 319714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur07.html </URL>
<DATE> 2005/03/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"Türk Kurdu" yetiştirildi... 
</HEADLINE>
<TEXT>

     Kütahya Dumlupınar Üniversitesi'nde DPÜ , Sivas Kangal köpeği ile Türkiye'de yaşayan bir kurdun belli şartlarda çiftleştirilmesi sonucu, ''Türk kurdu'' adı verilen kurt köpeği ırkı geliştirildiği bildirildi. 
     DPÜ Fen Edebiyat Fakültesi Biyoloji Bölümü Öğretim Üyesi Yrd. Doç. Dr. Ahmet Selçuk Özen, AA muhabirine yaptığı açıklamada, 3.5 yıl süren bilimsel çalışmalar sonucunda, Sivas Kangal köpeği ile Türkiye'ye özgü kurdun Canislupus çiftleştirilmesiyle ''Türk kurdu'' adlı kurt köpeği ırkı elde edildiğini söyledi. 
     Türkiye'de ilk kez yapılan çalışmalarda ortaya çıkan köpeğin, büyük özelliklere sahip olduğunu ifade eden Özen, ''Babası Sivas Kangalı, annesi de yabani kurt olan elde ettiğimiz kurt köpeği çeşidi, Kangal'ın gücü ve zekası ile kurdun manevra kabiliyeti ve çevikliğini bünyesinde barındırıyor'' dedi. 
     Bazı ülkelerin, ''Alman kurdu'', ''Kanada kurdu'' ve ''Sibirya kurdu'' gibi kendilerine has köpek ırkı geliştirdiklerine işaret ede Özen, branşının yaban hayvanları olduğunu, bir ''Türk kurdu'' çeşidini elde etme düşüncesinin kendisinde uzun zamandır bulunduğunu bildirdi. 
     Bilimsel çalışma yapmaya karar verdiğinde üniversite yönetiminin bu yönde kendisine büyük destek sağladığını anlatan Özen, kurtlarla köpeklerin alt tür olduklarını, insan zorlamasıyla verimli gen alışverişi yapabildiklerini söyledi. Bu konuda çalışmalarını sınırlı imkanlarla devam ettiğini dile getiren Özen, ''Bu çalışma için 3.5 sene yeterli bir zaman gibi görülse de, hayvanların üremesi, büyümesi, üzerindeki renk değişimlerinin ve vücut ölçülerinin test edilmesi gerektiği hesaba katılınca belirli bir zamana daha ihtiyaç bulunuyor'' diye konuştu. 
     Yeterli imkan sağlandığında, elde edilen ''Türk kurdu''nun üretiminin yapılabileceğini, ileride değişik amaçlarla ve çeşitli hizmetlerde bu biyolojik çeşitlilikten yararlanılabileceğini ümit ettiğini belirten Özen, anneleri yabani kurt olmasına karşın oldukça evcil görünen ve 9 aylık olan iki ''Türk kurdu''nun, babaları olan Sivas Kangal köpeğinin rengini taşıdıklarını kaydetti. 
     
</TEXT>
</DOC>
