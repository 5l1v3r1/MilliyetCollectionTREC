<DOC>
<DOCNO> 311781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur22.html </URL>
<DATE> 2005/02/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İsveç-Türkiye arasında diplomatik kriz 
</HEADLINE>
<TEXT>

     İsmail Gezici DHA 

12 yaşındaki kızını İsveçli annesinden kaçırarak Elazığ'a götürdüğü iddia edilen Mustafa Dağoğlu, İsveç'le Türkiye arasında diplomatik krize yol açtı. 
     İsveçli Katrine Löfving ile ayrı yaşayan Mustafa Dağoğlu, geçtiğimiz yaz Türkiye'ye getirdiği 12 yaşındaki kızları Ayla'nın velayetini almak için Palu Aile Mahkemesi'ne başvurdu. 
     Açtığı davanın sonucunu beklerken gazetelerde kızını annesinden kaçırdığı yönünde haberler çıktı. İddialara göre, Dağoğlu Türkiye'ye kaçırdığı kızını eşine göstermiyordu. Bunun üzerine Löfving, durumu İsveç Dışişleri Bakanlığı’na bildirdi. 
     Ancak, iki ülke arasındaki diplomatik girişimler sonuçsuz kaldı. Baba Dağoğlu, Ayla'yı annesine vermedi. Konu, Avrupa Konseyi'ne de taşındı. İsveçli bir parlamenter, Avrupa Konseyi Bakanlar Komitesi'ne yazılı bir önerge’ ile durumu aktardı ve Ayla'nın annesine teslim edilmesini talep etti. 
     
     Dağoğlu, DHA'ya konuştu 

     Hedefteki isim Mustafa Dağoğlu ise hakkındaki iddiaları yalanlıyor. Ortada İsveç ve Türkiye arasında diplomatik sorun haline gelecek bir konu olmadığını savunan Dağoğlu, kızımı kesinlikle kaçırmadım. İstediği zaman annesi kızımı görebilir, hatta pasaportunu bana annesi gönderdiö diyor. 
     Kızıyla birlikte burada kalmak istediklerini söyleyen Dadoğlu, Elazığ'da okula giden kızının mutlu olduğunu söyledi. Ayla Dağoğlu ise konuya ilişkin olarak konuşmak istemiyor. 
     
     İlk duruşma üç ay sonra 

     Mustafa Dağoğlu'nun avukatı, yakında davayla ilgili gerekli tebligatları İsveç'e gönderecek. İsveçli anneye açılan velayet davasının ilk duruşması yaklaşık üç ay sonra görülecek. 
     Avrupa Konseyi Delegeler Komitesi ise, bu süreçte konuyu Türkiye'ye iletecek. Türkiye, ilgili anlaşmalara imza koyduğu için soruna uluslarası hukuka uygun bir çözüm bulmakla yükümlü. 
     
</TEXT>
</DOC>
