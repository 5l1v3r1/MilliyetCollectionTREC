<DOC>
<DOCNO> 305527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur02.html </URL>
<DATE> 2005/01/11/ </DATE>
<TIME> 02.07 </TIME>
<AUTHOR>  </AUTHOR>
<HEADLINE>
Telefon arkadaşlığı evliliğe götürdü 
</HEADLINE>
<TEXT>

     Mehmet AYDIN DHA 

MUŞLU 21 yaşındaki Ferhat Eser, tesadüfen çevirdiği telefon numarasıyla karşısına çıkan Rizeli 18 yaşındaki Sevim Balcılar'la dört yıl boyunca sadece telefonda konuştu ve sonunda evlenmeye karar verdi. Ailesinin karşı çıktığı Sevim Balcılar'ın 18 yaşını doldurmasının ardından kaçtıkları gün birbirlerini gören Ferhat ve Sevim'in düğününe, Muş Valisi de katıldı. 
     Muş Valiliği'ne bağlı özürlüler bürosunda görevli Ferhat Eser, 2000 yılında evinden yanlışlıkla çevirdiği telefon numarasında karşısına Rize'den Sevim Balcılar çıktı. Tesadüfen tanışan gençler arasında önce yakınlaşma, sonra da aşk doğdu. Çocukken evlerinin balkonunda düşerek bir gözünü yitiren ve bir bacağı sakat kalan Ferhat Eser, 4 yıl sadece telefonla konuştuğu Sevim Balcılar'la evlilik kararı aldı. Ferhat Eser'in evlilik teklifini kendisini hiç görmemesine rağmen kabul eden Sevim Balcılar durumu ailesine anlattı. 
     Ailesinin karşı çıkması üzerine, kaçmaya karar veren Sevim Balcılar, sevgilisi ceza almasın diye 18 yaşının dolmasını bekledi. Geçen hafta yaşı dolan Sevim Balcılar, Ferhat Eser'den gelip kendisini almasını söyledi. Hiç düşünmeden harekete geçen Ferhat Eser de, sevgilisini almak için Rize'nin Muradiye Köyü'ne gitti. 
     Sevim Balcılar'ı kaçıran Ferhat Eser, birlikte memleketi Muş'a geldi. Yıldırım nikah kıyan Ferhat Eser ile Sevim Balcılar, görkemli bir törenle dünyaevine girdi. Düğüne Muş Valisi İbrahim Özçimen de katıldı. Çiftlere bir ömür boyu mutluluk dileyen Vali Özçimen, "Aşkınıza sahip çıkın'' diye konuştu. 
     Hiç görmeden aşık olduğu Ferhat Eser'le evlendiği için mutlu olduğunu belirten Rizeli Sevim Balcılar, "Ferhat'la tanıştığımda 14 yaşındaydım. İlk önceleri bir arkadaş gibi başlayan telefon görüşmelerimiz daha sonra aşka dönüştü. En sonunda Ferhat'ın benimle evlenir misin ' sözü ile son buldu. Kendisini hiç görmemiştim. Ama önemli değildi önemli olan fikirlerinin bana uymasıydı. Aileme konuyu açtığımda kabul etmediler. Ben de Ferhat'ın beni kaçırmasını istedim. Yakalandığında hapis cezası almaması için de 18 yaşıma girmeyi bekledim. Tam yaşımı doldurduğum gün kaçtık. Tahminimden daha yakışıklı çıktı'' diye konuştu. 
     Adaşı Ferhat'ın dağları delip aşkına ulaştığı gibi kendisinin de Sevim'e ulaşması için hiçbir engel tanımadığını kaydeden Ferhat Eser, "Tesadüfen çevirdiğim telefona çıkan Sevim'in sesi beni çok etkiledi. Daha sonra tekrar aradım ve arkadaş olduk. Bu arkadaşlılığım kısa sürede aşka dönüştü. Ailesine yakalanırız diye çok merak etmemize rağmen ne o bana, ne de ben ona fotoğraf göndermedik. Kaçtığımız gün birbirimizi gördük. Ailesini düğüne davet ettik ancak gelmek istemediler. Yakında onların da gönlünü alacağım'' diye konuştu. 

     
</TEXT>
</DOC>
