<DOC>
<DOCNO> 321135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/guncel/gun02.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yediz kararı sağlıksız' 
</HEADLINE>
<TEXT>


Dokuz Eylül Üniversitesi Öğretim Üyesi Altunyurt, Sibel Deniz'in 7 bebeğini de dünyaya getirmesi durumunda bebekler için ciddi sakatlık riski olduğunu söyledi 

ARZU ÇETİK İzmir DHA 

Dokuz Eylül Üniversitesi Tıp Fakültesi Kadın Hastalıkları ve Doğum Anabilim Dalı Öğretim Üyesi Yrd. Doç. Dr. Sabahattin Altunyurt, yediz bebeklerinin tümünü doğuracağını açıklayan Sibel Deniz'in duygusal karar verdiğini savundu. 1999'da aşılama yöntemiyle hamile kalan bir kadının doğurduğu 7 bebeğin de öldüğünü kaydeden Altunyurt, şunları söyledi 

Sakatlık riski var 
"Anne sağlıklı karar verme ortamından uzaklaştı. Oysa çocukların sakat doğma riski var. En az birinin nörolojik hasarla doğma oranı yüzde 80 - 90. Bunun yanında körlük, kol, bacak gibi uzuvlarının olmaması, bağırsak hasarı gibi riskler de var." Altunyurt, şöyle devam etti "Bebekler için en büyük risk erken doğum... Yediz gebelik 25 - 30. hafta arasında sonuçlanabilir. Yüksek ihtimalle kiloları. 800 gram veya altında olur." 
Yedizlerin doktoru Özer Gürbüz ise, "Tek beklentimiz, bebeklerin kendiliğinden anne karnında ölmesi. Bugün fetal redüksiyon işlemini yapsak, bebeklerin ikişer ikişer hayatına son verilmesi sağlıklı olur. Bu işlemin sonuna dek gebelik 13. haftaya gelir. Bu yüzden fetal redüksiyon işleminden artık söz edilemez" dedi. 

Hekimler ikna etmeye çalışmalı 

Prof. Dr. Gencay Gürsoy İstanbul Tabip Odası Başkanı "Annenin hayatını tehlikeye atması söz konusu olduğu zaman bununla ilgili yazılı bir kural yok. Hayati tehlike işin içine girdiği zaman hekime düşen, anneyi ve yakınlarını ikna ederek doğru tıbbi çözümü bulmaktır. Doktorların hastaya rağmen bir müdahalesi söz konusu olamaz... En son karar annenin kararıdır." 

Bilinci yerinde hasta zorlanamaz 

Prof. Dr. Nur Center Marmara Üniversitesi Ceza ve Ceza Usulü Hukuku Öğretim Üyesi Bu örnekte annenin hukuki sorumluluğu yok. Anne kanamalı, baygın halde gelirse doktorlar müdahale edebilir. Fakat bilinci yerindeyken hastayı kimse zorlayamaz... Çocukların hepsi sakat doğsa bile annenin hukuki sorumluluğu yok. Çünkü yüzde 20 de olsa sağlıklı doğma ihtimalleri var. 

Bebekler için kampanya 

Yediz bekleyen Sibel Deniz'e 5 bin YTL'lik yardım yapan Aliağa Belediyesi ile Aliağa Kaymakamlığı'nın bebekler için kampanya başlatacağı bildirildi. 


</TEXT>
</DOC>
