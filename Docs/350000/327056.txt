<DOC>
<DOCNO> 327056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy10.html </URL>
<DATE> 2005/03/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Gül Kırgızistan'daki hareketin başındakiler Türk dostu 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Dışişleri Bakanlığı'nın, sürecin başından itibaren Kırgızistan'daki olayları yakından takip ettiğini belirtti ve ülkedeki Türk vatandaşları açısından endişe verici bir durumun olmadığını söyledi. 
     Dışişleri Bakanlığı'nda basın mensuplarına Kırgızistan'daki gelişmeler hakkında açıklamalarda bulunan Gül, Türkiye'nin bölge ülkeleriyle yakın kültürel ve tarihi bağları olduğunu ifade ederek, bağımsızlıklarını kazanmalarından itibaren Türkiye'nin bölge ülkeleriyle ilişkilerini geliştirdiğini ve kendi devlet sistemlerini kurmaları aşamasında yardımcı olduğunu bildirdi. 
     Gül, Kırgızistan'daki son gelişmeler konusunda, ''Buradaki oluşumları ilk günden itibaren yakından takip ettik, vatandaşlarımızla ilgili sorun yok'' dedi ve bizzat Bişkek Büyükelçisini arayarak, bilgi edindiğini, gerekli tedbirlerin alındığını kaydetti. Gül, Kırgızistan'daki hareketin içinde olanların, vaktiyle devlet görevinde bulunmuş kişiler olduğunu da hatırlatarak, hareketin içinde olanlar da dahil olmak üzere herkesle temasa geçildiğini, dün Dışişleri Bakanlığı'nda konuya ilişkin olağanüstü toplantı yapıldığını söyledi. 
     Kırgızistan'da hareketin başında görünen kişilerin büyük bölümünün eski başbakan, bakan ve devlet adamları olduğunun altını çizen Gül, bu kişilerin tümünün Türkiye ve Türk dostu olduğunu ifade ederek, Kırgızistan meclisinin toplanarak, geçici yönetimin yetkililerini tespit etmiş olmasının da olumlu bir gelişme olduğunu belirtti. 
     ''Bu tip olaylarda sokaklarda taşkınlıklar olabiliyor'' diyen Gül, çeşitli nedenlerden ötürü bazı kişilerin sokakta işyerlerini yağmaladıklarını, bunun kaygı verici olduğunu ancak Türk düşmanlığı gibi bir durumun söz konusu olmadığını kaydetti. Gül, gerekli tedbirlerin alındığını belirtti. Gül, Dışişleri Bakanlığı heyetinin de içinde bulunduğu özel uçağın şu saatlerde Kırgızistan'a hareket ettiğini, orada bulunan ve acilen Türkiye'ye dönmek isteyen bazı ailelerle özellikle kadın ve çocukların Türkiye'ye getirileceğini söyledi. 
     Kırgızistan'da barış ve istikrarın yerleşmesi ve bunun için de demokrasinin gelişmesinin önemli olduğunu belirten Gül, güvenlik ve barışın kısa sürede sağlanacağını umut ettiğini ifade etti. 
     Gül, Türkiye'nin, Kırgız halkına yardım için elinden geleni yapmaya hazır olduğunu da söyledi. 
     
</TEXT>
</DOC>
