<DOC>
<DOCNO> 305251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur55.html </URL>
<DATE> 2005/01/10/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Ağzını bantla kapatınca... 
</HEADLINE>
<TEXT>

     Mersin'de, bir hasta yakınına hakaret etmekle suçlanan devlet hastanesi görevlisi, çalışmasını ağzı bantlı sürdürünce, tedavi amacıyla hastanenin psikiyatri servisine yatırıldı. 
     Alınan bilgiye göre, Mersin Devlet Hastanesi Acil Servisi'ndeki Bilgi İşlem Merkezi Hasta Sevk Birimi'nde görevli M.D. 48 , bir hasta yakını tarafından hakaret ve küfür etmekle suçlanması üzerine, Başhekim Murtaza Büyükkınacı ile tartıştı. 
     Bunun üzerine ağzını bantla kapatan ve işaret diliyle yönlendirerek hasta ve hasta yakınlarına hizmet vermeyi sürdüren M.D, mesai arkadaşları tarafından ikna edilerek, tedavi amacıyla psikiyatri servisine yatırıldı. 
     Başhekim Büyükkınacı, yaklaşık 4 yıl önce göreve başlayan M.D'nin, Sakarya depreminde yakınlarını kaybetmesi üzerine, psikolojik sorunlar yaşadığını ve tedavi gördüğünü söyledi. 
     M.D ile ilgili daha önce de sorunlar yaşadıklarını ifade eden Büyükkınacı, ''Son olaydaki tutumu nedeniyle, ikna ederek tedavi altına aldık. Amacımız, arkadaşımızın işinden olmaması. Tedavi edilemez ise emekliliği konusunda gerekli işlemleri yapmak zorunda kalacağız'' dedi. 
     İş arkadaşları ise M.D'nin, hasta yakınlarına küfür ettiği iddialarını reddettiğini belirterek, ''Ben hayatta hakaret ve küfür etmem, iftiraya uğradım. Ağzım kapalı olursa, ağzımdan da bir şey çıkmamış olur. Böylece bir daha iftiraya uğramam. Huzuru bu şekilde bulacağımı sanıyorum'' dediği öğrenildi. 
     
</TEXT>
</DOC>
