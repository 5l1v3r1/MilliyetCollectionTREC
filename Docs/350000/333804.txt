<DOC>
<DOCNO> 333804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur53.html </URL>
<DATE> 2005/04/15/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
Bursa'da ölümle tehdit iddiası... 
</HEADLINE>
<TEXT>

     Bursa'da, kendilerine ''adam yaralamaları için 30 bin dolar vaat ettiğini'' öne sürdükleri otel işletmecisini, sözünü tutmadığı için ölümle tehdit ettikleri iddia edilen 4 kişi, gözaltına alındı. 
     Bursa Emniyet Müdürlüğü Kaçakçılık ve Organize Suçlarla Mücadele Şubesi'nden yapılan açıklamaya göre, otel işletmecisi A.S.U ve B.U, polise başvurarak, işyerlerine tehdit mektubu bırakıldığını bildirdi. 
     Polisin yaptığı araştırmalar sonucu, otele tehdit mektubu bıraktıkları iddia edilen Nuri H, Erhan K, Osman Ç. ve Ayhan K. 2 adet ruhsatsız tabancayla yakalandı. 
     Zanlılardan Nuri H'nin ifadesinde, 2004 yılında otel işletmecisi B.U'nun, ''N.İ. ve S.D'nin silahla yaralamaları karşılığında kendisine 30 bin dolar vaat ettiğini, ancak olayı gerçekleştirdikten sonra parasını alamadığını söylediği'' öğrenildi. 
     Yaralama olayından sonra girdiği cezaevinden tahliye olan ve vaat edilen parayı alabilmek için Ayhan K. ve Erhan K. ile birlikte söz konusu otele giderek kavga çıkardıklarını söylediği öğrenilen Nuri H'nin, sonuç alamayınca da tehdit mektubu yazdıklarını ifade ettiği kaydedildi. 
     Olayla ilgili soruşturma sürerken, zanlıların, sorgulamalarının ardından ''Cürüm işlemek için teşekkül oluşturmak, ölümle tehdit, işyerinde ızrar, tehdit içerikli mektupla şantaj yapmak'' suçlarından adliyeye sevk edilecekleri belirtildi. 
     
</TEXT>
</DOC>
