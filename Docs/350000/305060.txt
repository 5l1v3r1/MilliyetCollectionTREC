<DOC>
<DOCNO> 305060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun28.html </URL>
<DATE> 2005/01/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şaron, Abbas'a buluşma teklif edecek 
</HEADLINE>
<TEXT>

     İsrail Başbakanı Ariel Şaron'un, Filistin Devlet Başkanlığı kesinleşen Mahmut Abbas'a çağrıda bulunarak, yakın bir sürede biraraya gelmeyi isteyeceği öne sürüldü. 
     Jerusalem Post Gazetesi, Şaron'un seçim sonuçlarının kesinleşmesinden sonra Abbas'a telefon ederek kutlayacağını ve yeni Filistin liderini toplantıya çağıracağını belirtti. 
     Gazetenin, başbakanlık ve güvenlik yetkililerine dayandırarak verdiği habere göre İsrail, vakit geçirmeksizin Filistin'in seçilmiş yeni lideriyle güvenlik işbirliğine gitmeyi ve Gazze'ye Filistinli güvenlik güçlerinin yerleştirilmesini istiyor. 
     Gazze'den İsrail kentlerine yönelen havan topu ve füze atışları, belli başlı güvenlik sorunlarından birini oluşturuyor. 
     Bu konuların Filistin'de herhangi bir iç çatışmaya neden olmaksızın, Mahmud Abbas'ın gerçekleştirebileceği önlemler arasında olduğu belirtilen gazete haberinde, bu adımların atılması halinde, İsrail'in de karşılığında, kendiliğinden bazı iyi niyet uygulamalarını devreye sokabileceği kaydedildi. 
     Adı verilmeyen başbakanlık yetkililerinden birine dayandırılan habere göre İsrail, son birkaç gündür birliklerini çektiği Filistin kentlerinde gözlenen olumlu deneyimleri de göz önünde bulundurarak, bunu Filistin Ulusal Yönetimi ile uzun dönemli bir anlaşmaya bağlamaya da niyetli. 
     İsrailli yetkililer, Gazze'de halihazırda 30 bin dolayında Filistinli güvenlik personeli bulunduğuna dikkati çekerek, bu güvenlik güçlerinin, havan topu ve füze fırlatılan bölgelere yerleştirilebileceği görüşünü taşıyor. 
     Öte yandan, İsrail'in Mahmut Abbas'a destek vermek amacıyla hem Filistin hem de uluslararası kamuoyundan bu yönde artan taleplerle birlikte, cezaevlerindeki Filistinli mahkumların serbest bırakılması yönündeki baskılarla karşı karşıya kalabileceği belirtiliyor. 
     İsrailli yetkililere göre, Avrupa'dan bu yönde sesler yükselmeye başladı ve Filistin Ulusal Yönetimi seçimlerinin ardından, ''En önemli konunun Abbas'ı güçlendirmek olduğu, aksi takdirde Hamas'ın iktidara gelebileceği'' kaygıları yaşanıyor. 
     İsrail Dışişleri Bakanı Silvan Şalom da geçen hafta Abbas'ın Şaron ile ilk toplantısında bu konuyu gündeme getirmesi halinde, konunun tartışılabileceğini belirtmişti. 
     Filistin'in yeni başkanı, tüm seçim kampanyası sırasında, İsrail'den cezaevlerindeki tüm Filistinli mahkumları serbest bırakmasını istemişti. 
     
</TEXT>
</DOC>
