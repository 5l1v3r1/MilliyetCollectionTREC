<DOC>
<DOCNO> 322362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/magazin/amag.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
5 İstanbul Masalı 
</HEADLINE>
<TEXT>


Türkiye'nin 5 yönetmenli ilk filmi 'Anlat İstanbul', kentin arka sokaklarından 5 öyküyü, masalların naifliğiyle anlatıyor bu ülkenin büyük çocuklarına 

Nilay Örnek 

Bir varmış, bir yokmuş... Ümit Ünal adlı biri varmış... Hatta kendisi "9" adlı filmiyle ödüller de almış. İşte bu şahıs, bir senaryo yazmış birbiriyle bağlanan 5 ayrı hik yeyi içeren, izleyiciyi masallara götüren... İşin ilginci, bu filmi Ümit Ünal ile 4 genç yönetmen, Kudret Sabancı, Selim Demirdelen, Yücel Yolcu ve Ömür Atay 'birlikte pişirmiş'. "Bir İstanbul Masalı" ve "Yağmur Zamanı" adlı TV dizileri başta, Türkiye'de TV dizisi seyreden herkesin az çok aşina olduğu geniş de bir kadro yer almış "Anlat İstanbul"da.. Ve sonuçta, masal sıcaklığında hoş bir film çıkmış ortaya. 

Parçalı ama bütün bir film 
Film, bir klarnetçiyi Fareli Köyün Kavalcısı'na, travesti fahişeyi Külkedisi'ne, yalıda yaşayan delirmiş bir kadını Uyuyan Güzel'e, aşkı yüzünden hapse giren birini Kırmızı Başlıklı Kız'a, yurtdışında okuyan zengin kızını ise Pamuk Prenses'e dönüştürmüş. Beyoğlu'ndan Aksaray'a İstanbul panoramasında geçen öyküler, 'Amores Perros' filmini izleyenlerin tanıyacağı bir tarzla bütünleştirilmiş. 5 yönetmenli 'çokluğa' rağmen film, parçalı ama bütün bir eser olmuş. 

'Geniş kadro' buna denir 
Cuma günü gösterime girecek olan filmde iyi iş çıkaran oyuncu kadrosu ise şöyle Altan Erkekli, Özgü Namal, Mehmet Günsur, Erkan Can, Azra Akın, Nejat İşler, Vahide Gördüm, Çetin Tekindor, Hilal Arslan, Yelda Reynaud, Şevket Çoruh, Güven Kıraç, İsmail Hacıoğlu, Nurgül Yeşilçay, Erdem Akakçe, Selim Akgün, İdil Üner, Fikret Kuşkan ve Ece Hakim. 

Bir örnek çift 

Genç kızların filmin 3 yakışıklısını, Mehmet Gürsür, Nejat İşler ve Fikret Kuşkan'ı 'kestiği' galada, Nurgül Yeşilçay hamile göbeğini bluzuyla sergiledi. Yeşilçay ile eşi Cem Özer, "Uyumlu giyiniriz, biz bir çiftiz" mesajını bir galada daha gözümüze soktu. 'Bir İstanbul Masalı' ve 'Yağmur Zamanı' dizilerinin tüm kadrosu da oradaydı. 


</TEXT>
</DOC>
