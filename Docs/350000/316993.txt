<DOC>
<DOCNO> 316993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonspo25.html </URL>
<DATE> 2005/02/20/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Fenerbahçe, Kayserispor maçı sonrası notlar... 
</HEADLINE>
<TEXT>

     Kayserispor'u 7-0 yenen Fenerbahçe'de futbolcular, gollerin sevincini yedek kulübesindeki Selçuk ile paylaştı. 
     İstanbul'da Real Zaragoza ile yapılan UEFA Kupası 3. tur ilk maçının ikinci yarısında taraftarların ıslıkladığı Selçuk'a, Kayserispor maçında takım arkadaşları destek verdi. 
     Sarı-lacivertli futbolcular, 22. dakikada Ümit, 56. dakikada Alex'in attığı gollerden sonra hep birlikte yedek kulübesine doğru koşarak, gol sevincini Selçuk'a sarılarak yaşadılar. Futbolcular, 58. dakikada Tuncay'ın attığı 3. golden sonra tribünlere doğru giderken, daha sonra Tuncay tek başına gelerek gol sevincini Selçuk ile paylaştı. 
     
     8 YIL SONRA 7-0 

     Kayserispor'u farklı skorla mağlup eden Fenerbahçe, ligde 8 yıl sonra 7-0'lık galibiyet elde etti. 
     Ligde 1997-98 sezonunda 14 Aralık 1997'de Şekerspor'u kendi sahasında 7-0 yenen sarı-lacivertliler, bu akşam Kayserispor'u da aynı skorla mağlup ederek, son 8 yıldaki en farklı galibiyetini aldı. 
     Fenerbahçe, lig tarihinde 7 Ekim 1984'de ve 25 Mayıs 1997'de Denizlispor'u 7-0'lık skorlarla mağlup etmişti. 
     Fenerbahçe'nin lig tarihindeki en farklı galibiyetleri şöyle 
     

Sezon Tarih Maç Sonuç 1993-94 01.05.1994 Fenerbahçe-Samsunspor 8 - 1 1994-95 20.11.1994 Fenerbahçe-Kayserispor 8 - 1 İzmir 1984-85 07.10.1984 Fenerbahçe-Denizlispor 7 - 0 1996-97 25.05.1997 Fenerbahçe-Denizlispor 7 - 0 1997-98 14.12.1997 Fenerbahçe-Şekerspor 7 - 0 1960-61 15.10.1960 Karşıyaka-Fenerbahçe 1 - 7 1974-75 22.12.1974 Fenerbahçe-Göztepe 7 - 1 1992-93 06.12.1992 Fenerbahçe-Karşıyaka 7 - 1 2002-03 17.11.2002 Fenerbahçe-Bursaspor 7 - 1 Ankara 2003-04 23.08.2003 Fenerbahçe-Elazığspor 7 - 1 1986-87 20.12.1986 Fenerbahçe-Rizespor 6 - 0 1988-89 19.02.1989 Fenerbahçe-Adana D.S. 6 - 0 1995-96 04.02.1996 Fenerbahçe-Eskişehirspor 6 - 0 1998-99 14.02.1999 Fenerbahçe-Adanaspor 6 - 0 2002-03 06.11.2002 Fenerbahçe-Galatasaray 6 - 0 2003-04 23.08.2003 Fenerbahçe-Elazığspor 7 - 1 2004-05 24.10.2004 Fenerbahçe-Sakaryaspor 6 - 0      
     GALATASARAY'A GÖNDERME 

     Kayserispor karşısında Aurelio'nun attığı 6. golden sonra Fenerbahçeli taraftarlar, ezeli rakipleri Galatasaray'a tezahüratlarla gönderme yaptı. 
     Taraftarlar 6. golün ardından, ''Kulakların çınlasın'', ''Eski açık 6 desene'' diye tezahürat yaparak, Fenerbahçe'nin Galatasaray'ı 6-0 yendiği tarihi maçı hatırlattı. 
     
     NOBRE KRAMPON DEĞİŞTİRDİ 

     Fenerbahçe'nin Brezilyalı futbolcusu Marcio Nobre, ilk yarıda krampon değiştirdi. 
     Karşılaşmanın 40. dakikasında saha kenarına gelen golcü futbolcu, sol ayağındaki kramponu çıkarıp, farklı renkteki yenisini giydi. Daha sonra oyuna devam eden Brezilyalı futbolcunun, 5 dakika bir ayağında açık renk, diğerinde renkli krampon ile oynaması dikkati çekti. 
     Nobre, ikinci yarıya açık renkteki kramponun diğer çiftini giyerek çıktı. 
     Bu arada, Kayserispor kalecisi Mehmet Ali de maçın ilk yarısında futbolcuların rengine yakın olan formasını değiştirerek, ikinci yarıda siyah kaleci forması giydi. 
     
     KADIKÖY'DE ÜST ÜSTE 11. GALİBİYET 

     Bu sezon Fenerbahçe Şükrü Saracoğlu Stadı'nda lig maçı kaybetmeyen sarı-lacivertliler, Kayserispor galibiyetiyle Kadıköy'de yenilmezlik unvanını sürdürdü. 
     Kayserispor'u 7-0 yenen Fenerbahçe, ligde kendi sahasında üst üste 11. galibiyetini aldı. 
     
     9 MAÇTIR KENDİ SAHASINDA GOL YEMİYOR 

     Fenerbahçe, ligde kendi sahasında yaptığı üst üste 9. maçta da gol yemedi. 
     Kadıköy'de en son 6. haftadaki Malatyaspor maçında gol yiyen sarı-lacivertliler, daha sonra yaptıkları 9 lig maçında kalesinde gol görmedi. 
     
     HAKEME ISLIKLI TEPKİ 

     Fenerbahçeli taraftarlar, bir pozisyondan sonra maçın hakemi Tolga Özkalfa'ya tepki gösterdi. 
     Karşılaşmanın 60. dakikasında Nobre'nin ceza alanı içinde Kayserisporlu iki oyuncunun arasında kalıp, yere düşmesinin ardından penaltı kararı bekleyen taraftarlar, bir süre yoğun bir şekilde hakem Özkalfa'yı ıslıklayarak protesto etti. 
     
     SERHAT 10 HAFTA SONRA GOL ATTI 

     Fenerbahçe'nin milli futbolcularından Serhat Akın, 10 hafta sonra gol sevinci yaşadı. 
     Ligde en son 10. haftada 6-0'lık Sakaryaspor maçında gol atan Serhat, Kayserispor maçında 7. golü atarak, ligde 10 hafta sonra golle buluştu. 
     Ligde en son 17. haftada Konyaspor'a gol atan Tuncay ise Kayserispor filelerini havalandırarak, 3 maç sonra gol sevinci yaşadı. 
     
</TEXT>
</DOC>
