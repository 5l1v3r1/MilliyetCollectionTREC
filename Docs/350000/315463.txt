<DOC>
<DOCNO> 315463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo05.html </URL>
<DATE> 2005/02/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Cim Bom'da böcek avı 
</HEADLINE>
<TEXT>

     Yönetim kurulu özel bir şirketle anlaşarak, Mecidiyeköy'deki kulüp binasında 'böcek' adı verilen dinleme cihazlarını arattı. 
     Baştan aşağıya yapılan aramalarda sonuç alınamayınca bu kez de dışarıya haber sızdıran idareciler için çalışma başlatıldı. 
     
     Bina baştan aşağı tarandı 
     Son dönemlerde yönetim kurulu toplantılarında konuşulan hassas konuların sık sık dışarıya sızması nedeniyle Galatasaray’da operasyon başlatıldı. Bir kaç gün önce özel bir şirketle anlaşma yapan Başkan Özhan Canaydın ve ekibi, Mecidiyeköy’deki kulüp binasında böcek’ adı verilen küçük dinleme cihazlarını arattı. Şirket görevlileri binanın tüm katlarını baştan aşağıya tararken, idarecilerin şüphelendiği şekilde herhangi bir aygıta rastlanmadı. 
     
     Turgun olayı nedeniyle 
     Bunun üzerine, yönetim içinden dışarıya haber sızdıran idarecilerin tespit edilmesi için çalışma başlatıldı. Yönetimi böyle bir uygulamaya sevkeden olayın, yakın bir süre önce yaşanan Mustafa Turgun krizi olduğu bildirildi. Sportif direktör Turgun’un görevinden istifasının kabul edilip edilmemesinin tartışıldığı yönetim kurulu toplantısında, bir yöneticinin cep telefonunun haber kanalından Turgun istifa etti’ mesajı geldiği öğrenildi. 
     
     Canaydın ve ekibi huzursuz 
     Yönetimde bu konu konuşulurken, Turgun’un istifa haberinin cep telefonlarına mesaj olarak gelmesi, Başkan Canaydın ve ekibini şaşırttı. Olay netleşmeden haberin dışarıya sızması yönetimde huzursuzluğa neden olurken, Sarı - Kırmızılılar, yaptıkları diğer konuşmaların da dışarıdan öğrenilebileceği hissine kapılarak, özel bir şirketle anlaşma gereği duydu. Ancak sonuç alınamayınca, tek bir kanıya varıldı Haberler içeriden sızdırılıyor.ö 
     
</TEXT>
</DOC>
