<DOC>
<DOCNO> 329557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/spo05.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu coştu 
</HEADLINE>
<TEXT>


Naklen yayın gelirlerinde Fenerbahçe'yi arkasına alan Anadolu kulüpleri, İstanbul'da ortak bir otel ve ürünlerini pazarlayacak mağazalar açmak için düğmeye bastılar 

HALİL ÖZER 


Futbolda, Anadolu ateşi yanmaya devam ediyor. Havuz sisteminin değiştirilmesi için büyük bir kampanya başlatan, bu konuda Fenerbahçe'nin de desteğini alarak umutlanan Anadolu kulüpleri gündemlerine iki proje daha ekledi. 
Öncelikle İstanbul dışındaki kulüpler büyük kentlerde kendi ürünlerini pazarlamak için ortak hareket edecek. İstanbul, Ankara ve İzmir'de açılacak alış - veriş mağazalarında kendi forma ve ürünlerini satacaklar. Bu konuda Fenerium ve Galatasaray Store'lar örnek alınacak. Gerekirse iki kulüple de iş birliği yapılacak. Anadolu kulüpleri büyük kentlerdeki potansiyelden yararlanmak için bu konuyu hızla çözmeye çalışacaklar. Bu mağazalardan elde edilecek tüm gelirler pay edilecek. 
Kulüpler Birliği devletten İstanbul'da bir arazi de isteyecek. Galatasaray'ın Seyrantepe örneğini emsal gösterecek olan Anadolu Kulüpleri, İstanbul'da kendilerine verilecek arsaya beş yıldızlı bir otel yapmayı planlıyorlar. Bu tesis üzerinde aynı zamanda bir eğlence ve alışveriş merkezi de kurulacak. İstanbul'a gelecek olan takımlar bu otelde konaklayacaklar. Ayrıca otel gelirleri yine Anadolu kulüpleri arasında pay edilecek. Ancak bu projede, bazı kulüplerin kesesine güvendiği taktirde ferdi olarak devlete başvurması ve İstanbul'da kendi tesisini yapması da kabul görecek. 

Destek verenler 

Cemal Aydın Ankaragücü Başkanı Futbol Federasyonu'nun bir an önce harekete geçerek, adaletli bir düzenleme yapması gerekir. Buna da tüm kulüplerin rıza göstereceği konusunda hiç şüphem yok. 
Zafer Katrancı Denizlispor Başkanı Dengeli gelir dağılımı Türk futbolu açısından gerekli. Fenerbahçe'nin bu fikrini Beşiktaş, Galatasaray ve Trabzonspor'un da desteklemesini bekliyoruz. 
Hikmet Tanrıverdi Malatyaspor Başkanı 4. ile 13. arasında gelir olarak alınan paranın farkı yok. Olursa, kulüpler primlerini ve hedeflerini ona göre belirler. 
Ekrem Cengiz Ç.Rizespor Başkanı Umarım Fenerbahçe bu konuda samimidir. Bunun arkasında inşallah başka bir şey yoktur. Her toplantıda bu konuyu açıyoruz. Kimse kımıldamıyor. Ancak Fenerbahçe söyleyince yer yerinden oynuyor. 

Karşı çıkanlar 

'Samimi bulmuyorum' 
Fenerbahçe ile müthiş bir söz düellosuna giren Beşiktaş, Sarı-Lacivertliler'in "gelir dağılımı" ile ilgili yaptığı öneriye karşı çıktı. Başkan Yıldırım Demirören, "Fenerbahçe'nin ortaya attığı bu teklifteki samimiyetine katılmıyorum" yorumunu yaptı. 

'Yağcılık yapmayalım' 
Fenerbahçe'nin, "puana göre naklen yayın geliri" önerisine Galatasaray sıcak bakmadı. Sarı-Kırmızılılar'ın 2. Başkanı Ergun Gürsoy, "Mazisinde başarısı, reytingi ve 100 yılı olan takımlarla, lige yeni katılan ekipler aynı parayı alamaz. Fenerbahçe ligde sonlarda yer alırsa bunu kabul edecek mi Yalandan millete yağcılık yapmayalım" dedi. 

Kıvılcımı ateşleyen isim 

Uyanık Müthiş bir başlangıç 
Milliyet'te yaptığı röportajla Anadolu ateşinin kıvılcımını çakan Samsunspor Başkanı İsmail Uyanık, Fenerbahçe'nin önerisini 5 senedir dile getirdiklerini söyledi. Seyircinin azaldığı, kalitenin düştüğü ligde bu tür gelir dağılımının eşitlik için müthiş bir başlangıç olacağını vurgulayan Uyanık, "Bu, zenginden fakire vermek gibi algılanmamalı, pastanın büyütülmesi şeklinde bu olay düşünülmelidir. Fikir ortaya atıldı, şimdi bu kriterleri iyi düşünüp uygulamak lazım" yorumunu yaptı. 

'3 büyükler önderdir' 

Cavcav, Fener'e teşekkür etti 
Kulüpler Birliği Vakfı ve Gençlerbirliği'nin Başkanı İlhan Cavcav, Fenerbahçe'nin bu açıklamasını memnuniyetle karşıladığını söyleyip, teşekkür etti. Büyük takımların bu ligin önderi olduğuna dikkat çeken Cavcav, "Bu konuyla ilgili olarak Kulüpler Birliği'ni en kısa zamanda toplayacağım" diye konuştu. Başkent ekibinin başkanı, dört büyük kulübün başkanı arasındaki söz düellosunu da bitireceğini belirterek, "Ben onların ağabeyiyim, barıştıracağım" açıklamasını yaptı. 


</TEXT>
</DOC>
