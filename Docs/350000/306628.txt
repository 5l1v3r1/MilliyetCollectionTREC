<DOC>
<DOCNO> 306628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/astro/index.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye nereye gidiyor 
</HEADLINE>
<TEXT>

2006 ile birlikte, 84 yılın ardından Uranüs kendi konumuna geri dönmüş olacak. Bu döngü cumhuriyetin kuruluşundan sonra gerçekleşen tam bir tura karşılık geliyor. Değişim bitmedi ve sürecek 


Toplumların değişiminde de ani sıçramalar, depresyonlar ya da uzun süren çalkantılar olabilir. Geçmişten günümüze, şu an içinde bulunduğumuz dönemin bizi götüreceği sonuçların peşindeyiz. Değişimi, reformları ve başkaldırıları açıklayan Uranüs transitlerinin ülkemiz haritasındaki geçişlerini incelerken 60'lı yıllara kadar gelmiştik geçen hafta. 1965-1966 yıllarında Uranüs haritamızın dip noktasından, dördüncü evinden geçti. Bu ev toprağı, tarımı, temelleri, içişlerini, yerleşim problemlerini ve genel olarak tarihsel kökleri açıklar. Bu dönemde Varto'da büyük bir deprem gerçekleşirken, kentleşme gecekondulaşmaya döndü ve ülkemizde büyük çaplı iç göçler gerçekleşmeye başladı. Yine bu dönemde genelkurmay başkanını eleştiren gazeteci İlhami Soysal dövülmüş, Anadol üretilmiştir. 
1973 yılına geldiğimizde Uranüs ülkemizin beşinci evine geçmekteydi. Bu ev eğlencenin, sanatın, yaratıcı ifadenin, cinselliğin ve zevklerin evidir. Bu yıl ilk defa Eurovision Şarkı Yarışması'na katıldık. İstanbul Festivali'nin ilki düzenlendi, ilk defa moda festivali yapıldı ve bu arada Gırgır dergisinin tirajı 500 bini aştı. Daha ilginci, bu dönemde Türk sinemasında "Parçala Behçet" gibi seks-avantür filmlerinin öne çıkmasıdır. 1974-1975 geçişinde Uranüs kendi doğum konumuyla açı içerisindeyken Kıbrıs Barış Harekatı gerçekleştiriliyordu. Yılmaz Güney hapse gönderiliyor, ülkücü olayları öne çıkıyor ve terör tırmanışa geçiyordu. İşçi Partisi yeniden bu dönemde kuruldu. 1981-82 geçişinde düzeni ve organizasyonları, verimliliği anlatan altıncı evden geçen Uranüs sırasında YÖK oluşturuldu ve İstanbul Belediyesi ekmek israfını önlemek için kampanya başlattı. 1984'te Uranüs kendi konumuyla açı içindeyken ANAP iktidara geldi, sinemacılar örgütlendi. 

Önümüzde kritik bir dönemeç var 

1990'da Uranüs ülkemizin diplomasi, anlaşmalar ve açık düşmanlıklar evine girince Körfez Savaşı patladı, yurtiçinde terör Çetin Emeç, Bahriye Üçok, Turan Dursun ve Muammer Aksoy cinayetleri ile canlandı. Bu dönemde ilk özel televizyon olan Star1 kuruldu, sermaye hareketleri de serbest bırakılmıştı. 1995'te Uranüs yatırımları ve krizleri anlatan sekizinci evden geçerken çok yüksek enflasyonlar ve devalüasyonlar yaşadık. 1999-2000 geçişinde uluslararası ilişkileri açıklayan dokuzuncu evle birlikte, AB'nin Helsinki zirvesinde ülkemizin AB adaylığı kabul edildi. 
Şimdi önümüzde son derece kritik bir dönemeç bulunuyor. 84 yıl sonra Uranüs 2006'da kendi konumuna geri dönmüş olacak. Bu döngü cumhuriyetin kuruluşundan sonra gerçekleşen tam bir tura karşılık geliyor. Ardından 2007'de bu kez Uranüs yönetimi açıklayan onuncu eve geçecek. Bu dönemlerde yönetime ilişkin büyük değişiklikler yaşayabiliriz. Başkanlık sistemi gündeme gelebilir. Ayrıca bu dönemde ülkemizin ilerletilmiş Güneş'i de Kova burcuna geçeceği için, eskiyi geride bıraktığımız, ülkemizin idaresinde eski kalıpları ve alışkanlıkları bitirdiğimiz, yeni başlangıçlar yapacağımız enerjiler söz konusu olacak. Kuşkusuz böyle bir dönemde özgürlükler, demokrasi ve yönetime ilişkin pek çok siyasi söylem gündemi kaplayacak. Yeni bir doğumun eşiğindeyiz. 


</TEXT>
</DOC>
