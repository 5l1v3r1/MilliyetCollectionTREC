<DOC>
<DOCNO> 324055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy17.html </URL>
<DATE> 2005/03/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
CHP'li Anadol TBMM tarihine geçecek kara bir gece yaşandı 
</HEADLINE>
<TEXT>

     CHP Grup Başkanvekili Kemal Anadol, medya organlarının satışında yabancı sermayeye sınırlama getiren düzenlemenin kaldırılması ile TMSF'nin elindeki radyo, televizyon, gazete ve dergilerin satışının daha da zorlaştığını öne sürerek, ''Bu yasa dışarıdan alınmış sipariş bir yasadır'' dedi. 
     Anadol, TBMM'de düzenlediği basın toplantısında, dün TBMM'de ''demokrasi ve medya tarihine geçecek kara bir gece yaşandığını ve demokrasinin, TBMM'den geçen bir yasa ile ipotek altına alındığını'' ileri sürdü. 
     CHP'nin, TMSF'nin elindeki medya organlarını satması için aylardır bu kurumu sıkıştırdığını ifade eden Anadol, satışların kolaylaştırılması amacıyla hükümet tarafından tasarı hazırlanmadığını, buna karşı AK Parti'li milletvekillerinin yasa teklifi getirdiğini söyledi. RTÜK'ün konuya ilişkin düşüncesinin hükümeti tatmin etmediği için bu konuda tasarı değil, teklif getirildiğini savunan Anadol, ''Durumu kolaylaştırmaya çalışan Devlet Bakanı ve Başbakan Yardımcısı Abdüllatif Şener, herhalde hayatı boyunca dün gece yaptığı kadar başarılı bir avukatlık yapmamıştır'' dedi. 
     Medya organı alımında yabancı sermaye payının tüm medya organlarının dörtte birini geçmemek kaydıyla yüzde yüzüne sahip olmasına, AK Parti milletvekilleri Nevzat Yalçıntaş ve Ertuğrul Yalçınbayır'ın ''vicdanlarını dinleyerek'' CHP ile birlikte karşı çıktıklarını, ancak yasalaşmasına engel olamadıklarını kaydeden Anadol, bu yasa ile Türkiye'nin yabancı sermayenin işgali tehlikesi ile karşı karşıya kalacağını öne sürdü. 
     
     ''ANAYASA MAHKEMESİ'NE GİDECEĞİZ'' 
     Yabancı şirketlerin, satın alacakları medya organları aracılığıyla Türkiye kamuoyunu etkileme şansına sahip olacaklarını belirten Anadol, şunları söyledi 
     ''Bu şirket Türkiye'ye İslam devrimi ihraç etmek isteyen şeriat amaçlı bir şirket olabilir, ya da tam tersi Türkiye'de misyoner faaliyetleri yürütmek amacı güden bir şirket olabilir. Türkiye'deki medya organlarının dörtte birinin yüzde yüzünü yabancılara bırakırsak Türkiye kamuoyunun şekillenmesini de onlara bırakmış oluruz. 
     Biz bu konuda içtüzüğün getirdiği tüm olanakları kullanarak sonuna kadar direneceğiz. Yasayı Anayasa Mahkemesi'ne götüreceğiz. Yabancılara mülk satışını durduran Anayasa Mahkemesi'nin bunu da durduracağına inanıyoruz. Bu yasayı çıkaranlar tarih önünde dün akşamdan itibaren vebal altındadırlar. Bunlar gömleklerini değil derilerini değiştirseler eski kimliklerinden uzaklaşamıyorlar.'' Bir gazetecinin, CHP'nin, TCK'daki basın özgürlüğünü engelleyen maddeler konusunda gerekli duyarlılığı göstermediği yolundaki eleştirisini, ''CHP bu konuda duyarlı, ancak konunun muhatapları o kadar duyarlı değil. Özeleştiri çok yönlü yapılmalıdır''diye yanıtlayan Anadol, bir başka soru üzerine de şunları söyledi 
     ''Bu yasanın getiriliş amacı, TMSF'nin elindeki medya organlarının satışının kolaylaştırılması idi. Ancak yabancı sermaye payının yüzde yüze çıkarılması ile asıl şimdi zorlaşmıştır bu satışlar. Artık bu organları satamayacaklar, bu yasa dışardan alınmış bir sipariştir ve ileride rejim sorunu yaratacaktır.'' 
     
</TEXT>
</DOC>
