<DOC>
<DOCNO> 300307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo38.html </URL>
<DATE> 2004/12/23/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Süreyya Ayhanın davası 13 Ocak 2005 tarihine ertelendi 
</HEADLINE>
<TEXT>

     Avrupa Şampiyonu Milli Atlet Süreyya Ayhan Kop'un, Atina Olimpiyat Oyunları öncesinde kendisinden doping numunesi alınması sırasında yaşanan olaylarla ilgili Gençlik ve Spor Genel Müdürlüğü GSGM Merkez Ceza Kurulu'ndaki duruşması sona erdi. 
     GSGM Merkez Ceza Kurulu Başkanı İlker Peksezer başkanlığında yapılan ve 6 saat süren duruşmanın ardından yapılan açıklamada, konuyla ilgili 13 Ocak 2005 tarihinde yeniden duruşma yapılacağı belirtildi. 
     Süreyya Ayhan Kop, duruşmada Rumen Dünya Anti-Doping Ajansı WADA görevlilerinin de yer almasını ve ifadelerine başvurulmasını talep ettiklerini, ancak Rumen görevlilerin Türkiye'ye gelmeyerek duruşmaya telefonla katılabileceklerini bildirdiklerini söyledi. 
     Süreyya Ayhan Kop, bunun üzerine GSGM Merkez Ceza Kurulu'nun duruşmayı ertelediğini kaydetti. 
     Kop, ayrıca Türk adaletine sonsuz güven duyduğunu sözlerine ekledi. 
     

     

     
     ''TELEFONLA İFADE HUKUK SİSTEMİNE AYKIRI'' 

     Milli sporcunun avukatı Günay Işık ise Rumen WADA görevlilerinin duruşmaya telefonla katılma taleplerinin Türk hukuk sistemine uygun olmadığı için reddedildiğini belirterek, ''13 Ocak'taki duruşmaya kadar biz kendilerine sorulmasını istediğimiz soruları hazırlayacağız ve onlardan Uluslararası Amatör Atletizm Federasyonu IAAF kanalıyla yazılı cevapları alınacak'' diye konuştu. 
     Süreyya Ayhan Kop'un eşi ve antrenörü Yücel Kop ise duruşmanın oldukça sıkı geçtiğini ve ceza kurulu başkanı Peksezer'in karşılıklı konuşmaya izin vermeyerek, soru-cevap şeklinde duruşmayı idare ettiğini söyledi. 
     Bu arada duruşmada ifadesine başvurulan WADA temsilcisi Serap Yücel'in daha önce IAAF'ye verdiği ifadeyi tekrar ettiğini ve Süreyya Ayhan Kop'un doping numunesi alınması sürecinde kural ihlali yaptığını iddia ettiği öğrenildi. 
     Serap Yücel'in milli sporcunun numune alımına hile karıştırdığını ve görevlilere yardımcı olmadığını vurguladığı öğrenildi. 
     
</TEXT>
</DOC>
