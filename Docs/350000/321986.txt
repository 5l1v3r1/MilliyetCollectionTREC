<DOC>
<DOCNO> 321986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonyas08.html </URL>
<DATE> 2005/03/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye'ye Alman akını 
</HEADLINE>
<TEXT>

     ŞENOL ÇALABAKAN Frankfurt 

Alman Focus dergisi, Alman turistlerin bu yıl akın edeceği ülkelerin başında Türkiye'nin geldiğini bildirdi. 
     Türkiye'yi 2005'in galibi ilan eden dergi, hiçbir ülkenin bu kadar ilgi çekmediğini belirtti. Türkiye'ye bu yıl gidecek Alman sayısında yüzde 20 artış beklendiğini vurgulayan Focus, bu durumdan en çok Öger Tours'un sahibi Vural Öger'in karlı çıkacağını anlattı. 
     Fiyat - hizmet dengesinin orantılı olması, kalitesi sürekli artan sağlık hizmetleri ile özel mimari yapılarıyla göz dolduran otellerin Türkiye'nin tercih edilmesinde önemli rol oynadığı vurgulandı. 
     Sıralamada Türkiye'yi Tunus, Mısır, İspanya ve Yunanistan izliyor. İşsizlik ve ekonomik durgunluğun turist sayısını azaltmadığı, ancak Almanlar'ın yurtdışında tatil sürelerinin dramatik bir şekilde gerilediği kaydedildi. 1980'li yıllarda yurtdışında ortalama 18.2 gün geçiren Almanlar, günümüzde ortalama 12.8 gün tatil yapıyor. 
     
</TEXT>
</DOC>
