<DOC>
<DOCNO> 348653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo30.html </URL>
<DATE> 2005/06/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Halil Mutlu 4. Olimpiyat madalyasını almama kimse engel olamayacak 
</HEADLINE>
<TEXT>

     Milli Halterci Halil Mutlu, 4. 
     olimpiyat madalyasını almaya kimsenin engel olamayacağını belirterek, "Bu konuda çok iddialıyım, şimdi daha da iddialı oldum. Madalya boynumun borcu oldu" dedi. Ankara Servis Araçları Odası şoförleri, Kızılay’a kan bağışı yaptı. Ankara Servis Araçları Odası önünde kurulan Kızılay çadırında, kan bağışı yapan şoförlere, Dünya ve Olimpiyat Şampiyonu milli Halterci Halil Mutlu ve Kırkpınar eski Başpehlivanı Recep Kılıç da destek verdi. Halil Mutlu, burada gazetecilerin sorularını yanıtladı. Mutlu, doping testlerindeki son durumun sorulması üzerine, bazı gelişmeler olduğunu, ancak ilgilenmediğini belirterek, "Federasyonumuz ilgileniyor. Tabii her zaman içimde bir umut var. Binde bir şans bile olsa her zaman onu kullanmak isterim" diye konuştu. Boşu boşuna ümitsizliğe kapılmaya gerek olmadığını ifade eden Mutlu, şöyle devam etti "Hem olumlu hem olumsuz her şeyi bekliyorum. Beni daha çok olumlu yanları ilgilendiriyor ve merakla bekliyorum. Bu konuyla gündemde kalmak istemiyorum. Ben sporcuyum, benim önüme engel koymak isteyenlere bu fırsatı vermeyeceğim. 4. Olimpiyat madalyasını almama kimse engel olamayacak. Bu konuda çok iddialıyım, şimdi daha da iddialı oldum. Madalya boynumun borcu oldu." 
     
     "UTANILACAK HİÇBİR ŞEY YAPMADIM" 
     Halil Mutlu, kan bağışında bulunmayacağını belirterek, sadece destek amacıyla katıldığını belirtti. Mutlu, "Başkanımız ve hocamız ’Türk milleti senin arkanda, hem gel kendi gözünle gör, hem de moral imkanı sağlar’ dediler. Ben o yüzden buradayım. Ben suçsuzum, bu insanlar beni 4. olimpiyatı almaya mecbur ediyorlar. Ben bayrak için yapıyorum, insanlar için yapmıyorum. Bunu herkes öyle biliyor zaten. 
     Bu yüzden çağırılan her yere gidiyorum, çünkü utanılacak hiçbir şey yapmadım" diye konuştu. 
     Ankara Servis Araçları Odası Başkanı Kubilay Cengiz Nergiz ise bugün sağlam olanların yarın ne olacağının bilinmediğini ifade ederek, kan stoklarının artırılması ve ulusal dayanışmanın sağlanması amacıyla kampanya başlattıklarını söyledi. 
     Nergiz, kampanyaya destek veren Halil Mutlu ile Recep Kılıç’a teşekkür etti. 
     Kılıç da konuşmasında, Gazi Üniversitesi Spor Bölümü öğretim üyeleri olarak Halil Mutlu’yu gönülden desteklediklerini, Mutlu’nun 4. 
     olimpiyat şampiyonluğuna doğru gittiğini belirtti. 
     Konuşmaların ardından kampanyaya katılanlar kan bağışında bulundular. 
     
</TEXT>
</DOC>
