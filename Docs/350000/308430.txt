<DOC>
<DOCNO> 308430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun19.html </URL>
<DATE> 2005/01/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Lübnan şirketi rehin alınan çalışanının bırakılması için işyerini kapattı 
</HEADLINE>
<TEXT>

     Lübnan'dan bir inşaat şirketi, Irak'ta rehin alınan bir çalışanının salıverilmesini sağlamak için bu ülkedeki işyerini kapattı. 
     Şirketin sahibi Nayif Diryani, Lübnan gazetelerinde bugün yayınlanan açıklamasında, çalışanları Cebrail Erib Azar'ı 29 Aralık ayında kaçıranların, bu hafta içinde, Azar'ı öldürecekleri tehdidinde bulunması üzerine Irak'taki faaliyetlerini durdurduğunu bildirdi. 
     Diryani ayrıca, Lübnan'ın güneyindeki Sayda kentinde yaşayan radikal Sünni din adamı Şeyh Mahir Hammud'a da, Irak'taki Sünni Din Adamları Birliği'nin, Azar'ın kaçırılmasıyla ilgili arabuluculuk yapmasını sağlaması çağrıda bulundu. 
     El Arabiye televizyonu geçen salı günü, İslami Cihad Tugayları adına gönderilen bir video kasette, Azar'ın rehin alındığının gösterildiğini duyurmuştu. Habere göre, daha önce adı duyulmamış örgüt, Amerikan güçleri için çalışması nedeniyle kaçırdıklarını belirttikleri Azar'ı, bağlı olduğu şirketin, Irak'taki faaliyetlerini sona erdirmemesi durumunda öldürecekleri tehdidinde bulunmuştu. 
     Irak'ta, Azar'dan başka en az üç Lübnanlının daha kaçırıldığı kaydediliyor. 
     
</TEXT>
</DOC>
