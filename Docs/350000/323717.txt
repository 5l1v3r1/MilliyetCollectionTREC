<DOC>
<DOCNO> 323717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy28.html </URL>
<DATE> 2005/03/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Çiçek Erzurum ve Bingöl Valiliği'nde afetlerle ilgili yeteri ödenek var 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Erzurum ve Bingöl valiliği emrinde afetlerle ilgili kullanılmak üzere yeterli ödeneğin olduğunu belirterek, Hakkari depremi nedeniyle hazırlanan yasa tasarısına Bingöl ve Erzurum'un da dahil edileceğini bildirdi. 
     Çiçek, Bakanlar Kurulu toplantısının ardından, ele alınan konulara ilişkin açıklamalarda bulundu. 
     Bingöl'de meydana gelen depremde yaralananlara şifa dileyen Çiçek, depremin ardından İçişleri Bakanı Abdülkadir Aksu, Bayındırlık ve İskan Bakanı Zeki Ergezen ile Sağlık Bakanı Recep Akdağ'ın bölgede incelemelerde bulunduğunu söyledi. 
     Çiçek, başta Türk Silahlı Kuvvetleri, Kızılay, valilik, kaymakamlık, belediyeler, Karayolları, Köy Hizmetleri ile vatandaşların, sıkıntıların bertaraf edilmesi için ellerinden gelen çabayı gösterdiğini kaydetti. 
     Kış şartlarının ağır geçmesinin çalışmalarda zorluk doğurduğunu, deprem anında birçok köyün yolunun kapalı olduğunu, ilk olarak bu yolların açıldığını ifade eden Çiçek, şunları ifade etti 
     ''Yolların açılmasının ardından bölgeye yardım malzemeleri, çadır, battaniye ve ısınma ihtiyacını karşılayacak malzemelerin nakliyesi söz konusu olmuştur. Şu an her türlü çaba gösterilmektedir. Ayrıca Erzurum ve Bingöl valiliğinde afetlerle ilgili kullanılmak üzere yeterli ödenek vardır. Bingöl Valiliği emrinde 1 trilyonun üzerinde, Erzurum Valiliği emrinde ise 600 milyar liranın üzerinde ödenek söz konusudur. Bunlar derhal harcanabilecektir.'' Hakkari'de meydana gelen depremle ilgili TBMM'ye yasa tasarısı sevk ettiklerini anımsatan Çiçek, ''Bingöl ve Erzurum'da meydana gelen deprem sebebiyle, yıkılmak mecburiyeti hasıl olan binaların yerine, oranın şartlarına, deprem şartlarına uygun binaların yapılabilmesi açısından, tasarıya bir madde ilave ederek, devlet eliyle gerek yardım ve inşaat çalışmaları sürdürülebilecektir'' dedi. 
     Çiçek, bölgede tespitlerin yapıldığını, bu tespitlerin sonucuna göre hükümet olarak, malını, bir kısım imkanlarını kaybetmiş olanlara her türlü desteği vereceklerini bildirdi. 
     
     ÖZÜRLÜLER YASA TASARISI İMZAYA AÇILDI 
     Çiçek, Bakanlar Kurulu'nda ayrıca Özürlüler Yasa Tasarısı'nın ele alındığını belirtti. 
     Türkiye nüfusunun yüzde 12'sinin özürlü kapsamında olduğunu kaydeden Çiçek, bunların 1 milyon 800 bininin fiziki özürlü olduğunu, diğerlerinin ise çeşitli özür gruplarında olduklarını bildirdi. 
     Bu vatandaşlara yönelik hizmetlerin, çok değişik bakanlıklar ve genel müdürlüklere bağlı olduğunu, bu nedenle istikrarlı bir özürlüler politikası sağlanamadığını kaydeden Çiçek, bu hizmetlerin tek elden yürütülmesi, standartlarının belirlenmesi ve bu kişilerin sosyal devlet ilkesinin gereği olarak, güçlerinden, enerjilerinden, bilgilerinden, kabiliyetlerinden azami ölçüde fayda sağlanması amacıyla böyle bir yasa yapılması gerektiğini ifade etti. 
     Toplantıda, Devlet Bakanı Güldal Akşit ve Özürlüler İdaresi Başkanı'nın, tasarı hakkında bilgi sunduğunu söyleyen Çiçek, tasarının bakanların imzasına açıldığını, imzaların tamamlanmasının ardından TBMM'ye sunulacağını ve bir an önce yasayı çıkarmaya çalışacaklarını bildirdi. 
     Çiçek, toplantıda, ayrıca genel bir durum değerlendirmesi yaptıklarını ifade etti. 
     
</TEXT>
</DOC>
