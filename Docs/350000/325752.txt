<DOC>
<DOCNO> 325752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/spor/spo03.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pascal itirazı 
</HEADLINE>
<TEXT>


Galatasaray'ın, Beşiktaş'ın takibe aldığı St. Etienne'li golcüyle beş aydır görüştüğü ortaya çıktı. Futbol şubesi sorumlularından Fatih Gökşen, "Hagi isterse hemen alırız" diye konuştu 


Beşiktaş Yönetimi, Fransa'nın St.Etienne Kulübü'nde forma giyen golcü Pascal Feindouno için başlattığı transfer çalışmasında Galatasaray engeliyle karşılaştı. Sarı - Kırmızılı kulübün Futbol Şube Sorumlusu Fatih Gökşen, Beşiktaş Teknik Direktörü Rıza Çalımbay'ın önceki gün Fransa'ya giderek Lille maçında çıplak gözle izlediği siyahi forveti uzun süredir takip ettiklerini açıkladı. 
Bonservisi Bordeaux Kulübü'nde bulunan 24 yaşındaki yıldız futbolcu ile 5 aydır temas halinde olduklarını belirten Gökşen, "Pascal bize söz verdi. Ben alırsam, alırım. Alamazsam Beşiktaş alır. Kendisi iyi bir futbolcu ve Gine Milli Takımı'nda da oynuyor" ifadesini kullandı. Teknik direktör Hagi'nin istemesi halinde Pascal Feindouno'nun işini bitireceklerini kaydeden Fatih Gökşen, "Hocamız okey derse transferi hemen gerçekleştiririz" diye konuştu. St.Etienne'de kiralık olarak forma giyen Gineli yıldız bu sezon oynadığı 28 maçta 10 gol attı. 

Song'u yaktılar 

Tahkim Kurulu'nun, Kamerunlu için yapılan savunmayı dikkate almadığı ortaya çıktı. 2000 yılında Samsunspor forması giyen Ertuğrul Sağlam'ın, Erzurum maçında aldığı cezanın tahrik nedeniyle indirilmesi örnek olarak gösteren yönetimin savunması Tahkim Kurulu tarafından ciddiye alınmadı. 

Hasan Şaş'a aferin 

Ankaraspor'u mağlup ederek haftayı büyük kazançla kapatan Galatasaray hız kesmedi. Hagi yönetiminde yapılan idmana A kadrodan sadece Hasan Kabze, Volkan, Arif, Uğur, Conceiçao ve Aykut katılırken, Hasan Şaş bir süre düz koşu yapmakla yetindi. Milli Takım kamplarında bulunan 13 futbolcu ile sakatlığı süren Hakan Ünsal'ın yanı sıra belinde ağrısı olan Ergün çalışmada yer almadı. 
Hagi idman sırasında Ankaraspor maçında attığı gol ve çalışkanlığıyla geçer not alan Hasan Şaş'la özel bir görüşme yaptı. Rumen hocanın performansından memnun kaldığı bu futbolcuya teşekkür ettiği vurgulandı. Hasan, Milli Takım'a seçilmemesi ile ilgili ise, "Şimdilik susuyorum. Zamanı gelince konuşurum" yorumunu yaptı. 

Canaydın çözdü 

Galatasaray-Ankaraspor maçının devre arasında çıkan kriz, Başkan Özhan Canaydın tarafından aşıldı. İlk yarı sonunda şeref salonuna girmek isteyen Ankara Büyükşehir Belediye Başkanı Melih Gökçek'in kızı ve birkaç futbolcu eşi kapıdaki görevliler tarafından içeriye alınmadı. Olayı öğrenen Canaydın duruma hemen müdahale etti ve Gökçek'in kızı ile futbolcu eşleri şeref salonuna girdi. 

Kriter baskını 

Futbol Federasyonu, UEFA kriterlerine uygunluk için Ali Sami Yen Stadı'nı gözaltına aldı. Federasyonun inşaat mühendislerinden Cenk Cem dün sabah stada gelerek incelemelerde bulundu. Denetim sonrasında statta bulunan eksiklerin giderilmesi istendi. Sarı - Kırmızılı yetkililer ise yeni sezona yetiştirilecek olan kale arkası tribünün bitmesiyle birlikte eksiklerin büyük ölçüde ortadan kalkacağını bildirdi. 

GALATASARAY GÜNLÜĞÜ 
Yabancılar gitti 
Galatasaray'ın lejyonerleri milli maçlar için ülkelerine gitti. Kolombiyalı Mondragon Venezuela ve Arjantin, Hırvat Tomas İzlanda ve Malta, Kamerunlu Song Sudan, İsviçre pasaportlu Hakan Yakın Fransa ve Kıbrıs Rum Kesimi, Fransa Ümit Milli Takımı'na çağrılan Ribery ise İsviçre ve İsrail maçlarında ülkelerinin formalarını giyecek. 

Göteborg ile maç 
Galatasaray, milli sınavlar nedeniyle Süper Lig'e verilen arayı yarın akşam Göteborg ile hazırlık maçı oynayarak değerlendirecek. Ali Sami Yen Stadı'nda yapılacak karşılaşma saat 19.30'da başlayacak. 

Durmak yok 
Hagi, futbolcuların milli ara rehavetine girmemeleri için antrenman temposunu düşürmeme kararı aldı. Kayserispor ile 3 Nisan'da oynayacağı maçın hazırlıklarına başlayan Sarı- Kırmızılı takım, hafta sonuna kadar izin yapmayacak. 

Fener'e mesaj 
Yöneticiler Turgay Kıran ve Niyazi Yelkencioğlu ile futbolculardan Hasan Kabze ile Cafercan dün Yıldız Teknik Üniversitesi'ndeki "Avrupa Fatihi" konulu panele katıldı. Hasan Kabze bir öğrencinin, "Ne zaman gerçek Galatasaraylı olacağını biliyor musun " şeklindeki sorusunu "İnşallah 33. haftada" diye yanıtlayarak derbiyi işaret etti. 


</TEXT>
</DOC>
