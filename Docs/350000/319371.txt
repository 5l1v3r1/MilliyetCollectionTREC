<DOC>
<DOCNO> 319371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur27.html </URL>
<DATE> 2005/02/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bulgaristan baraj kapaklarını açınca Edirne'yi su bastı 
</HEADLINE>
<TEXT>

     Edirne'de, etkili olan yağışlar ve Bulgaristan'ın baraj kapaklarını açarak Arda, Tunca ve Meriç nehirlerine su bırakması sonucu, son 11 günde, üçüncü kez su taşkını yaşandı. Türkiye ile Yunanistan arasındaki Pazarkule Sınır Kapısı ile Karaağaç Mahallesi'ne ulaşımın sağlandığı Lozan Caddesi ile Yanlızgöz ve Kanuni köprüleri, su altında kaldı. 
     AA muhabirinin edindiği bilgiye göre, 17 Şubat 2005'te meydana gelen ilk taşkın, karların erimesi ve aşırı yağış nedeniyle meydana geldi. 24 Şubat 2005'te Bulgaristan'ın baraj kapaklarını açarak Arda Nehri'ne su bırakması sonucu, ikinci su taşkını yaşanmıştı. 
     DSİ 11. Bölge Müdürlüğü yetkilileri, Meriç Nehri'nde su debisinin 1.126 metreküp saniye, Tunca Nehri'nde de 147 metreküp saniye olduğunu belirttiler. 
     Meriç Nehri'nde meydana gelen su taşkını nedeniyle Tarihi Kırkpınar Yağlı Güreşleri'nin yapıldığı Sarayiçi'nde, Kanuni ve Yalnızgöz köprüleri ulaşıma kapandı. Balkan Şehitliği ve Adalet Kasrı ile bölgedeki tarım arazilerinin bir kısmı da su altında kaldı. Lozan Caddesi'nin su altında kalması nedeniyle taşkınlardan en çok etkilenen bölgelerden biri olan Karaağaç semtine, otomobillerin geçişine izin verilmiyor. Lozan Caddesi'nde ulaşım, büyük ve askeri araçlarla yapılıyor. 
     Pazarkule Sınır Kapısı'ndan günübirlik alışveriş için Edirne'ye gelen Yunanlı turistler de Lozan Caddesi'ndeki taşkın dolayısıyla kente giremedi. 
     Tunca, Arda ve Meriç Nehri'nin birleştiği noktadan sonra, taşkının daha etkili olduğu belirtiliyor. 
     Taşkınlar dolayısıyla Çevre İl Müdürlüğü, askeri Meriç Gazinosu, DSİ Sosyal Tesisleri, Polis Evi, Öğretmenler Bahçesi, İzzet Arseven Ormanı, Mehmetçik Gazinosu, Protokol Evi, Un Fabrikası, Trakya Üniversitesi Sosyal Tesisleri, Ekmekçizade Rüstem Paşa Köprüsü de su altında kaldı. 
     Karaağaç semtindeki Fen Lisesi'nde öğrenim gören bazı öğrenciler, okullarına ulaşamadı. Karaağaç'ta ikamet eden ve Edirne merkezde öğrenim gören bazı öğrenciler de okullarına gelemedi. Semtteki bazı bağ evleri, sera ve bahçeler de su taşkınından etkilendi. 
     Bu arada, Karaağaç semtinden Edirne'deki pazara ürünlerini satmak üzere gelmek isteyen üreticiler de Lozan Caddesi'nin su altında kalmasından dolayı zorlandılar. Üreticiler traktör yardımıyla merkeze ulaşırken, bazı araçlar yolda kaldı. Yolda kalan araçlar, DSİ ve askeri birliklere ait araçlarla kurtarıldı. 
     DSİ ekipleri de köprü ağızlarını açma çalışmalarını sürdürüyor. Taşkınların, merkeze bağlı Hıdırköy ve Büyükdöllük köyünde etkili olduğu bildirildi. 
     Edirne Valiliği Kriz Merkezi yetkilileri ise nehirlerdeki son durum hakkında alınan bilgiler doğrultusunda, DSİ, Köy Hizmetleri İl Müdürlüğü, Sivil Savunma İl Müdürlüğü ve Edirne Belediye Başkanlığı ekiplerinin olası bir müdahale için hazır bekletildiğini belirtti. Kriz Merkezi'ne gelen ihbarlar doğrultusunda hareket ettiklerini ifade eden yetkililer, Karaağaç semtinde bazı logarların tıkanması nedeniyle ekiplerin, bölgede çalışmalarını sürdürdüğünü kaydetti. 
     Karağaç Mahallesi Muhtarı Agah Korkan da 1992 yılından bu yana Edirne'de böyle bir su taşkını yaşanmadığını belirterek, taşkınlar dolayısıyla semtlerine küçük araçların girmesine izin verilmediğini kaydetti. Şehir merkezine ulaşımın otomobille sağlanamadığını bildiren Korkan, şöyle dedi 
     ''Acil olarak şehir merkezine ulaşması gerekenler, askeri araçlar yardımıyla bırakılıyorlar. Bölgede yer alan bazı seddelerin yıkılmasından endişe ediyoruz. Böyle bir şey olursa Karağaç komple su altında kalır.'' Edirne Meteoroloji Müdürlüğü yetkilileri ise son 24 saate metrekareye 4.9 kilo yağış düştüğünü belirtti. 
     Uzun yıllar Şubat ayı yağış ortalaması metrekareye 50 kilo olan ile, bu yıl aynı dönemde, 144 kilogram yağış düştüğü bildirildi. Hava sıcaklığının 7 derece olduğu ilde, bugün ve yarın yağış beklenmiyor. 
     Edirne Ziraat Odası Başkanı Cengiz Yorulmaz da nehirlerdeki taşkınlar nedeniyle ekili tarım alanlarının zarara uğradığını söyledi. 
     Yılmaz, merkeze bağlı 12 köyde, 15 bin ekili tarım arazisinin zarar gördüğünü, Bosnaköy'de 27 büyükbaş hayvanın telef olduğunu bildirdi. 
     Edirne merkezde Suakacağı Köyü'nden, Elçili Köyü'ne kadar toplam 12 köyde buğday ekili alanın zarar olduğunu belirten Yorulmaz, şunları kaydetti 
     ''Taşkınlar, DSİ'nin beceriksizliğinden kaynaklanıyor. Özellikle Tunca Nehri'nden kaynaklanan taşkınlar için bu durum geçerlidir. Deşarj kapaklarının su kaçırması, deşarj kanallarının çalışmaması nedeniyle su taşıyor. Alınan tedbirler yetersiz ve uzun vadede sorunu çözmüyor. Tarım İl Müdürlüğü yapılan hasar tespit çalışmaları sonucunda, yüzde 40 oranında zarara uğrayan kişilere, devlet yardım yapacak.'' 
     
</TEXT>
</DOC>
