<DOC>
<DOCNO> 326727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo37.html </URL>
<DATE> 2005/03/24/ </DATE>
<TIME> 21.14 </TIME>
<AUTHOR>  </AUTHOR>
<HEADLINE>
Fenerbahçe, Beşiktaş karşılaşmasından notlar... 
</HEADLINE>
<TEXT>

     Basketbolda FIBA Erkekler Avrupa Ligi'nde ''dörtlü final''e kalacak son takımı belirleyecek çeyrek final serisi 3. ve son maçı öncesinde, Abdi İpekçi Spor Salonu tarihi günlerinden birini yaşadı. 
     Saha kenarına konan ilave koltuklarla birlikte 12 bin 500 kişi kapasiteye ulaşan salon, iki takım taraftarları arasında güvenlik amacıyla boş bırakılan bölüm dışında tamamen doldu. Karşılaşmayı izlemek üzere 525'i Beşiktaşlı olmak üzere yaklaşık 10 bin sporsever tribünlerde yer aldı. 
     Fenerbahçe Kulübü'nün organizasyonu doğrultusunda, futbol takımının kombine kartına sahip sarı-lacivertli taraftarlar, maç biletlerine kartlarını göstererek sahip olurken, karşılaşma öncesinde bilet sıkıntısı yaşandı. Bilet bulamayan bazı taraftarlar salondan geri dönmek zorunda kaldı. 
     Abdi İpekçi Spor Salonu'nu adeta FB Şükrü Saracoğlu Stadı'na çeviren Fenerbahçeli taraftarlar maç öncesi tribün şov yaptı. 
     Bu arada, sarı-lacivertli oyuncular taraftarlara tanıtılırken, salonun ışıkları söndürüldü. 
     Öte yandan, karşılaşmayı Fenerbahçe Kulübü Başkanı Aziz Yıldırım ile yöneticilerin yanı sıra bazı Beşiktaşlı yöneticiler de izledi. 
     
     BEŞİKTAŞLILAR AZINLIKTA KALDI 

     Avrupa'ya taşınan ezeli rekabette, Beşiktaş'ı Abdi İpekçi Spor Salonu'nda sadece 525 taraftarı destekledi. 
     Sarı-lacivertli yöneticiler, Beşiktaş'ın, BJK Akatlar Spor ve Kültür Kompleksi'nde olduğu gibi, siyah-beyazlı taraftarlara FIBA'nın deplasman takımlarına uygulanan yüzde 5'lik kapasite sınırı doğrultusunda 525 kişilik bölüm ayırdılar. 
     
     OLAĞANÜSTÜ GÜVENLİK 

     Çeyrek final serisindeki ilk 2 maçta yaşanan gerginlikler nedeniyle, bu geceki son maçta emniyet tedbirleri en üst seviyede tutuldu. 
     Derbi maç için Abdi İpekçi Spor Salonu'nun çevresi ve salon içinde yaklaşık 2 bin polis görev yaptı. 
     Salon dışında barikatlar oluşturan emniyet güçleri, taraftarların üstünü tek tek arayarak salona girmelerine izin verdi. 
     Polis, iki takım taraftarlarının karşı karşıya gelmesini önlemek için büyük çaba harcarken, taraftarların bulunduğu bölümler arasında geniş boşluk bıraktı. 
     
     MAÇ ÖNCESİ GERGİNLİK 

     Karşılaşma öncesinde, Fenerbahçeli taraftarların bulunduğu Beşiktaşlılar'a yakın pota arkası tribününde gerginlik yaşandı. 
     Polisin güvenlik amacıyla boş bıraktığı bölümün hemen yanında toplanan bir grup fanatik Fenerbahçe taraftarının yer aldığı tribünde, Beşiktaşlı oyuncuların ısınmaya çıktığı anda karışıklık yaşandı. 
     Fenerbahçeli taraftarlarla saha içindeki koltuklu bölümde yer alan bir grup Beşiktaşlı taraftar arasında yaşanan tartışma küfürleşmeye dönüşünce, emniyet güçleri olaya müdahale etti. Bu sırada, aradaki güvenlik barikatını genişleten polisin, bazı taraftarları salon dışına çıkardığı gözlendi. 
     Yaşanan gerginlik anında sahaya yabancı maddeler atılırken, dahili anonstan, sakin olmaları yönünde taraftarlara sık sık uyarı yapıldı. 
     
     KÜFÜRE ENGEL YOK 

     Çeyrek final serisinin 3. maçı öncesinde salonda iki takım taraftarları arasında yine küfürlü atışmalar oldu. 
     Fenerbahçe ile Beşiktaşlı taraftarlar, maçtan önce sık sık birbirleri aleyhine küfürlü tezahüratlarda bulundu. 
     
     MEDYA ORDUSU İZLEDİ 

     Avrupa'ya taşınan ezeli rekabete, medya mensupları da büyük ilgi gösterdi. Bir basketbol maçı için rekor sayılabilecek düzeyde, 100'e yakın yazar, muhabir ve foto muhabiri karşılaşmada görev yaptı. 
     
     SALYERS'IN İLGİNÇ SAÇ STİLİ 

     Fenerbahçe'nin ABD'li oyuncusu Marc Salyers, ilginç saç stiliyle dikkat çekti. 
     Çeyrek final serisinin ilk maçında da saçlarını sarıya boyatarak ilgi odağı olan Salyers, bu kez de dikleştirdiği ilginç saç stiliyle dikkatleri üzerinde topladı. 
     
     7. KEZ KARŞI KARŞIYA 

     Basketbola bu sezon yaptıkları yatırımlar ve aldıkları sonuçlarla taraftarlarını sevindiren ezeli rakipler, bu sezon 7. kez karşı karşıya geldi. 
     Lig öncesinde yapılan 2 hazırlık maçını da Fenerbahçe kazanırken, Türkiye Basketbol Ligi ve FIBA Avrupa Ligi'nde ezeli rakipler, bu geceki maç öncesinde kendi sahalarında yaptıkları maçlarda galip gelmişlerdi. 
     
</TEXT>
</DOC>
