<DOC>
<DOCNO> 302119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun25.html </URL>
<DATE> 2004/12/30/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Talat Çözüm istiyoruz, samimiyiz 
</HEADLINE>
<TEXT>

     KKTC Başbakanı Mehmet Ali Talat, çözüm istediklerini ve bunda samimi olduklarını ifade ederek, ''seçimlerin beklenip seçimlerden sonra çözüm için faalieyete geçilmesi yaklaşımında olmadıklarını'' söyledi. 
     Talat, ''Biz, Rum yönetimi lideri Tasos Papadopulos gibi elde ettiğimiz avantajların üzerine yatarak, Kıbrıs sorununun çözümsüzlüğünden medet ummuyoruz'' dedi. 
     Başbakan Mehmet Ali Talat, Bakanlar Kurulu toplantısına girerken yaptığı açıklamada, seçim atmosferine girildiğini, aynı zamanda Kıbrıs sorununun tekrar gündeme geldiğini belirterek, ''2005 yılının çok büyük olasılıkla Kıbrıs sorununda yeni gelişmeleri, yeni tartışmaları gündeme getireceğine inandığını'' kaydetti. 
     Dünyada ''Kuzey'deki seçimlerin bekleneceği'' gibi bir anlayış bulunduğuna işaret eden Talat, şöyle konuştu 
     ''Bu aşamada şunun altını çizmek istiyorum Biz hükümet olarak ve Kuzey Kıbrıs Türk Cumhuriyeti olarak herhangi bir şekilde seçimlerin beklenip seçimlerden sonra faaliyete geçilmesi gibi bir yaklaşım içinde değiliz. 
     Biz her an için, bizim için en önemli konu olan Kıbrıs sorununun gündemde olması halinde, bu sürecin içinde yer almaya hazırız. Yani, herhangi bir şekilde uluslararası çalışmalarımızda, Kıbrıs sorunuyla ilgili çalışmalarımızda, seçim gerekçesiyle bir zaafiyet yaşanmayacaktır. Bunu özellikle vurgulamak istiyorum. 
     Tüm uluslararası topluma da, aktörlere de bu konuda buradan açık bir mesaj vermek istiyorum Biz Rum yönetimi lideri Papadopulos gibi elde ettiğimiz avantajların üzerine yatarak, Kıbrıs sorununun çözümsüzlüğünden medet ummuyoruz. Biz çözüm istiyoruz, bunda samimiyiz. Çözüm için her türlü adımı atmaya hazırız. Her türlü çabayı ortaya koymaya hazırız.'' ''Kendileri için esas olanın, Kıbrıs Türkünün eşitliğini koruyan, hak eşitliği çerçevesinde bir anlaşma ve birleşik Kıbrıs'ı kurmak olduğunu'' kaydeden Talat, şöyle devam etti 
     ''Siyasal eşitliğimizden, kazanılmış haklarımızdan geri adım atmadan, bugüne kadar bütün uluslararası sözleşmelerde kabul edilmiş olan, altı çizilmiş olan haklarımızı elde edeceğimiz bir anlaşma istiyoruz . Bunun için de ne bizim seçimimiz bahane edilsin, ne de Papadopulos'un herhangi bir şekilde, Kuzey'deki seçimleri bahane ederek zaman kazanmaya çalışmasına rağbet edilsin.'' 
     
</TEXT>
</DOC>
