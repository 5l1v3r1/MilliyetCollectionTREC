<DOC>
<DOCNO> 317835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun34.html </URL>
<DATE> 2005/02/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Bulgaristan - Türkiye sınırında 51 kilo amfetamin ele geçirildi... 
</HEADLINE>
<TEXT>

     Bulgaristan-Türkiye sınırındaki Kaptan Andreevo gümrük kapısında, 51 kilo 10 gram sentetik uyuşturucu amfetamin ele geçirildi. 
     Gümrükler Genel Müdürlüğü'nden yapılan açıklamaya göre, Bulgaristan'dan Türkiye'ye çıkış yapmaya çalışan 31 yaşındaki bir Bulgar vatandaşının kullandığı araçta şüphe üzerine arama yapıldı. 
     Aracın benzin deposundaki özel bölmede ve yedek lastiğinin içinde 50 paket halinde toplam 51 kilo 10 gram amfetamin bulundu. Yetkililer, ele geçirilen amfetaminden 2,5 milyon doz tablet sentetik uyuşturucu yapılabileceğini ve bunun piyasa değerinin toplam 800 bin avro yaklaşık 1 milyon 400 bin YTL olduğunu açıkladı. 
     Bu arada Örgütlü Suçlarla Mücadele Dairesi'nin NSBOP olayla ilgili olarak ülke içinde düzenlediği operasyonda, amfetamini Türkiye'ye yollamaya çalışan kişinin yakalandığı bildirildi. 
     
</TEXT>
</DOC>
