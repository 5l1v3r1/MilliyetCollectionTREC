<DOC>
<DOCNO> 343446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur51.html </URL>
<DATE> 2005/05/17/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Sevgi bayrağı Ankara yolunda... 
</HEADLINE>
<TEXT>

     Ankara’daki 19 Mayıs Atatürk’ü Anma ve Gençlik ve Spor Bayramı törenlerinde Cumhurbaşkanı Sezer’e sunulmak üzere Samsun’dan yola çıkarılan Sevgi Bayrağı, Kırşehirli atletlere teslim edildi. 
     Nevşehir-Kırşehir il sınırında Kırşehirli atletlere teslim edilen Sevgi Bayrağı, Kırşehir Belediyesi önüne getirildi. 
     Burada düzenlenen törende bayrağı atletlerden teslim alan Kırşehir Valisi Selahattin Hatipoğlu, Büyük Önder Atatürk’ün Samsun’dan başlattığı bağımsızlık fikrinin Anadolu’ya dalga dalga yayıldığını ve neticede Türk milletinin milli egemenliğe, Cumhuriyete ve demokrasiye kavuştuğunu belirtti. 
     Türk gençliğinin, Atatürk’e minnet ve şükran duygularını, kutsal bayrağa en iyi şekilde sahip çıkarak göstereceğini ifade eden Vali Hatipoğlu, bayrağı öperek Kırşehir Belediye Başkanı Halim Çakır’a teslim etti. 
     Çakır da tarihi, eşsiz zaferlerle dolu olan Türkiye Cumhuriyeti’nin sembolü kutsal bayrağı, Kırşehir’de bir gece misafir etmenin gurur ve onurunu yaşadıklarını kaydetti. 
     Sevgi Bayrağı, Kırşehir Belediyesi Atatürk Köşesi’nde izcilerin saygı nöbeti eşliğinde bir gece misafir edildikten sonra, yarın yeniden yola çıkartılarak Kırşehir-Kırıkkale il sınırında Kırıkkale Valisi Mustafa Bahattin Demirer’e teslim edilecek. 
     
</TEXT>
</DOC>
