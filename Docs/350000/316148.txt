<DOC>
<DOCNO> 316148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo25.html </URL>
<DATE> 2005/02/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Geri sayım başladı, Fenerbahçe Zaragoza'yı ağırlıyor 
</HEADLINE>
<TEXT>

     Fenerbahçe, UEFA Kupası serüvenine Zaragoza maçıyla start veriyor. Sarı-Lacivertli takımda kart cezalısı Aurelio dışında eksik oyuncu yok. 
     Fenerbahçe UEFA Kupası'ndaki ilk sınavında bugün Real Zaragoza'nın karşısına çıkıyor. Şampiyonlar Ligi son maçında Manchester United'ı Saracoğlu'nda 3-0'la geçen Sarı-Lacivertliler, bu akşam rakibini farklı yenip avantajlı bir skor elde etmek için oynayacak. 
     Teknik direktör Christoph Daum, kart cezalısı Aurelio'nun yokluğunda orta alandaki açığı Selçuk ile kapatmayı düşünüyor. Serhat'ın yerine de Serkan oynayabilir. 
     

FENERBAHÇE Rüştü, Önder, Luciano, Servet, Ümit, Serhat, Selçuk, Alex, Tuncay, Anelka, Nobre REAL ZARAGOZA Luis Garcia, Alvaro, Milito, Toledo, Ponzio, Movilla, Soriano, Zapater, Galletti, Villa, Savio HAKEM Nicolai Vollquartz Danimarka YAYIN Show TV STAT Saracoğlu SAAT 20.00      Kilit isim Alex, Savio'ya dikkat 
     TEKNİK Direktör Daum'un, Real Zaragoza maçında tüm oyun sistemine Alex de Souza'nın üzerine kurduğu öğrenildi. Alman çalıştırıcının, hücuma çıkışlarda tüm topların Brezilyalı futbolcuyla buluşturulmasını istediği bildirildi. Kornerler ve tüm ölü topları da orta olarak içeriye yönlendirecek olan Alex, fırsat bulduğunda ceza sahasının içinde gol arayacak. 
     SARI - Lacivertliler, Real Zaragoza karşılaşmasının son hazırlıklarını dün akşam yaptığı tek antrenmanla tamamladı. Yarım saati basına açık yapılan çalışmada dar alanda pas ve kondisyona yönelik programlar uygulandı. Daum'un, idmanı basına kapattıktan sonra taktiksel çift kale maç yaptırdığı ve rakibin zayıf noktalarını oyuncularına tek tek anlattığı belirtildi. 
     RAKİP Real Zaragoza'nın 31 yaşındaki yıldızı Savio, Villa ile birlikte takımının hücum gücünü üstleniyor. Tecrübeli oyuncunun İspanya Ligi'nde 6 golü bulunuyor. 
     
     Victor Munoz 'Kazanmaya geldik' 

     FENERBAHÇE'NİN UEFA Kupası'ndaki rakibi Real Zaragoza dün özel uçakla İstanbul'a geldi. İspanyol kafilesini havaalanında Fenerbahçe Dış İlişkiler Koordinatörü Turgut Acar çiçeklerle karşıladı. Maçın son hazırlıklarını dün akşam Şükrü Saracoğlu Stadı'nda yapan Real Zaragoza, İspanya'ya avantajlı bir skorla dönmek istiyor. Sahanın zeminini beğenmeyen Teknik Direktör Munoz, "Fenerbahçe'yi yenmeye geldik. Seyircisinin desteğiyle oynayacağını biliyorum. Ama bizim de sahada ne yapacağımızı görecekseniz. UEFA'da iddialıyız" dedi. 
     
     Avrupa'da 111. sınav 

     Zaragoza maçı Fenerbahçe'nin Avrupa kupalarındaki 111. maçı olacak. Sarı-Lacivertliler, Avrupa'da oynadıkları 110 maçın 34'ünü kazanırken, 61 kez mağlup oldu, 15 karşılaşmada da berabere kaldı. Rakip fileleri 117 kez havalandıran Sarı-Lacivertli ekip, kalesinde ise 195 gol gördü. Kendi sahasında ise 54 maçta 22 yenilgi 7 de beraberlik aldı. 
     Fenerbahçe bu sezon ise Avrupa'da altı Şampiyonlar Ligi maçına çıktı. Bu altı maçtan üçünü kazanan Sarı-Lacivertliler grubunda dokuz puan toplayarak üçüncü oldu ve UEFA Kupası'nda mücadele etmeye hak kazandı. 
     
     Zaragoza'nın serüveni 

     Real Zaragoza ise UEFA Kupası'na 1. turdan itibaren katıldı. İlk turda Sigma Olomouc takımıyla eşleşen İspanyol ekip, rakibini ilk maçta 1-0, ikinci maçta da 3-2 yenerek, 2. tura yükseldi. 2. turda C Grubu'nda mücadele eden Real Zaragoza, Utrecht'i sahasında 2-0 yendikten sonra, Avusturya Wien'e deplasmanda 1-0 yenildi. Evinde Dnipropetrovsk'u 2-1'le geçen İspanyol ekibi, gruptaki son karşılaşmada Club Brugge ile 1-1 berabere kalarak tur atladı. Bu sezon UEFA Kupası'nda yaptığı 6 maçta 4 galibiyet, 1'er de yenilgi ve beraberlik alan Real Zaragoza, rakip kalelere 9 gol atarken, kalesinde 5 gol gördü. 
     Real Zaragoza, İspanya Ligi'nde oynadığı 23 maçta topladığı 28 puanla 12. sırada ye alıyor. La Liga'da 23 karşılaşmada sekiz galibiyet ve dört beraberlik alan İspanyol ekip, 28 puan topladı. Zaragoza, 23 maçın 11'inde ise sahadan mağlubiyetle ayrıldı. 
     
     Kadıköy bu akşam rekor bekliyor .. 

     Real Zaragoza maçı biletlerine taraftarın gösterdiği ilgiden memnun olan yöneticiler, seyirci ve hasılat rekoru bekliyor. 
     Kupayı kazanmasını istediklerini takımlarının İspanyol ekibiyle yapacağı karşılaşmanın önemini bilen Sarı - Lacivertliler, biletlerin çoğunu tüketti. Çok az sayıda bilet kaldığını belirten yöneticiler, bunların da maç saatine kadar satılmasını beklediklerini dile getirdi. 
     
</TEXT>
</DOC>
