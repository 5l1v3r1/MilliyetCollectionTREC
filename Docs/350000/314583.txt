<DOC>
<DOCNO> 314583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/guncel/gun02.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çayan rehin almıştı 
</HEADLINE>
<TEXT>


9 aydır kanser tedavisi gören işadamı Mete Has vefat etti. Has, 34 yıl önce Mahir Çayan ve arkadaşları tarafından fidye için rehin alınmıştı. Has, fidyeyi ödedikten sonra kurtulmuştu 

İSTANBUL Milliyet 

İşadamı Kadir Has'ın yeğeni işadamı Mete Has 63 , Metropolitan Hastanesi'nde önceki gün vefat etti. 9 aydır akciğer kanseri tedavisi gören Has, 1971 yılında Mahir Çayan ve arkadaşları tarafından fidye için rehine alınmıştı. 
İşadamı Kadir Has'ın hayatının anlatıldığı ve Hulusi Turgut tarafından kaleme alınan "Vatan Borcumu Ödüyorum" adlı kitapta, 4 Nisan 1971'de yaşanan bu olay da anlatılıyor. Kadir Has, Mete Has'ın daveti üzerine yeğeniyle birlikte Suadiye'deki evine gittiğinde kapıyı Mahir Çayan ve arkadaşları açar. Mete Has'ın anlattıkları, kitapta şöyle yer aldı "Kapıyı silahlı 3 kişi açtı. Kendilerini Dev - Genç üyesi olarak tanıtan teröristler, bizden 400 bin lira fidye istiyorlardı. Hemen tedarik edilmesi mümkün değildi. Ama eli silahlılar, bu parayı almadan gitmek istemiyorlardı. Eniştem Talip Bey'le, bana doğru bakıp, 'hadi' dediler. O anda enişteme baktım, gözlerini önüne eğmiş, dudaklarını ısırıyordu. Boynumuz bükük, evden çıktık. Akşamüstü saat 17.00 civarında başkanları, bize şu sevimsiz haberi verdi 'Eğer, yarım saate kadar istediğimiz para gelmezse, sizi vururuz.' Aradan 20 dakika geçtikten sonra, yüzlerinin gülmekte olduğunu fark ettik. Biraz sonra, bize şunları söylediler 'Bu dakikadan itibaren, artık misafirimizsiniz. Çünkü, fidye elimize ulaştı. Kadir Bey'in, bir günlük k rına el koyduk.' 

'Öldürecek miydiniz ' 
"Kendilerine şu soruyu yönelttim 'Eğer para gelmeseydi, bizi gerçekten öldürecek miydiniz ' Karşımdaki genç cevap verdi 'Evet. Ne yazık ki öldürecektik. Çünkü, sizi vurmazsak, bir daha kimseden para alamayız. Bu para, bizim ideallerimiz için şart. Herkes, bu parayı, Rusya'dan aldığımızı sanıyor, halbuki biz böyle temin ediyoruz." 

Çayan'dan 'bravo' 

Kadir Has, fidyeyi ödemek için Çayan'la birlikte yazıhanesine giderken yaşadıklarını şöyle anlattı 
"Araba vapurunda karşılaştığım dostlarla tanıyan polisler, bana selam veriyorlardı. Çayan ise, bu durumdan çok rahatsız olacak ki 'Kadir Bey, birbirimize samimi davranalım. Konuşmasak dahi, ağzınızı oynatın. Bana gülün. Kimse bir şey hissetmesin' diyordu. Bu uyarı üzerine, rol yapmaya başladım. 'Mevsim ilkbahar, hava güzel, deniz güzel, deniz masmavi' dedikçe, Mahir Çayan, 'Bravo, bravo' çekiyordu." 


</TEXT>
</DOC>
