<DOC>
<DOCNO> 305210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur14.html </URL>
<DATE> 2005/01/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çine Barajı'nda 3.3 milyon dolarlık yolsuzluk iddiası .. 
</HEADLINE>
<TEXT>

     Devlet Su İşleri Genel Müdürlüğü DSİ , Çine Barajı ve Hidroelektrik Santralı'nın HES elektromekanik teçhizatının temin, tesis ve montajı işinde, 7 adet sahte evrakla, 3 milyon 363 bin doların usulsüz olarak çekildiği iddiasıyla, Ankara Cumhuriyet Başsavcılığı'na suç duyurusunda bulundu. 
     Edinilen bilgiye göre, DSİ Genel Müdürü Prof. Dr. Veysel Eroğlu'nun imzasını taşıyan suç duyurusu dilekçesinde, Çine Barajı ve HES tesislerinin elektromekanik teçhizatının temin, tesis ve montajı işi için DSİ ile Türkiye Elektromekanik Sanayi A.Ş. TEMSAN arasında protokol yapıldığı ifade edilerek, bu protokolün yürürlüğü sırasında, 7 adet sahte evrak düzenlenmesi suretiyle 3 milyon 363 bin 690 doların ''yolsuz'' olarak çekildiği öne sürüldü. 
     Olayın, DSİ Teftiş Kurulu Başkanlığı'nca soruşturulduğu, 18 Kasım 2004 tarihli soruşturma raporuna DSİ Genel Müdürlüğü'nce 6 Aralık 2004 tarihinde ''olur'' verildiği belirtilen dilekçede, rapor içeriğinin, ''evrakta sahtecilik ve dolandırıcılık'' olduğu kaydedildi. 
     Dilekçede, DSİ ile olan iş ilişkisinde, TEMSAN A.Ş adına temsil ve ilzama yetkili kişiler ile TEMSAN'ın taşeronu olarak gösterilen, lehine çekme bildirimleri düzenlenen ve merkezi ABD'de olan ENCON Energy Construction İnc. firması adına Türkiye'de faaliyet gösteren kişiler ve ENCON firması lehine taahhütname veren ENERKAL Enerji Tesisleri Mühendislik ve Müteahhitlik A.Ş'nin temsilcileri hakkında soruşturma açılması istendi. 
     Ankara Cumhuriyet Başsavcılığı'nca, konuyla ilgili olarak görevlendirilen savcının, ''evrakta sahtecilik ve kamu kurumunu dolandırma'' suçlarından kısa bir süre içinde soruşturmaya başlayacağı belirtildi. 
     
     39 YILLIK BARAJ İNŞAATI 
     Çine Çayı'nın taşkınlar nedeniyle tarım alanlarına zarar vermesini önlemek amacıyla, Baraj ve HES tesislerinin yapımı, 1966'da Aydın DSİ Müdürlüğü'nce başlatıldı. Taşkınları önleme, sulama ve elektrik üretim amaçlı barajın, 1990'da ihalesi yapıldı. İhaleyi kazanan firmanın işe başlamaması nedeniyle sözleşmesi feshedildi. Baraj inşaatı 1993'te yeniden ihale edildi. Bu kez ihaleyi alan firma zemin şartlarının olumsuzluğunu bahane ederek, işin tasfiyesini istedi. 1995'te üçüncü kez açılan ihalede baraj inşaatını Özkar İnşaat A.Ş. üstlendi. 
     Tamamlandığında temelden 136.5 metre yüksekliği ile Avrupa'daki en yüksek barajlardan biri olacağı ifade edilen Çine Barajı, 350 milyon metreküp su depolama kapasitesine sahip olacak, 22 bin 358 hektarlık alanda sulama, 9 bin 100 hektar alanda su taşkınlarından koruma görevi yapacak. Çine Barajı'ndan enerji üretimi de yapılacak. 
     
</TEXT>
</DOC>
