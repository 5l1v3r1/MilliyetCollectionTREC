<DOC>
<DOCNO> 346050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy03.html </URL>
<DATE> 2005/05/26/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Erdoğan, dev finali anlattı "Berlusconi'nin olgunluğuna şahit oldum" 
</HEADLINE>
<TEXT>

     Başbakan Erdoğan, Milan ve Liverpool takımları arasında Atatürk Olimpiyat Stadı’nda oynanan Avrupa Şampiyonlar Ligi final maçına da değindi. Erdoğan şunları söyledi 
     "İstanbul, önemli bir finale ev sahipliği yaptı. Çok farklı müstesna bir geceyi yaşadık. Her şeyden önce bu müsabakada bir şey ortaya çıktı futbolun 90 dakika olduğu, hatta uzatmaların da olduğu. 
     Bu akşam dostum Berlusconi’nin olgunluğuna da şahit oldum. Birinci yarıda gelip kendisini tebrik edenlere, Hayır, şu an tebrik kabul etme zamanı değil dedi. Maçın sonunda bunun doğruluğunu yaşamış olduk. Aynı durum hayatta da var, siyasette de var. Bazı ata sözlerimiz var Laf zamanı değil, iş üretme zamanı denir. Ben de Orta sahada top çevirme zamanı değil, iş üretme zamanı sözünü kullanırım. Siyaset de gol atma sanatıdır. Golü atarsan neticeyi alırsın. Çok iyi oynadık, ama son dakika yediğimiz golle bu hale geldik demenin anlamı yok. 
     Bu maçta da iş penaltılara kaldı. Ve maça 3-0 yenilgiyle başlayan Liverpool şampiyon oldu. Liverpool’u ve yöneticilerini şahsım ve ülkem adına tebrik ediyorum. Burada fair play’e uygun bir oyun sergilendi. 
     Her iki takımın seyircilerini de tebrik ediyorum. Bu kadar hırslı bir maçta tribünlerin heyecanını ve olgunluğunu, dağılırken de olgunluğunu gördüm. Şu ana kadar olan tablo temenni ediyorum bizim maçlarımızda da yaşanır." 
     
     ERDOĞAN’DAN KUTLAMA 
     Erdoğan, Avrupa Şampiyonlar Ligi finalinin Türkiye’de oynanmasını sağlayan ve bu organizasyonda büyük emeği geçen başta Futbol Federasyonu olmak üzere İstanbul Valiliği’ni, Büyükşehir Belediye Başkanlığı’nı, ilgili bakanlıkları kutladığını ve teşekkür ettiğini bildirdi. 
     "Gerçekten İstanbul, gerçekten Türkiye kazandı" diye konuşan Erdoğan, emniyet mensuplarına, jandarma teşkilatına, sahada yapılan gösteriler için Kuleli Askeri Lisesi öğrencilerine, trafik ve sağlık görevlilerine teşekkür etti. 
     Erdoğan, bu tür organizasyonların Türkiye’nin gücünü gösterdiğini de ifade ederek, konuk seyirciler Türkiye’den ayrılana kadar her türlü tedbirin alınacağını da kaydetti. 
     Başbakan Erdoğan, açıklamasının ardından bir gazetecinin, "İngiltere Başbakanı Tony Blair ile maçtan sonra görüşme imkanı buldunuz mu " şeklindeki sorusu üzerine, "Blair’i aradım. Galibiyet için kendilerini kutladım. O da bana teşekkür ederek, mümkün olması halinde İstanbul’da olmak istediğini söyledi" dedi. 
     
</TEXT>
</DOC>
