<DOC>
<DOCNO> 310055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonyas09.html </URL>
<DATE> 2005/01/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
''Rüya Kızı'' Beyonce... 
</HEADLINE>
<TEXT>

     Ünlü yıldız Beyonce Knowles, beyazperdede hem şarkıcılık, hem de oyunculuk yeteneğini birarada göstermeye hazırlanıyor. Beyonce, ''Dreamgirls'' adlı ünlü Broadway müzikalinden beyazperdeye uyarlanacak yapımda başrolü üstlenecek. 
     Broadway World'ün haberine göre, ''Destiny's Child'' topluluğunun güzel üyesi Beyonce, ''Austin Powers'' serisinden ''Goldmember'' ve yakında seyirciyle buluşacak ''Pembe Panter'' filmlerinin ardından yeni bir beyazperde atağına kalktı. 
     Yapımcılar bu filmlerde başarıyla rol alan Beyonce'u bu kez başrole taşıyacak bir projeyi güzel yıldıza sundu. Pop müziğin kadife sesli sanatçısı Diana Ross'un da üyesi olduğu, üç siyah kadın şarkıcıdan oluşan ''The Supremes'' topluluğunun beyazların egemenliği altındaki müzik dünyasına girişi ve bir anda parlamasından yola çıkılarak senaryosu yazılan 1981 yapımı Broadway müzikaline yeniden can verecek projede Beyonce'a topluluğun beyni ''Effie'' rolü önerildi. 
     Broadway'de Jennifer Holliday'e şöhreti getiren role Beyonce'un da sıcak baktığı ifade edildi. 
     
     OSCAR ADAYI FOXX DA GÜNDEMDE 

     Oscar ödüllü ''Chicago''nun senaryo yazarı Bill Condon'ın üzerinde çalıştığı proje için düşünülen diğer isim ise ünlü yıldız Jamie Foxx. 
     Bu yıl ''Ray'' filmindeki rolüyle ''En İyi Erkek Oyuncu'' ve ''The Colleteral'' filmindeki oyunculuğuyla ''En İyi Yardımcı Erkek Oyuncu'' dallarında Oscar ödülüne aday gösterilen genç ve yetenekli oyuncunun teklife ne yanıt vereceği ise merakla bekleniyor. 
     Filmin çekimlerine yaz aylarında başlanmasının planlandığı belirtildi. 
     Ünlü şarkıcı Diana Ross, 1960'larda ''The Supremes'' isimli grubuyla ismini duyurmuştu. Grubun ''Baby Love'', ''Where Did Our Love Go'' ve ''Stop, in the Name of Love'' gibi parçaları dillerde adeta marş olmuş, Ross'un solo kariyerine ağırlık vermeye karar vermesiyle toplulukla yolları ayrılmıştı. 
     The Supremes'in başarılarından ilham alarak hazırlanan ''Dreamgirls'' adlı müzikal, 1981 yılında seyirciyle buluşmuş ve sevilen müzikal 1522 temsil vermişti. 
     
</TEXT>
</DOC>
