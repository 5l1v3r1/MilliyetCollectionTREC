<DOC>
<DOCNO> 306207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur12.html </URL>
<DATE> 2005/01/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Karadeniz'de istavrit bereketi... 
</HEADLINE>
<TEXT>

     Karadeniz'de uygun hava koşulları sayesinde bol miktarda avlanılan hamsiden sonra istavrit de balıkçıların yüzünü güldürdü. 
     Doğu Karadeniz Balıkçı Kooperatifleri Birliği Başkanı Ahmet Mutlu, AA muhabirine yaptığı açıklamada, 1 Eylül'de başlayan sezonun 1 Mayıs'ta sona ereceğini anımsattı. Mutlu, palamut avından istenen verimin alınamamasına karşın, havaların soğuduğu kasım ayından itibaren bol miktarda hamsi avlandığını kaydetti. Mutlu, balıkçıların istavrit avına yoğunlaştığını belirterek, ''Karadeniz'de son günlerde uygun hava koşulları sayesinde bol miktarda istavrit avlandı. Denize açılan balıkçılar, ağlarını istavritle doldurarak geri döndü. Hamsinin ardından istavritin de bol miktarda avlanması balıkçıların yüzünü güldürdü'' dedi. 
     Karadeniz'de avlanan istavritin Marmara'da avlanana oranla daha iri olduğunu dile getiren Mutlu, Karadeniz'de avlananın 5, Marmara'da avlananın ise 2.5 ile 3 YTL arasında değişen fiyatlardan satışa sunulduğunu bildirdi. Mutlu, Karadeniz'de avlanan istavritin büyük bölümünün Marmara ve İç Anadolu Bölgesi'ne gönderildiğini belirtti. 
     Mutlu, Karadeniz'de irili ufaklı 2 bin 800'ün üzerinde balıkçı teknesi bulunduğunu, çoğunluğu gelişmiş sonar cihazlarıyla donatılmış bu teknelerde 10 binin üzerinde kişinin çalıştığını bildirdi. 
     
</TEXT>
</DOC>
