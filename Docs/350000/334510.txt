<DOC>
<DOCNO> 334510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo13.html </URL>
<DATE> 2005/04/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Barcelona ve Bayern Münih liderliğini sürdürdü... 
</HEADLINE>
<TEXT>

     Avrupa futbolunun önde gelen liglerinden İspanya, İtalya ve Almanya'da şampiyonluk mücadelesi sürerken, İngiltere'de Federasyon Kupası yarı final maçları yapıldı. 
     İspanya Birinci Futbol Ligi'nde La Liga lider Barcelona, sahasında ligin zayıf takımlarından Getafe'yi 2-0'lık skorla geçerek liderliğini sürdürdü. 
     Geçen hafta Barcelona'yı 4-2 yenen Real Madrid, deplasmanda ligin son sıralarında yer alan Levante'yi 2-0 yendi ve lideri yakın takibe aldı. 
     Real Betis ile sahasında 0-0 berabere kalan Villarreal, puanını 52'ye çıkararak, 3. sıraya yükseldi. Nihat Kahveci'nin takımı Real Sociedad, konuk ettiği Deportivo La Coruna'yı 1-0'la geçmeyi başardı. 
     
     İTALYA 

     İtalya Birinci Futbol Ligi'nde Serie A averajla ikinci durumda bulunan Juventus haftalar sonra liderlik koltuğuna yeniden oturdu. 
     Haftaya lider giren ve deplasmanda ligin zayıf ekiplerinden Siena ile karşılaşan AC Milan, mücadeleden 2-1 yenik ayrıldı ve liderliği Juventus'a kaptırdı. 
     Juventus kendi sahasında çıktığı Lecce maçından 5-2 gibi farklı bir skorla ayrılırken, aylar sonra yeniden liderliğe yakseldi. Geçen cuma günü UEFA'dan ağır ceza alan Inter, yaklaşık 40 bin kişi önünde oynadığı maçta Cagliari'yi 2-0 yenmeyi başardı. UEFA Kupası'nda yarı finale yükselen Parma, Chievo Verona'ya 2-0 yenilerek ligde 17. sıraya geriledi ve ligden düşme hattına girmiş oldu. 
     
     ALMANYA 

     Almanya Birinci Futbol Ligi'nde Bundesliga lider Bayern Münih, deplasmanda Hanover 96'yı son dakikada bulduğu golle 1-0 yenerek, ilk sıradaki yerini korudu. 
     Liderin yakın takipçisi ve haftalardır averajla ikinci sırada bulunan Schalke 04, seyircisi önünde Hamburg SV'ye 2-1 yenilerek puan kaybetti. 
     Ümit Davala'nın takımı Werder Bremen ile Yıldıray Baştürk'ün takımı Hertha Berlin arasındaki karşılaşma Berlin ekibinin 1-0'lık üstünlüğüyle sona erdi. 
     Ligde sondan ikinci sırada bulunan ve son 5 haftaya düşme hattında giren Hansa Rostock, üçüncü sırada bulunan VfB Stuttgart'ı 2-1 yenerek büyük bir sürprize imza attı. 
     
     İNGİLTERE 

     İngiltere Premier Ligi'nde bu hafta sonu yapılan Federasyon kupası maçları nedeniyle sadece 6 maç yapıldı. 
     Federasyon Kupası yarı final maçında Newcastle United ile karşılaşan Manchester United, karşılaşmadan 4-1'lik skorla galip ayrılmaya başardı ve adını finale yazdırdı. Diğer bir finalist ise Tugay Kerimoğlu'nun forma giydiği Blackburn Rovers'ı 3-0'lık skorla elemeyi başaran Arsenal oldu. 
     Premier Lig'de ise hafta sonu oynanan maçta Şampiyonlar Ligi'nde yarı finale kalan Liverpool sahasında Tottenham Hotspur ile 2-2 berabere kaldı. Aston Villa ise deplasmanda Southampton karşısında 3-2'lik galibiyet elde etti. 

     
</TEXT>
</DOC>
