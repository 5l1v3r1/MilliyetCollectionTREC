<DOC>
<DOCNO> 309993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur17.html </URL>
<DATE> 2005/01/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İstanbul'da kuraklık korkusu... İSKİ'den DSİ'ye çağrı... 
</HEADLINE>
<TEXT>

     İstanbul Su ve Kanalizasyon İdaresi İSKİ Genel Müdürü Dursun Ali Çodur, kuraklık nedeniyle yazın yaşanması muhtemel su sıkıntısını önlemek için DSİ'den Yeşilçay regülatörünü çalıştırmasını istediklerini, ancak DSİ Genel Müdürü'nün ''Borç protokolünü imzalamadan çalıştırmayın' diye talimat verdiğini söyledi. 
     Çodur, AA muhabirine yaptığı açıklamada, son 50 yıllık aralık ayı yağış ortalamasının 114 kilogram olmasına karşın geçen yıl aralık ayında 44 kilogram yağmur düştüğünü ve bunun son 20 yılın en düşük oranı olduğunu bildirdi. 
     İstanbul'a su sağlayan barajların toplam su kapasitesinin 863 milyon metreküp olmasına karşın, kuraklık nedeniyle bu miktarın 420 milyon metreküpe düştüğüne işaret eden Çodur, bunun da doluluk oranının yüzde 50'nin altına indiğini gösterdiğini kaydetti. 
     Çodur, kente verilen su miktarının her yıl arttığına da işaret ederek, ''Önceki yıl kente verilen 694 milyon metreküp su miktarı, geçen yıl 710 milyon metreküpe çıktı. Yaklaşık 80 milyon metreküp su da yazın buharlaştı. Bu nedenle her yıl asgari 800 milyon metreküp suya ihtiyacımız var'' dedi. 
     
     ''BİZ DAHA UCUZA YAPARDIK'' 
     Şu anda da kritik bir durumun söz konusu olduğunu belirten Çodur, ''Kuraklık böyle giderse yaz için ciddi endişelerimiz var'' dedi. 
     Çodur, çözüm olarak şunları söyledi 
     ''DSİ'den 2003 yılında bitirilen ve 145 milyon metreküp su sağlayacağı belirtilen Yeşilçay regülatörünü çalıştırmasını istedik. 'Bazı eksiklikleri var. Bakım yapacağız. 1.5 aydan önce çalıştıramayız' dediler. Şu ana kadar da çalıştırmadılar. DSİ Genel Müdürü, 'borç protokolünü imzalamadan çalıştırmayın' diye talimat vermiş. Bizim borç protokolünü imzalamaya niyetimiz yok. İSKİ böyle bir borcun altından çıkamaz. Madem borç bizim olacaktı, o zaman verseydiniz biz daha ucuza yapardık. Bunu da devletin katkısı olarak kabul edin. Zaten 280 milyon dolar devletin cebinden çıktı. Faiziyle birlikte Hazine bunu ödüyor. Her çalıştırmadığınız gün bir kayıp. Şu anda baraj da olmadığı için su boşa akıp gidiyor. Hele önümüzdeki yaz su sıkıntısı olacaksa, ciddi bir kayıp. DSİ'den talebimiz, 145 milyon metreküp su sağlayacak olan Yeşilçay regülatörünün derhal çalıştırılması ve geçici olarak İSKİ'ye devredilmesi.'' Çodur, abone olmalarından dolayı Yeşilçay için ayda 60 milyar lira elektrik parası ödediklerini, ancak şu anda istifade edemedikleri için bu paranın da boşa gittiğini söyledi. 
     Yeşilçay'dan gelecek 145 milyon metreküp suyun kentin 2 aylık su ihtiyacını karşılayacağını ifade eden Çodur, biraz yağmur yağar, Yeşilçay da çalışırsa, bu yaz su sıkıntısının atlatılacağını kaydetti. 
     
</TEXT>
</DOC>
