<DOC>
<DOCNO> 332698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur43.html </URL>
<DATE> 2005/04/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İkinci çocuğunu doğurmak isterken bebeğiyle birlikte öldü .. 
</HEADLINE>
<TEXT>

     Niğde'de genç bir kadın, ikinci çocuğunu doğurmak için gittiği hastanede bebeğiyle birlikte hayatını kaybetti. 
     AA muhabirinin aldığı bilgiye göre, Niğde Askerlik Şubesi'nde sivil memur olarak görev yapan evli ve 1 çocuk annesi olan Meral Ulucan 36 , akşam doğum sancılarının artması üzerine yakınları tarafından Dr. Doğan Baran Doğum ve Çocuk Bakımevi Hastanesine kaldırıldı. İlk muayenesinin ardından doğum odasına alınan genç kadın, doğum esnasında oluşan kan pıhtılaşmasının akciğerlerine giden damarları tıkaması sonucu hayatını kaybetti. Doktorların tüm müdahalelerine rağmen, bebek de dünyaya gelmeden öldü. 
     İkinci çocuğunu dünyaya getirmek için gittiği hastanede hayatını kaybeden Ulucan için Niğde Askerlik Şubesi önünde düzenlenen cenaze törenine, Ulucan'ın eşi Haluk, oğlu Kemal, ailesi ve yakınlarının yanı sıra Niğde Valisi Gündüz Beder, Garnizon Komutanı J. Albay Naci Aydın, Belediye Başkanı Mümin İnan, Emniyet Müdürü Ferudun Boz, Askerlik Şubesi Başkanı Personel Yüzbaşı Levent Dondurmacı, askeri ve sivil personel katıldı. 
     Meral Ulucan'ın cenazesi Niğde Askerlik Şubesi önündeki törenin ardından, toprağa verilmek üzere doğum yeri olan Konya'nın Ereğli İlçesi'ne gönderildi. 
     
</TEXT>
</DOC>
