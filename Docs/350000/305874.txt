<DOC>
<DOCNO> 305874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur10.html </URL>
<DATE> 2005/01/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
'İslami yurttan atılınca, intikam için hırsızlık yaptım' 
</HEADLINE>
<TEXT>

     Taylan YILDIRIM DHA 

      İZMİR'de 26 yaşındaki üniversite öğrencisi Abdurrahman Özdemir, çalıntı kredi kartıyla kuyumcuda alışveriş yaparken güvenlik kamerasınca tespit edilerek yakalandı. Gözaltına alınan Abdurrahman Özdemir, "Kaldığım İslami yurttan, yaşayış tarzımın kendilerine uygun olmadığını söyleyip beni attılar. Ben de intikam için, hırsızlık yapmaya başladım. Kaldığım yurdun adını vererek dolaştığım İslami yurtlardan da hırsızlık yaptım. Maksadım bu yurtlara zarar vermek, prestijlerini düşürmekti'' dedi. 
     Bir süre önce çalıntı kredi kartıyla alışveriş yapıldığı ihbarını alan polis, harekete geçerek kredi kartının kullanıldığı işyerlerini belirledi. Alsancak semtindeki kuyumcularda ve eczanelerde kredi kartının kullanıldığını belirleyen polis, hırsızı tespit etmek için işyerlerindeki güvenlik kameralarının görüntülerine el koydu. Görüntüler üzerinde yapılan araştırmalarda Alper Özdemir'e ait çalıntı kredi kartını kullanan kişinin, soyisim benzerliği taşıyan Abdurrahman Özdemir olduğu belirlendi. Yaklaşık iki gün süren takibinin ardından Abdurrahman Özdemir, Yağhaneler semtindeki saklandığı evde yakalandı. 
     Sorgulanmak üzere hırsızlık büro amirliğine götürülen Abdurrahman Özdemir, hırsızlık yaptığını itiraf etti. Hırsızlığa, kaldığı İslami yurtttan, uyuşamadıklarını önesürüp kendisini atan yöneticilere kızdığı için başladığını iddia eden Abdurrahman Özdemir, İzmir'deki yurtların yanısıra, İstanbul, Balıkesir ve Ankara'daki yurtlarda da hırsızlık yaptığını açıkladı. Abdurrahman Özdemir'in yakalandığı evde yapılan aramalarda, çok sayıda kredi kartı, sürücü belgeleri, nüfus cüzdanları, vergi numara kartları ve dizüstü bilgisayar ele geçirildi. 
     
     İSLAMİ YURTLAR ZARAR GÖRSÜN DİYE HIRSIZLIK YAPMIŞ 
     Başkalarına ait nüfus cüzdanlarına ve sürücü belgelerine kendi fotoğrafını yapıştırarak kullandığı ortaya çıkan Abdurrahman Özdemir, işsiz olduğunu söyledi. Beş yıl islami yurtta kaldıktan sonra yaşayış tarzından dolayı atılmasını gururuna yediremediğini önesüren Abdurrahman Özdemir'in ifadesinde, "Arkadaşlarımla iyi geçiniyordum. Bize verilen her görevi yerine getiriyordum. Bir gün yaşayış tarzımın kendilerine uygun olmadığını söyleyerek beni yurttan attılar. Bu durumu gururuma yediremedim. O düşenceye sahip kişilere zarar vermek için hırsızlık yapmaya başladım. Bunun için çeşitli illere gidip daha önce kaldığım yurdun ismini vererek misafir olarak kaldım. Bu sırada da ortalıkta gördüğüm, yurtta kalan kişilere ait para, kredi kartı, nüfus cüzdanı, sürücü belgesi gibi eşyalarını çaldım. Onların zarar görmesi ve yurtların prestij kaybetmesi için hırsızlık yaptım'' diye konuştu. 
     Abdurrahman Özdemir'in yapılan işlemlerin ardından adliyeye sevk edileceği bildirildi. 
     
</TEXT>
</DOC>
