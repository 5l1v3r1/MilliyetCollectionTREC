<DOC>
<DOCNO> 336434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy03.html </URL>
<DATE> 2005/04/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
AKP karşıtı slogana 3 ay hapis, 3 milyar lira para cezası... 
</HEADLINE>
<TEXT>

     Hükümetin açıkladığı memur maaşlarını protesto etmek amacıyla yaptıkları basın açıklamasında AKP ve hükümet aleyhine slogan atan 2 sendikacı, AKP tarafından açılan davada 3 ay hapis cezasına çarptırıldı. Hapis cezasıyla yetinmeyen AKP, açtığı tazminat davası sonucu sendikacılardan 3 milyar lira da tazminat kazandı. 
     Kamu Emekçileri Sendikası Konfederasyonu KESK Kayseri dönem sözcüsü Halil Ünal ve Sağlık Emekçileri Sendikası SES şube başkanı Orhan Karakaya hakkında hükümetin ilan ettiği memur maaşlarını protesto etmek amacıyla 16 Temmuz 2003 tarihinde yapılan basın açıklaması sırasında AKP ve 
     hükümete yönelik sloganlar attıkları gerekçesiyle AKP tarafından açılan ilk dava takipsizlik kararıyla sonuçlandı. 
     
     SLOGANA SÖVME CEZASI 
     Ancak AKP'nin itirazı üzerine takipsizlik kararının kaldırılmasının ardından iki sendikacının Kayseri 2'inci Sulh Ceza Mahkemesi'ndeki yargılanmaları sonuçlandı. 
     Mahkeme, basın açıklamasındaki hükümete yönelik eleştiriler ve attıkları sloganlar nedeniyle 2 sendikacıyı "sövme" suçunu işledikleri gerekçesiyle TCK 482'inci madde uyarınca 3'er ay hapis cezasına çarptırdı. Sendikacıların hapis 
     cezaları para cezasına çevrilerek ertelendi. 
     
     HAPİS CEZASI YETMEDİ 
     AKP Genel Başkanlığı adına avukat Mehmet Savruk, davayla ilgili bilgi verirken, 2 sendikacı hakkında Kayseri milletvekilleri adına tazminat davası da açtıklarını, tazminat davasının da sonuçlandığını bildirdi. Avukat Savruk, sendikacılar Halil Ünal ve Orhan Karakaya'dan parti aleyhine sloganları nedeniyle 3 milyar TL. tazminat kazandıklarını, temyiz üzerine dosyanın Yargıtay'da bulunduğunu bildirdi. 
     
     ERDOĞAN DA TAZMİNAT İSTİYOR 
     Avukat Savruk, sendikacılar hakkında AKP Genel Başkanı Recep Tayyip Erdoğan adına açtıkları tazminat davasının ise Kayseri 2'inci Hukuk Mahkemesi'nde görülmekte olduğunu kaydetti. 
     Savruk ayrıca "Hükümetin manevi şahsiyetini tahkir ve tezyif ettikleri" suçlamasıyla 2 sendikacı hakkında takibat yapılması için Adalet Bakanlığı'na başvuruda bulunduklarını, Adalet Bakanlığı'nın izin vermesi halinde sendikacıların 1 yıldan 3 yıla kadar hapis cezası istemiyle yargılanmalarının söz konusu olduğunu söyledi. 

ANKA 
     
</TEXT>
</DOC>
