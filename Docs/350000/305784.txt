<DOC>
<DOCNO> 305784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko36.html </URL>
<DATE> 2005/01/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
TMSF'nin kullandığı Bayındırbank'a ait bina satışa çıkarılacak... 
</HEADLINE>
<TEXT>

     Mülkiyeti Bayındırbank'ta bulunan Tasarruf Mevduatı Sigorta Fonu TMSF binası ve bina yanında yer alan arsa, banka tarafından kapalı teklif ve açık artırma usulüyle satışa çıkarılacak. 
     TMSF'den yapılan açıklamada, Esentepe'deki yer alan TMSF binası ve 14 bin 991 metrekarelik arsa ihalesini alacak kişinin, bina ve arsaya Bayındırbank ve TMSF'nin kullanımı için 2 yıl kira kontratı yapmak kaydıyla sahip olacağı belirtildi. 
     Açıklamaya göre, bina ve arsaya sahip olmak isteyenlerin 28 Ocak mesai bitimine kadar tekliflerini Bayındırbank İdari İşler Müdürlüğü'ne ulaştırmaları gerekiyor. 
     İhalede, Bayındırbank, binayı ve arsayı farklı alıcılara ayrı ayrı satma, sadece birini satma veya her ikisini tek bir alıcıya satma yetkisine sahip olduğundan, teklif vereceklerin hem arsa ve bina için ayrı ayrı, hem de her ikisi için toplam fiyat önermeye dikkat etmeleri isteniyor. 
     Kapalı teklif yöntemiyle başlatılacak ihaleye katılmak için önerilen fiyatı içeren teklif mektubu ile birlikte iletişim bilgileri, kayıtlı olunan ticaret sanayi meslek odası belgeleri, imza beyannamesi veya sirküleri ve banka adına düzenlenen 200 bin YTL tutarındaki geçici banka teminat mektubunun yetkililere ulaştırılması gerekiyor. Yatırılan geçici teminat 10 gün içerisinde katılımcılara iade edilecek. 
     Bayındırbank ve TMSF'nin kullandığı 26 bin metrekare kapalı alana sahip, 14 normal kat, 1 asma kat, 7 bodrum kattan oluşan ve toplam 150 araç kapasitesine sahip otoparkı bulunan bina ve 14 bin 991 metrekarelik arsa için alınan kapalı tekliflerden sonra açık artırma yöntemiyle ihale sürdürülecek. 
     Kapalı zarf teklifler, teklif verme süresinin sona erdiği tarihten itibaren 10 gün içerisinde değerlendirilmeye alınacak ve yapılan değerlendirme sonucunda açık artırmaya davet edilmeye değer teklif veren firmalar belirlenerek, bu firmalar, yazılı olarak açık artırmaya davet edilecek. 
     Firmalar, açık artırmaya katılabilmek için kapalı teklif için verilen teminatın dışında Bayındırbank adına düzenlenecek 500 bin YTL tutarında kesin ve süresiz banka teminat mektubunu vermek zorunda olacak. Açık artırma yöntemiyle devam ettirilecek ihale, kapalı zarf usulü ile teklif edilen en yüksek bedel üzerinden başlatılacak. 
     
</TEXT>
</DOC>
