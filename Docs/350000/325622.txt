<DOC>
<DOCNO> 325622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonspo25.html </URL>
<DATE> 2005/03/21/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Emre Milli Takım kampına katıldı... 
</HEADLINE>
<TEXT>

     Futbol hayatını İtalya'nın İnter takımında sürdüren Emre Belözoğlu, A Milli Futbol Takımı kampına katıldı. 
     Polat Renaissance Otele gelişinde gazetecilerin sorularını yanıtlayan Emre, şu an için Türkiye'ye dönmeyi düşünmediğini söyledi. 
     Avrupa takımlarından teklifler aldığını vurgulayan Emre, ''İngiltere'den de 1-2 takımdan teklif var. Futbol hayatıma 3-4 yıl daha Avrupa'da devam etmek istiyorum. Türkiye'ye dönersem ilk tercihim bugünlere gelmemde büyük emeği olan kulübüm Galatasaray olur. Ancak kesin konuşmamak lazım. Bir başka takımda da oynayabilirim'' diye konuştu. 
     Emre Belözoğlu, A Milli Takım'ın Arnavutluk ve Gürcistan ile yapacağı maçların zor geçeceğini de vurgulayarak, ''İki maçı da kazanmak zorundayız. İyi bir takımımız var. Önümüzdeki hazırlık dönemini iyi değerlendirip, mutlaka 6 puan alacağız'' dedi. 
     
</TEXT>
</DOC>
