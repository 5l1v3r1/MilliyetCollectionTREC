<DOC>
<DOCNO> 325021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun03.html </URL>
<DATE> 2005/03/19/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Beyrut'ta patlama 9 yaralı... 
</HEADLINE>
<TEXT>

     Lübnan'ın başkenti Beyrut'ta bomba yüklü aracın patlaması sonucu bir binanın zemin katı tamamen harap oldu. 
     Bombalı aracın önünde patladığı binanın birinci ve ikinci katları büyük oranda hasar gördü, çevredeki binaların da camları kırıldı. 
     Yetkililer, çoğunlukla Hıristiyanların oturduğu Cideyde semtindeki patlamada yaralananların sayısının 9 olduğunu, bazı kişilerin de cam kırıklarından yaralandığını belirtti. 
     Patlamanın olduğu yerde 2 metre derinliğinde bir çukur oluştu. 
     Bazı görgü tanıkları, bir aracın sürücüsünün, eğlence salonu önünde durmaya çalıştığı sırada görevliler tarafından ileri gitmesi için uyarıldığını, sürücünün aracı park etmesinden kısa süre sonra patlama olduğunu söyledi. 
     Patlamada park etmiş araçlar ve bazı dükkanların da zarar gördüğü belirtiliyor. 
     
     LÜBNAN ORDUSU, İSTİKRARI BOZACAK TÜM GİRİŞİMLERE KARŞI UYARIDA BULUNDU 

     Lübnan ordusu, bu sabah başkent Beyrut'ta meydana gelen patlamanın ardından, ''istikrarı bozacak tüm girişimlere'' karşı uyarıda bulunarak, ''ciddi önlemler'' alındığını duyurdu. 
     Lübnan resmi haber ajansı tarafından yayımlanan bildiride, ''ordu komutanlığının, provokasyonlara ve her ne yolla olursa olsun güvenliğe zarar verecek tüm eylemlere karşı uyarıda bulunduğu'' belirtildi. 
     Bildiride, güvenliğe zarar verme ya da vatandaşları kışkırtma amacındaki kişilere karşı gerekli önemlerin alındığı da vurgulandı. 
     Beyrut'ta, çoğunlukla Hıristiyanların yaşadığı Cideyde semtinde bu sabah bomba yüklü aracın infilak etmesi sonucu 11 kişi yaralanmıştı. 
     
</TEXT>
</DOC>
