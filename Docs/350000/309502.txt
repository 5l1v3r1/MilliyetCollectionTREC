<DOC>
<DOCNO> 309502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun55.html </URL>
<DATE> 2005/01/26/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Bush, ikinci dönem için basına değerlendirmesi... 
</HEADLINE>
<TEXT>

     ABD Başkanı George W. Bush, bütün Iraklıları, ''teröristleri yenmek için'' 30 Ocak'ta oy vermeye çağırdı. 
     Bush, Beyaz Saray'da düzenlediği basın toplantısında, ikinci başkanlık dönemine ilişkin gazetecilerin sorularını yanıtladı. 
     Irak'ta parlamento seçimlerinin ülkenin tarihinde ''büyük bir an'' olacağını belirten Bush, ''Bütün Iraklılardan oy vermelerini istiyorum. Iraklıları teröristleri yenmeye davet ediyorum. Teröristler, özgür toplumdan korkuyorlar. Irak seçimleri, ülke tarihinde özgürlüğe inananlar için büyük bir an'' dedi. 
     Bush, Iraklıların sandık başına gitmesinin bile ''başarı'' olduğunu söyledi. 
     ABD Başkanı, Irak'ta 31 Amerikan deniz piyadesinin hayatını kaybettiği helikopterin düşmesiyle ilgili olarak ABD Savunma Bakanlığı'nın araştırma yaptığını belirtti ve ''Can kaybettiğimiz her zaman, acı bir zamandır'' diye konuştu. 
     Bush, Senato'nun bugün, Dışişleri Bakanlığı görevine atadığı Condoleezza Rice'a hızlı bir şekilde onay vermesi çağrısında da bulundu. 
     Rice'ın onayının geçen hafta gelmesi bekleniyordu, ancak Demokrat Partili senatörlerin Irak konusunda Rice'ın Amerikan halkını yanılttığı iddialarının tartışılmasıyla onay bugüne kalmıştı. 
     Bir gazetecinin, ''Rice ve sizin yönetiminizin yalancılıkla suçlanması konusunda bir yorumunuz var mı '' sorusuna ise Bush, sadece ''hayır'' demekle yetindi. 
     Bu sorunun bir başka gazeteci tarafından yeniden sorulması üzerine Bush, Senato'da bir senatör Rice'a ''yalancı'' dediği için Rice'ın yalancı olmayacağını ve ABD Senatosu'nda 99 senatör daha bulunduğunu belirtti. 
     Geçen haftaki yemin töreni konuşmasında İran başta olmak üzere bazı ülkelere karşı saldırgan bir tavır takındığı yönündeki bir soru üzerine Bush, ''Yemin töreni konuşmam, geçen dört yıldaki politikalarımızı yansıttı. Afganistan'da, Irak'ta yaptığımızı daha da ilerletmekten bahsettim. Özgürlüklerin yayılması, gelecek Amerikan kuşakları için önemli. Herkes özgür olmayı hak eder'' dedi. 
     Bush, konuşmasının Amerikan dış politikasında bir kaymaya işaret etmediğini de söyledi. ABD Başkanı, uzun dönemli hedef olarak özgürlüklerin yayılmasının hayati önem taşıdığını belirterek, ''Aksi takdirde Ortadoğu bir öfke ve nefret kazanı olmayı sürdürecek ve bizim dünya görüşümüzün tam karşısında bir görüşe zemin yaratacak'' dedi. 
     Amerikan askerlerinin Irak'tan ne zaman çekilebileceği yönündeki bir soru üzerine Bush, ''Görevimizi mümkün olduğu kadar çabuk tamamlayacağız ve görevimiz güvenli bir Irak elde etmektir'' dedi. Iraklıların kendilerini savunabilir duruma gelmesinin önemli olduğunu belirten Bush, bu yüzden Irak askerlerinin eğitimine çaba harcadıklarını kaydetti. 
     
</TEXT>
</DOC>
