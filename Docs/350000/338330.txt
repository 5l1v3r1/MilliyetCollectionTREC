<DOC>
<DOCNO> 338330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/axspo03.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yetiştirin beni' 
</HEADLINE>
<TEXT>


Galatasaray'ın yıldızı Hakan Şükür, göğüs adalesindeki yırtığa rağmen Malatyaspor sınavında görev yapmak istediğini bildirdi. Tecrübeli futbolcu, kulüp doktorlarına, "Mutlaka oynamak istiyorum. Beni iyileştirin" dedi 

ERHAN TELLİ 


Galatasaray'ın fedak r ismi Hakan Şükür, yarınki Malatyaspor maçına yetişebilmek için kulüp doktorlarını adeta seferber etti. Önceki gün Florya'da yapılan antrenman sırasında kolu geriye doğru esneyince göğüs adalelerinde yırtılma meydana gelen tecrübeli oyuncu, yarın mutlaka takımdaki yerini almak istediğini bildirdi. Hakan Şükür kulüp doktorlarının karşı çıkmasına karşın tedavisinin hızlandırılmasını talep etti ve ilk on birde sahaya çıkmak istediğini dile getirdi. Hakan Şükür'ün, "Bu önemli maçta arkadaşlarımı yalnız bırakamam. Oynayabilmem için ne gerekiyorsa yapın" sözleri, Hagi'nin de yüzünü güldürdü. Rumen teknik adam, yetişememe durumunda bile golcü oyuncuyu takımla birlikte Malatya'ya götürme kararı aldı. 
Hakan Şükür'ün bu sabah yapılacak olan ter antrenmanına katılacağı ve kendisini test edeceği açıklandı. Yıldız futbolcu, ağrısı olmaması durumunda Malatyaspor maçında takımdaki yerini alabilecek. 

Devlerle randevu 

Avrupa'nın dev kulüplerinin oluşturduğu G - 14 Organizasyonu'nun 17 Mayıs'taki toplantısına Galatasaray da davet edildi. G - 14 Genel Müdürü, Başkan Özhan Canaydın'a mektup göndererek, Sarı - Kırmızılı kulübü de toplantıda görmek istediklerini bildirdi. Ünlü kulüplerin yöneticileri Lizbon'daki buluşmada futbolda yaşanan son gelişmeleri masaya yatırıp, ortak fikirler üretmek için çalışmalar yapacak. Zirveye şu takımlar katılacak Real Madrid, Milan, Ajax, Liverpool, Juventus, Bayern Münih, Inter, Barcelona, Manchester United, Borussia Dortmund, PSV, Porto, Marsilya, Paris Saint Germain, Arsenal, Bayer Leverkusen, Lyon, Valencia. 

Saidou oynuyor 

Galatasaray Futbol Şube Sorumluları'ndan Fatih Gökşen, Malatyaspor'un Saidou'yu kendilerine karşı oynatacağını gazetelerden okuyunca önce futbolcu ve menajerini, ardından da Malatyasporlu yöneticileri aradı. Gökşen'in, "Anlaşırken konuşmuştuk. Oynamaman gerekiyor" sözlerine Kamerunlu futbolcu, "Bana oynayacaksın dediler. Protokolde böyle bir madde yokmuş" karşılığını verdi. Malatyasporlu yöneticilerden de aynı cevabı alan Gökşen, "Madem öyle oynatın o zaman. Diğer kulüpler sizin gibi centilmenliği bozmadı" tepkisini gösterdi. 

Yolculuk bugün 

Cim - Bom, Malatyaspor maçının hazırlıklarını dün basına kapalı yaptığı antrenmanla sürdürdü. Teknik Direktör Hagi'nin, taktiksel çift kale maçta oyuncularını sık sık uyarıp, yapılan hataları tek tek anlattığı bildirildi. Bu arada Galatasaray, son çalışmasını bugün Florya Tesisleri'nde yaptıktan sonra, 16.30'da Malatya'ya uçacak. 

Takıma destek 

Galatasaray Başkanı Özhan Canaydın, tüm camiaya yaptığı omuz omuza çağrısının ardından kolları sıvadı. Canaydın'ın, futbolcuların motivasyonunu artırabilmek için kafileyle birlikte Malatya'ya gideceği öğrenildi. Kafilede Başkan'ın yanı sıra İkinci Başkan Ergun Gürsoy ile Şube Sorumluları'ndan Fatih Gökşen de yer alacak. 

Gloria'm Sarı-Kırmızı 

24 Nisan'da oynanan maçta eski futbolcular yeniden sahne aldılar. Hagi inceliği, Prekazi kıvraklığı vardı sahada. Peki eski formalar Onların güzelliği ve şık abilere hürmetteki kusurumuz... Şimdilerde yeni logolu bir forma dolanıyor ortalıkta. İşte Sarı-Kırmızılı formanın 100 yıllık tarihi... 


Ali Sami Bey, Tevfik Sonumut, Celal İbrahim, Bekir Sıtkı, Abidin Daver ve diğerleri kulübün ilk isminin Gloria Zafer olmasını istediler istemesine ama, sonraları lisenin şanına yakışır bir isim olması konusunda fikir birliğine vardılar. Rivayet o ki ilk formaları da kırmızı-beyazdı. Renk bayrak rengi, ülke rengi tamam güzel. Güzel ama hükümet resmi rengin kullanılmasına biraz kaşlarını çatmış ve anında Sarı-Siyaha dönülmüş. Bir süre bu formalarla meşin yuvarlağın peşinde koşmuş Sultanili gençler. Sonra... Sonrasını 1 no'lu kurucu üye Ali Sami Bey'den dinleyelim yarılan topu potininden kestiği deri parçasıyla yamayan Ali Sami Bey'den... "Bahçekapı'daki şişman Yanko'nun dükkanına giderek orada zarif iki yünlü kumaşa tesadüf ettik -Tesadüf güzeldir zaten. Sorun, anında beliren topa nasıl davranacağındadır- Biri vişneye çalan koyu kırmızı, diğeri içinde turuncudan iz taşıyan tok bir sarı..." -Ali Sami Bey renklerden bahsederken bir ressam zerafeti göstermiyor mu Kendisi aynı zamanda ressamdır da. Usta fırçasından çıkma deniz tabloları müzenin duvarlarını süslüyor h l .- Ateşin içindeki renk oynaklıklarını görür gibi olmuştuk. Sarı-Kırmızı alevinin takımımız üzerindeki parıldamasını tasavvur ediyor ve bizi derhal galibiyete götüreceğini tahayyül ediyorduk." 
Ali Sami Yen böyle dillendiriyor Sarı-Kırmızılı renklere duyulan sevgiyle Zafer isteğini... E, Gül Baba'nın ellerinden öperiz. Renklerin doğduğu yer onun gül bahçesi çünkü. 

Ve sonrası... 
1920 ve 1970 arasında giyilen yakadan bağcıklı geniş enli çubuklular, parçalı gömlek tipinde olanlar, kazak görünümlü dar çubuklular, V yaka enli çubuklular, V yaka parçalılar, Peru formasına benzeyen gövdeyi bir uçtan bir uca kalın bir çizgiyle kesen formalar, o meşhur parçalı forma, düz beyaz, kırmızı numaralı, sarı-kırmızı şeritli yakalılar... Formanın sadece GS logosuyla kullanıldığı 'bayrak' formalar... 1980'lere gelince Adidas ve Puma formalar, önleri Meban, Telefunken, Denizcilik Bankası, Türk Bank, Show TV, Emek Sigorta, Marshall Boya, Telsim, Lotto, Aria logolu-reklamlı, alev desenli, siyah ve gri renklerin katıldığı, bir ara açık mavileşen formalar... O formaların altına giyilen düz beyaz, yandan kırmızı üç çizgili beyaz, siyah, sarı şortlar, düz kırmızı, düz beyaz, düz kırmızı iki sarı şeritli konçlar... Her biri ayrı güzellikte, her biri ayrı havada... 
Bence en güzelleri 1940'lı yıllardaki parçalı yakadan düğmeliler, Gündüz Kılıçlar'ın, Rehalar'ın, İsfendiyarlar'ın, bisiklet yaka enli çubuklu olanları -bu formanın altına sarı şort, siyah sarı-kırmızı çubuklu tozluklar kullanılmış- 1960'lardaki parçalı ve enli çubuklu formalar. Ve de sponsor isminin at nalı gibi göğse çakılmadığı formalar... 
Yeni formalar için söylenecek tek şey, logonun biraz abartılı olduğu. Tabi, bu benim görüşüm. İsterseniz birlikte bir seçim yapalım ve hangi formayı isterdiniz birlikte karar verelim... 
Ali Sami Yen'in, Karıncaezmez Şevki'nin ve oyunun güzelliği hürmetine... 


</TEXT>
</DOC>
