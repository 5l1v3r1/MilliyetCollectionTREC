<DOC>
<DOCNO> 300352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur44.html </URL>
<DATE> 2004/12/23/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
Akşehir'de 3 ayrı lisede hırsızlık.... 
</HEADLINE>
<TEXT>

     Konya'nın Akşehir İlçesi'nde 3 ayrı liseye giren hırsızlar, okullardaki 12 bilgisayarın önemli parçalarını çaldı. 
     Alınan bilgiye göre, Akşehir Ticaret Meslek Lisesi ve aynı binanın üst katında bulunan Sağlık Meslek Lisesi'ne giren kimliği henüz belirlenemeyen kişi ya da kişiler, idari odaların kapılarını yangın tüpüyle kırarak, buradaki bilgisayarların önemli parçalarını aldı. Ticaret Meslek Lisesi Müdürü Zühtü Şahin, Sağlık Meslek Lisesi ile birlikte binada bulunan toplam 9 bilgisayarın içindeki önemli parçaların alınarak bilgisayar kasalarının bırakıldığını söyledi. 
     Resmi evrak ve öğrenci kayıtlarının bulunduğu kısımlara da zarar verildiğini ifade eden Şahin, yeni yapılan bilgisayar laboratuarına henüz tabela asmadıkları için hırsızların buralara zarar veremediğini ifade etti. 
     Aynı gece Akşehir Lisesi'ne de kapıları kırarak giren hırsızlar, buradaki 3 bilgisayarın da parçalarını çaldı. 
     Olay sonrası okullarda inceleme yapan Akşehir Emniyet Müdürlüğü'ne bağlı ekipler, olayların faillerinin yakalanması için çalışma başlattı. 
     
</TEXT>
</DOC>
