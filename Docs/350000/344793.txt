<DOC>
<DOCNO> 344793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/yazar/uras.html </URL>
<DATE> 2005/05/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kızlarımız okusun 
</HEADLINE>
<TEXT>


Annem 1993 yılında öldü. Dostların cenaze töreninde TEV'e Türk Eğitim Vakfı yaptıkları çelenk bağışlarına bir miktar da biz ekledik. TEV, annem adına bir "burs fonu" oluşturdu. 
Burs fonunda, anapara ile değil, anaparanın faiziyle öğrencilere burs veriliyor. Eskiden faiz geliri yüksekti. Anapara erimiyordu. Şimdilerde faiz geliri azaldı. Geçen gün TEV'den mektup aldım. Faizler düştüğü için, burs ödemeleri anaparadan yapılmış. Anapara erimiş. Fondaki anaparayı yükseltmezsem, burs verme imk nım kalmayacağı bildiriliyordu. 
Burs fonunu yeterli çizgiye yükselteceğim ki, rahmetli annem, toprak altında yatarken, kız öğrenci okutmanın hayrını sürdürsün. 
TEV'e sordum. 1993 yılından bu yana annem için oluşmuş burs fonu sayesinde, 9 üniversite öğrencisi kızımız, 7 lise öğrencisi kızımız ile bir deprem yetimi ilkokul öğrencisi okuma imk nı bulmuş. Bundan güzel bir hayır olabilir mi 
Şimdilerde en az 15 bin YTL'lik 15 milyar TL bir fon ile, bir üniversite öğrencisine, en az 5 bin YTL'lik 5 milyar TL bir fon ile meslek lisesi öğrencisine burs verilebiliyor. 

Okumak isteyene "burs" 
Burs bağlanan öğrencilere öğrenim süresinde yılda 9 ay ödeme yapılıyor. 
TEV Genel Müdürü Ünal Somuncu'dan öğrendiğime göre, 1967 yılından bu yana maddi desteği ihtiyacı olan 135 bin öğrenciye burs verilmiş. 
Üst düzey yönetici ve uzmanların yetiştirilmesine katkıda bulunmak için 1969 yılından bu yana 956 üstün başarılı genç yüksek lisans bursu imk nlarından yararlanmış. 
İngiltere, Almanya, Fransa, Danimarka ve Japonya hükümetlerinin veya bu ülkelerdeki vakıfların Türk öğrenciler için tahsis ettiği burslar da TEV tarafından kullandırılıyor. Her yıl TEV tarafından yurtdışına çok sayıda üniversite mezunu genç yüksek lisans ve doktora programlarını izlemek için gönderiliyor. 

Siz de bir kız okutun 
Üstün yetenekli öğrencileri ilgileri ve yetenekleri doğrultusunda yetiştiren Gebze'deki İnanç Türkeş Özel Lisesi'ni TEVİTÖL 2001 yılından beri TEV yönetiyor. Halen 32 öğretmenin hizmet verdiği bu "üstün yetenekliler" okulunda 153 kız, 84 erkek öğrenci eğitim görüyor. Bu 153 öğrencinin 137'si burslu öğrenci. 
TEV, ülkenin değişik yerlerinde 14 ilköğretim okulu, 1 anadolu lisesi, 1 güzel sanatlar anadolu lisesi, 2 yurt binası, 2 araştırma merkezi, 2 çıraklık merkezi ve Batman'da çok amaçlı bir toplum merkezi yaptırdı. 
Sayın okuyucularım, bu değirmenin ana suyu "acı günlerde çelenk" ve "mutlu günlerde çiçek" bağışından geliyor. İsteyenler bir defada 15 bin YTL veya 5 bin YTL bağışlayıp istediği kişi adına burs fonu oluşturarak bir öğrencinin okumasını sağlayabiliyor. 
İmk nı olup da, "Okuyamayanlara nasıl yardımım olabilir " diye düşünenlerin bilgilerine arz ederim. 



</TEXT>
</DOC>
