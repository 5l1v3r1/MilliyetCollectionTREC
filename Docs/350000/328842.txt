<DOC>
<DOCNO> 328842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun13.html </URL>
<DATE> 2005/03/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ve istihbarat hataları açıklanıyor... 
</HEADLINE>
<TEXT>

     BBC 

      Amerika Birleşik Devletleri'nde Irak Savaşı öncesi yapılan istihbarat hatalarını soruşturan bir komisyon, başlıca hatanın farklı fikirlere kulak vermemekten kaynaklandığına karar verdi. 
     Gizli toplantılar yapan ve bulgularını bugün kamuoyuna açıklayacak olan komisyonun, Kuzey Kore ve İran'daki istihbarat toplama faaliyetlerini de masaya yatırdığı ve burada da ciddi yanlışlar yapıldığı sonucuna vardığı belirtildi. 
     Bir yüksek yargıç ve bir senatörün başkanlık ettiği komisyon, Beyaz Saray'a Irak Savaşı öncesinde sağlanan istihbaratın neden utanç verici ölçüde yanlış olduğunu araştırmak üzere kurulmuştu. 
     Ancak komisyona, herhangi bir değişiklik olup olmadığını ve tekrar aynı hatalara düşülüp düşülmeyeceğini tespit etmesi gibi bir görev de verildi. 
     Komisyon raporunda İran ve Kuzey Kore hakkında da bazı bölümler bulunuyor. 
     Bu bölümler gizli tutulacak ancak komisyonun görüşüne başvurduğu bir uzman, New York Times gazetesine yaptığı açıklamada, raporda Kuzey Kore hakkındaki istihbarat bilgilerinde büyük eksiklik olduğunun ve İran konusunda da daha iyi bir noktada bulunulmadığının belirtildiğini ifade etti. 
     Komisyonun, Amerikan istihbarat kurumlarına, bu ve benzeri kritik ülkelerde yeterince ajanı bulunmadığına dair geçmişte yapılan eleştirileri tekrarlaması beklenmiyor. 
     Beyaz saray, raporun Irak Savaşı öncesi nerelerde hata yapıldığını tespit eden güvenilir bir araştırma olduğunu söylüyor. 
     Yetkililer de, komisyonun geçmişte yapılan soruşturmalara paralel olarak, siyasi müdahaleyi yapılan hatalar arasında göstermediğine dikkat çekiyor. 
     
</TEXT>
</DOC>
