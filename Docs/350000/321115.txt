<DOC>
<DOCNO> 321115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/dunya/adun.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrasi şantajı 
</HEADLINE>
<TEXT>


Hırvatistan Devlet Başkanı, savaş suçu sanığı emekli General Gotovina yüzünden AB ile müzakerelere zamanında başlanmazsa, ülkede demokrasinin gelişiminin duracağını söyledi 

GÜVEN ÖZALP Brüksel 


Avrupa Birliği'yle AB tam üyelik müzakerelerine başlayabilmesi için savaş suçlusu olarak görülen emekli General Ante Gotovina'yı teslim etmesi gereken Hırvatistan üzerindeki baskı giderek artıyor. AB, "17 Mart'a kadar şart yerine gelmezse müzakere başlamaz" mesajı verirken, Hırvatistan, "Erteleme olursa ülkede demokrasinin gelişimi durur" savunması yapıyor. Türkiye'ye şart üstüne şart koşulması için çabalayan Hıristiyan Demokratlar ise Hırvatistan için konulan şartı görmezden gelme eğiliminde. 

'Generali bulamıyoruz' 
Brüksel, 17 Aralık Zirvesi'nde verilen kararın arkasında durmaya devam ederken, Gotovina'nın teslimi konusunda somut adım atamayan Hırvatistan, farklı bir söylem içine girdi. Hafta içinde Brüksel'de temaslarda bulunan Hırvat Cumhurbaşkanı Stipe Mesiç, "Ne yapmamız gerektiğini biliyoruz ama Gotovina Paraguay'daysa nasıl teslim edebiliriz " dedi. Mesiç, Hırvat vatandaşlığının yanı sıra Fransız vatandaşlığı da olan Gotovina'nın yakalanması için diğer ülkelerin de destek olmasını istedi. Hırvatistan Başbakanı Ivo Sanader ise, "Olumsuz bir karar Avrupa karşıtı duyguları yükseltir ve bölgedeki radikal unsurları güçlendirir" diye konuştu. Yapılan bir araştırma ise AB üyeliğini destekleyen Hırvatların oranının yüzde 30 civarında olduğunu ortaya koydu. 

Yanlış sinyal 
Giderek yoğunlaşan tartışmaya rağmen gerek AB Komisyonu gerekse diplomatik çevreler, koyduğu şart yerine getirilmeden AB'nin müzakereye yeşil ışık yakmasının bölge ülkeleri ve diğer aday ülkeler için yanlış sinyal oluşturacağı ve Birlik'in inanılırlığını zedeleyeceği görüşündeler. 
Bu görüşü paylaşmayanların başını ise Türkiye'ye "kırk dereden su getirtme" politikası uygulayan Hıristiyan Demokratlar çekiyor. Zagreb'i ziyaret eden Avrupa Parlamentosu AP heyetinden Hıristiyan Demokrat Macar parlamenter Pal Schmitt, "Türkiye'nin AB'de hoş karşılanamayabileceğini, ancak yüzyıllardır Avrupa'nın göbeğinde yer alan Hırvatistan için bunun geçerli olmadığını" söyledikten sora 17 Mart tarihine sadık kalınmasını istedi. 


</TEXT>
</DOC>
