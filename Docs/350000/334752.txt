<DOC>
<DOCNO> 334752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun43.html </URL>
<DATE> 2005/04/19/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Berlusconi istifa etmiyor, kriz tırmanıyor 
</HEADLINE>
<TEXT>

     İtalya'da merkez sağ koalisyonun ortakları arasındaki huzursuzluk giderek artıyor. 
     Hıristiyan Demokratlar ve Merkez Demokratlar Birliği HDMDB ile Yeni İtalya Sosyalist Partisi'nin YİSP geçen hafta kabinedeki bakanlarını geri çekmesiyle kendini açığa vuran krize, şimdi de Ulusal İttifak Partisi'nin UİP Başbakan Silvio Berlusconi'nin istifa ederek yeni bir hükümet kurmaya yanaşmamasından duyulan rahatsızlık eklendi. 
     UİP Genel Başkanı Gianfranco Fini, bugün kurmaylarıyla yaptığı görüşmeden sonra, kabineden çekilmeyi kararlaştırabileceklerini söyledi. İtalya Dışişleri Bakanı ve Başbakan Yardımcısı Fini, UİP'li tüm bakanların gerektiğinde işleme konulmak üzere istifa dilekçelerini sunduğunu belirterek, şöyle konuştu 
     ''UİP olarak, Başbakan'ın tavrını onaylamıyoruz. Dün istifasını sunmamış olması, herkesin katılımıyla merkez sağın yeni bir hükümetle atılım yapmasının önünün de tıkanmasına sebebiyet vermiştir. Seçmenlerin iradesi doğrultusunda, yatırımlar, aile gelirleri ve güney İtalya'nın kalkınması konuları başta olmak üzere, yeni bir programla yeni bir hükümet oluşturulması gerekirdi.'' Fini, UİP'nin tavrının Başbakan Berlusconi'nin yarın Senato ve Meclis'te yapacağı konuşmalardan sonra netleşeceğine işaret ederek, sözlerini şöyle sürdürdü 
     ''İstifa dilekçelerini, gereğinde işleme koymam üzere şimdiden bana sunmuş olan UİP'li bakanlara ve bakan yardımcılarına teşekkür ediyorum. Koalisyonun önceliğini gözeterek, siyasi güveni zedelememeye özen göstereceğiz. Yarın Başbakan'ın hükümet krizi konusundaki değerlendirmelerini dinlemek istiyoruz. Parti yönetimimiz, Başbakan'ın konuşmalarının ardından gerekli kararı verecektir.'' Berlusconi'yi koalisyon ortağı Kuzey Birliği Partisi'ne KBP fazla prim vermekle suçlayan Fini, ''Başbakan, KBP'nin koalisyonda belirleyici unsur haline getirilmesi nedeniyle kamuoyunda zaten giderek artan hoşnutsuzluğu da perçinlemiştir'' dedi. 
     Berlusconi'nin yarın TSİ 16.30'da Senato'da, TSİ 18.00'de de Meclis'te hükümet krizi konusunda konuşma yapması bekleniyor. Perşembe sabahı ise Senato'da Berlusconi hükümeti için güven oylaması yapılması öngörülüyor. 
     
</TEXT>
</DOC>
