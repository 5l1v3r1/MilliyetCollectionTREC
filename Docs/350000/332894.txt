<DOC>
<DOCNO> 332894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun47.html </URL>
<DATE> 2005/04/13/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Bulgaristan Reformları yapamadık, AB üyeliğimiz bir yıl ertelensin... 
</HEADLINE>
<TEXT>

     Bulgaristan İçişleri Bakanlığı Genel Sekreteri General Boyko Borisov, adalet sisteminde reformları gerçekleştiremediklerini belirterek, ''Avrupalı ortaklarımıza bu konuda yalan söylemeyelim. Avrupa Birliği üyeliğimiz bir yıl ertelensin'' dedi. 
     ''Nova Televiziya'' NTV adlı özel televizyon kanalında yayınlanan sohbet programına katılan General Borisov, Bulgaristan'ın en önemli sorununun adalet sistemindeki reformları gerçekleştirememesi olduğunu söyledi. 
     Reform adı altında yapılmaya çalışılan yeniliklerin yetersiz olduğunu ifade eden Borisov, ''Adalet sistemimizin köklü reformlara ihtiyacı var. Bunları yapmak zorundayız. Eğer başaramazsak Avrupalı olamayız. Avrupalı ortaklarımıza bu konuda yalan söylemeyelim. Avrupa Birliği üyeliğimiz bir yıl ertelensin'' diye konuştu. 
     Borisov, adalet sistemindeki en önemli sorunlardan birinin Cumhuriyet Başsavcısının anayasal olarak devlet denetiminin dışında kalması olduğunu belirterek, bu uygulamanın ciddi sorunlar yarattığını söyledi. Borisov, ''Cumhuriyet Başsavcısı diğer Avrupa ülkelerindeki gibi en azından parlamentoya hesap verme durumunda olmalıdır'' dedi. 
     Bulgaristan anayasasına göre, Cumhuriyet Başsavcısı tam dokunulmazlık hakkına sahip bulunuyor. Cumhuriyet Başsavcılığı'na ancak eski başsavcının istifa etmesi veya ölmesi durumunda yeni atama yapılabiliyor. 
     
</TEXT>
</DOC>
