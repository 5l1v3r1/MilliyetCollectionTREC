<DOC>
<DOCNO> 313495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy13.html </URL>
<DATE> 2005/02/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kastamonu'da iş yeri sahibi Erdoğan AKP'nin sembolünü benden esinlendi 
</HEADLINE>
<TEXT>

     Kastamonu'da bir işyeri sahibi, 1964 yılından itibaren kullandığı firmasının ampul sembolünden, 1999 yılında kentlerine gelen Başbakan Recep Tayyip Erdoğan'ın esinlendiğini iddia ediyor. 
     Kastamonu'da elektrik üzerine işyeri bulunan Şevket Sancaktaroğlu, 1964 yılında kurduğu işyerine, sarı zemin üzerinde bulunan ampulü amblem olarak seçtiğini söyledi. 
     İşyerinin ambleminin AK Parti'nin kuruluşuna kadar kimse tarafından dikkate alınmadığını ifade eden Sancaktaroğlu, ancak AK Parti'nin de amblem olarak ampulü kullanmasının ardından çok sayıda vatandaşın bu yönde değişik sorularıyla karşılaştığını bildirdi. ''AK Parti'den esinlenerek mi işyerinin amblemini ampul olarak kullanıyorsun '' şeklinde sorularla karşılaştığını öne süren Sancaktaroğlu, şunları kaydetti 
     ''Ben bu amblemi 1964 yılından itibaren kullanıyorum. Ancak 1999 yılında henüz AK Parti kurulmadan önce kentimize gelen Başbakan Recep Tayyip Erdoğan, belediyeyi ziyaretinde firmamın sembolünün bulunduğu çay altlıklarından etkilendiğini gördüm. 
     Daha sonra işyerimin sembolünün üzerinde biraz değişiklikler yapılmış şekilde AK Parti'nin amblemi ortaya çıktı. AK Parti şu anda Türkiye'ye yön veren büyük bir parti. Hizmetlerini gördükçe gurur duyuyorum. Daha önce benim kullandığım amblemi böyle bir partinin kullanmasından da ayrıca gurur duyuyorum. 
     
     BELEDİYE BAŞKANI'NIN İDDİASI... 
     Bu arada, Kastamonu Belediye Başkanı Turhan Topçuoğlu da AK Parti'nin kuruluş aşamasında olduğu dönemde Başbakan Recep Tayyip Erdoğan'ın 1999 yılında belediyeyi ziyaret ettiğini söyledi. 
     Başbakan Erdoğan'ın uzun süre makam masasının karşısında büyük bir sehpa üzerinde 15-20 tane sarı renkte bulunan Sancaktaroğlu'nun firmasının ampul logolu çay bardağı altlığına dikkatlice baktığını iddia eden Topçuoğlu, daha sonra Başbakan Erdoğan'ın ampul amblemli çay altlıklarını inceledikten sonra belediyeden ayrıldığını ileri sürdü. 
     
     ESKİ TİCARET ODASI BAŞKANI'NIN İDDİASI... 
     Kastamonu'da 1999 yılında dönemin Ticaret ve Sanayi Odası KATSO Başkanlığı'nı yapan Sedat İşeri de AK Parti Genel Merkezi tarafından Sancaktaroğlu'nun firmasının sembolü olan ampulün tescilli olup olmadığı yönünde kendisine resmi bir yazı gönderildiğini bildirdi. 
     İşeri, kendilerinin de bu yazıya karşılık olarak yaptıkları araştırmada, söz konusu firmanın ampul sembolünün tescilli olmadığını belirlediklerini ve bu yönde AK Parti Genel Merkezi'ne yazı gönderdiklerini kaydetti. 
     
</TEXT>
</DOC>
