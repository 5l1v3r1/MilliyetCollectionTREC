<DOC>
<DOCNO> 319571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun51.html </URL>
<DATE> 2005/03/01/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
DEHAP Avrupa temsilciliği açıldı 
</HEADLINE>
<TEXT>

     DEHAP Avrupa Temsilciliği, Brüksel'de düzenlenen bir törenle açıldı. 
     Temsilciliğin açılış törenine DEHAP Genel Başkanı Tuncay Bakırhan, Brüksel Temsilcisi Faik Yağızay, Diyarbakır Belediye Başkanı Osman Baydemir, Suriçi Belediye Başkanı Abdullah Demirbaş, KESK Genel Sekreteri Mustafa Avcı ve Kürt Dernekleri Konfederasyonu Başkanı, eski DEP milletvekili Ali Yiğit ile bazı Belçikalı parlamenterler ve Avrupa Parlamentosu üyeleri katıldı. 
     Bakırhan, törende yaptığı konuşmada, temsilciliğin, ''Türkiye'nin AB'ye giriş sürecine destek sağlamak'' amacıyla açıldığını söyledi. Brüksel'deki uluslararası kuruluşlarla ilişkileri geliştirmek istediklerini belirten Bakırhan, ''Kürt sorununda Brüksel ile Türkiye arasında köprü kurmak arzusunda olduklarını'' kaydetti. 
     DEHAP'ın etkili ve güçlü bir parti olduğunu söyleyen Bakırhan, barış ve demokrasi mücadelesini Brüksel'de sürdüreceklerini, amaçlarının Türkiye'yi şikayet etmek değil, AB'ye katılım sürecine destek olduğunu belirtti. 
     
</TEXT>
</DOC>
