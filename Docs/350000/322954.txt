<DOC>
<DOCNO> 322954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonspo31.html </URL>
<DATE> 2005/03/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fenerbahçe, Gençlerbirliği hazırlığını basına kapalı yaptı 
</HEADLINE>
<TEXT>

     Fenerbahçe, Birinci Süper Futbol Ligi'nde 13 Mart Pazar günü Gençlerbirliği ile yapacağı maçın hazırlıklarını basına kapalı antrenmanla sürdürdü. 
     Samandıra Tesisleri'nde gerçekleştirilen ve yaklaşık 1,5 saat süren çalışmada sarı-lacivertliler, pas çalışmasının ardından taktik ağırlıklı maç oynadı. 
     Sakatlık geçiren Semih çalışmayı yarıda bırakırken, bazı futbolcular antrenmandan sonra bir süre daha çalışmasını sürdürdü. 
     Fenerbahçe, Gençlerbirliği maçının hazırlıklarını yarın yapacağı antrenmanla sürdürecek. 
     
     TARAFTARDAN ÖNERİ 
     Fenerbahçeli taraftarlar, sezon sonu takımdan ayrılacak Van Hooijdonk'un 17 numaralı formasının müzeye konulması konusunda düzenlenen bir ankette çoğunlukla ''evet'' oyu kullandı. 
     Taraftarların ''www.fenerbahce.com'' adlı web adresinde yapılan, ''Sizce Van Hooijdonk ayrıldıktan sonra onun giydiği 17 numaralı forma müzeye kaldırılmalı mı'' şeklindeki sorunun yer aldığı ankette verdiği yanıtların yüzde 73.3'ü ''evet'', yüzde 26.7'si de ''hayır'' yönünde kullanıldı. 
     Bu arada ''www.fenerhaber.net'' adlı web sitesindeki ankette ise Hollandalı futbolcunun takımda kalması gerektiği görüşünde çoğunluk sağlandı. Kalması gerektiği yönünde kullanılan oylar yüzde 81.62 olurken, gitmesi gerektiği görüşünü savunan oylar yüzde 18.38'de kaldı. 
     
</TEXT>
</DOC>
