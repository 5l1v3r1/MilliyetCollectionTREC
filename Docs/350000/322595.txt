<DOC>
<DOCNO> 322595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo24.html </URL>
<DATE> 2005/03/10/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Barcelona ile Chelsea'nin kavgası sahada bitmedi 
</HEADLINE>
<TEXT>

     Barcelona'nın 2-1 kazandığı ilk maç sonrası Chelsea hocası Mourinho, Rijkard'ın "hakemin soyunma odasına girdiğini" iddia etmiş ve iki takım arasındaki gerilim filminin ilk sahnesi başlamıştı. 
     Mourinho ilk maç öncesi oynamayacağını açıkladığı Damien Duff'ı ilk 11'e sürerek ağır eleştirilere uğramıştı. 
     
     ETO'O CHELSEA KAZANIRSA FUTBOLU BIRAKIRIM 

     Chelsea'nin 4-2'lik skorla çeyrek finale yükseldiği karşılaşmanın ardından demeçler daha da sertleşmeye başladı. Bordo mavili ekibin süperstarı Kamerunlu Eto'o, maçta Chelsea'li bir görevlinin kendisine "Maymun" dediğini öne sürdü. Yapılan ırkçı saldırıya çok sinirlenen Eto'o, "Chelsea Şampiyonlar Ligi Kupası'nı kazanırsa futbolu bırakırım" dedi. 
     Kamerunlu oyuncu, "Sahada futbol oynamaya çalışan tek takım bizdik. Chelsea'nin yapmaya çalıştığı futbol için tam bir felaket. O kadar para ve o kadar oyuncuyla ortaya çıkan şey futbol değil" diye konuştu. Chelsea'nin Portekizli teknik adamı için de sert eleştiriler getiren Eto'o, "Mourinho utanmaz bir adam. Herkes onun oyunundan memnun kaldı, eminim bu kez basına konuşmuştur" dedi. 
     
     
     HEDEFTEKİ ADAM MOURINHO 

     Takımın Brezilyalı yıldızı Ronaldinho ise maç sırasında çok itiraz ettiği Chelsea'nin 4. golü hakkında karşılaşma sonrasında da itirazlarını sürdürdü. Başta Gerard ve Ronaldinho olmak üzere Barcelonalı oyuncular, Mourinho'nun saha dışı taktiklerle oluşturduğu atmosferin ve tansiyonun sonuçta etkili olduğunu iddia etti. 
     
     CHELSEA ETO'O'YU YALANLADI 

     Irkçı söylemlerle Stamford Bridge'te saldırıya uğradığını iddia eden Kamerunlu yıldız Samuel Etoo'ya İngiliz kulüpten yalanlama geldi. Maçın tecrübeli hakemi Collina'nın ırkçı saldırıyla ilgili bir detaya raporunda yer vermediği öğrenildi. 
     Olaylı maçla ilgili en çok tartışılan olaylardan biri de hakemin bitiş düdüğü sonrası Barcelona Teknik Direktörü Rijkaard ve Ronaldinho'nun karıştığı ardebeydi. 
     Chelsea'nın 'Scout'u Andre Villas ile Hollandalı hoca çıkış tünelinde hayli sert bir tartışmaya girdi. Tartışmaya kısa sürede Eto'o ve Ronaldinho da katıldı. Chelsea'nin sahibi dolar milyarderi Roman Abramovich'e ise takımının soyunma odasına giderken bir şişe atıldığı belirtildi. 
     
     UEFA İŞBAŞINDA 

     İlk maçla ilgili Mourinho'nun öne sürdüğü iddialar hakkında soruşturma açan UEFA, Eto'o'nun uğradığını iddia ettiği sözlü ırkçı saldırıyla ilgili inceleme başlattı. Bir UEFA yetkilisi, UEFA temsilcisi ve hakemlerin raporlarını değerlendirdiklerini açıkladı. 
     UEFA ayrıca ilk maçın ikinci yarısına geç çıkan Chelsea takımı ve maç sonrası basın toplantısına katılmayan Mourinho ile ilgili kararını da en kısa zamanda açıklayacak. 
     
</TEXT>
</DOC>
