<DOC>
<DOCNO> 323713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy24.html </URL>
<DATE> 2005/03/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Süleyman Demirel taburcu oldu 
</HEADLINE>
<TEXT>

     9. Cumhurbaşkanı Süleyman Demirel, ''Türkiye'nin en başta gelen işlerinden biri rejimi oturtmak rejimi kurmak, demokrasiyi yerleştirmek, Cumhuriyeti yerleştirmekse, onunla birlikte geleni sağlık ve eğitimdir'' dedi. 
     Süleyman Demirel, ''Bir çok eksiğimiz bulunmasına rağmen bugün ülkenin her köşesine ve her kişisine sağlık hizmetlerini götürebilecek 250 bin kişilik bir kadroya Türkiye sahiptir'' diye konuştu. 
     Demirel, solunum yolu enfeksiyonu dolayısıyla 16 gün tedavi gördüğü Güven Hastanesi'nden taburcu oldu. Demirel, taburcu olması sebebiyle hastanenin seminer salonunda, hastane doktorları ile birlikte basın toplantısı düzenledi. 
     Başbakan ve cumhurbaşkanı görevlerindeyken bir çok defa Tıp Bayramı kutladığını ifade eden Demirel, tüm hekimlerin ve sağlık çalışanlarının 14 Mart Tıp Bayramı'nı kutladığını bildirdi. 
     Gördüğü hizmetten dolayı Güven Hastanesi'ne, kendisini ziyaret eden, telgraf gönderen ve telefon açan herkese, Cumhurbaşkanı Ahmet Necdet Sezer ve Dışişleri Bakanı ve Başbakan Yardımcısı Abdullah Gül'e teşekkür eden Demirel, Cumhuriyet'in ilk yıllarında sadece bin hekimi olan Türkiye'nin, bugün 100 bin hekimi olduğunu, sadece Ankara'nın bir hastanesinde binden fazla hekim bulunduğunu bildirdi. 
     Demirel, sözlerini şöyle sürdürdü 
     ''Türkiye'nin en başta gelen işlerinden biri rejimi oturtmak rejimi kurmak, demokrasiyi yerleştirmek, cumhuriyeti yerleştirmekse, onunla birlikte geleni sağlık ve eğitimdir. 
     Sanıyorum ki bir çok eksiğimiz bulunmasına rağmen bugün ülkenin her köşesine ve her kişisine sağlık hizmetlerini götürebilecek 250 bin kişilik bir kadroya Türkiye sahiptir. 
     Bundan sonraki dönemde bu hizmetlerin önemli bir kısmını devlet görmeye devam edecek, bu hizmetleri özel teşebbüs ve iş adamlarımız, bu tip kuruluşlarımız da görebilirler. Mühim olan herkese bu hizmeti ulaştırmaktır.'' Türkiye'nin yeşil kart gibi uygulamalarla gerek Emekli Sandığı gerekse Bağ-Kur gibi kuruluşlarla vatandaşları buluşturduğunu anlatan Demirel, her şeyin daha iyi olmasını arzuladığını söyledi. 
     Yaklaşık iki hafta boyunca çağdaş hekimliğin her türlü olanaklarıyla tedavi olduğunu anlatan Süleyman Demirel, hastane tedavisinin sona erdiğini, ancak evinde tedavinin süreceğini bildirdi. 
     
     ''HASTANE YÜZÜ GÖRMEDİM'' 
     Demirel, ''hastane günleriniz nasıl geçti'' sorusunu yanıtlarken, 80 yaşında olduğunu ve hiç bu kadar uzun süre hastanede kalmadığını söyledi. Demirel, soruya, ''Ta 60 yıl önce öğrenciyken Numune Hastanesi'nde, sıtma sebebiyle üç dört gün kaldım. Ayağım sakatlandı 2,5 ay evde yatmak zorunda kaldım. Sonra ilk defa uzun süreli olarak hastane tedavisine lüzum görüldü. Burada yüksek nezaket, yüksek hekimlik gördüm'' yanıtını verdi. 
     Hastane doktorlarından Hakan Uncu, ''Sayın Cumhurbaşkanı kaprisli bir hasta mı '' sorusunu, ''Tamamen uyumlu, doktorlara güvenen, doktorların isteklerini eksiksiz yerine getiren bir hasta, keşke herkes öyle olsa'' diye yanıtladı. 
     9. Cumhurbaşkanı Süleyman Demirel'in özel doktoru Aylin Cesur ise Demirel'in 21 Aralık 2004'de Moldova gezisinde rahatsızlandığını ve ayak bileğindeki bir kırık sebebiyle 2 ay boyunca evde dinlendiğini, bu rahatsızlığın son günlerinde, 26 Şubat'ta, solunum yolu enfeksiyonu sebebiyle hastanede tedavi altına alındığını ve tedavinin evde sürdürüleceğini bildirdi. 
     Demirel, açıklamaların ardından, alkışlar eşliğinde aracına binerek Güniz Sokak'taki evine gitti. 
     
</TEXT>
</DOC>
