<DOC>
<DOCNO> 345074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo16.html </URL>
<DATE> 2005/05/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Fatih Terim Türkiye ile Yunanistan ikincilik için yarışacaklar... 
</HEADLINE>
<TEXT>

     A Milli Futbol Takımı ve Galatasaray’ın eski teknik direktörü Fatih Terim, Türkiye’nin, Yunanistan ile İstanbul’da 4 Haziran’da yapacağı karşılaşmadan tek beklentisinin galibiyet olduğunu söyledi. 
     Atina’da yayımlanan Elefteros Tipos gazetesine milli maç hakkındaki görüşlerini aktaran Terim, "Kendimizi kandırmayalım, Ukrayna’nın sahamızda aldığı galibiyet sonrasında, gruptaki birinciliğini kaybedebileceğini sanmıyorum. Bu demektir ki bundan sonra Türkiye ile Yunanistan arasında ikincilik mücadelesi yaşanacaktır" diye konuştu. 
     Milli takımlar arasında kıyaslamada da bulunan Terim, Türk Milli Takımı’nda, Nihat, Yıldırım ve Trabzonsporlu Fatih gibi güçlü isimlerin olduğuna dikkati çekerek, şöyle konuştu 
     "Bu oyuncular eğer günlerindelerse maçın sonucunu belirleyebilirler. Olayların gelişme tarzına bakarsak bizim için galibiyetten başka çıkar yol yok. Oyuncularımızın daha kararlı oynayacaklarına ve ellerinden geleni yapacaklarına inanıyorum. Öte yandan gördüğüm kadarıyla Yunanistan’ın Avrupa şampiyonluğu sonrasındaki durumu çok da iyi değil. İstanbul’da Dellas ile Zagorakis forma giymeyecekler. Bu isimler takımın temelini oluşturuyorlar." Terim, Yunanistan’ın savunma ve hücumda güçlü olduğu düşüncesini taşıdığını, ancak tüm bunların Türk Milli Takımı’nda da bulunan özellikler olduğunu sözlerine ekledi. 
     
</TEXT>
</DOC>
