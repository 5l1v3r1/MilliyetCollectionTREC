<DOC>
<DOCNO> 300701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur54.html </URL>
<DATE> 2004/12/24/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
"Hasta çocuklar yararına" diyerek dolandırıcılık yaptılar .. 
</HEADLINE>
<TEXT>

     İstanbul'da, hasta çocuklar yararına gece düzenleneceği söylenerek dolandırıcılık yapılması olayına ilişkin 3 kişi gözaltına alındı. 
     Asayiş Şube Müdürlüğü'nden alınan bilgiye göre, bir ilçe belediyesine giden Çetin K. adlı kişi, hasta çocuklar yararına gece düzenlediklerini söyleyip, tanesi 100 milyon liradan 5 adet bilet bıraktı ve parasını bir gün sonra almaya geleceğini belirtti. Yaptıkları araştırma sonucu Çetin K'nın söylediği isimde bir dernek olmadığını belirleyen belediye yetkilileri, durumu polise bildirdi. 
     Asayiş Şube Müdürlüğü Yankesicilik ve Dolandırıcılık Büro Amirliği ekipleri, bu kişiyi, seri numaraları belirlenen paraları aldığı sırada yakaladı. Soruşturmayı sürdüren polis, olaya ilişkin Şenel D. ve Kemal S. adlı kişileri de Beyoğlu'nda bir büroda gözaltına aldı. Şenel D. ile Kemal S'nin, benzer suçlardan emniyette çok sayıda kayıtları bulunduğu ifade edildi. 
     Büroda yapılan araştırmada ise kaşe, kartvizit, fatura ve tahsilat makbuzları bulundu. 
     Zanlılar, emniyetteki işlemlerinin ardından adliyeye sevk edildi. 
     
</TEXT>
</DOC>
