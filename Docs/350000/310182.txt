<DOC>
<DOCNO> 310182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun22.html </URL>
<DATE> 2005/01/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Avrupa uyuşturucu pazarı Türk mafyasının elinde 
</HEADLINE>
<TEXT>

     İhsan DÖRTKARDEŞ- Levent KADAGAN DHA 

      AVRUPA Birliği'nin polis teşkilatı Europol, Türk mafyasının Orta Asya'dan Avrupa'ya kadar olan bölgede uyuşturucu ticaretini denetimi altında tuttuğunu, silah ticaretinde de Türk ve Hollanda mafyalarının ön planda olduğunu açıkladı. 
     'Avrupa Polisi' olarak bilinen Europol, yıllık raporunu açıklarken, her geçen gün küresel düzeyde büyüyen suç örgütlerinin örgütlenme tarzları hakkında ayrıntılı bilgilere yer verdi. 
     Hollanda İçişleri Bakanı Johan Remkes'ın giriş bölümünü yazdığı raporda, 25 üyeli Avrupa Birliği'nde organize suç örgütleriyle mücadele etmenin gittikçe zorlaştığına dikkat çekildi. Remkes, "Mafya grupları arasındaki işbirliği önemli bir rol oynuyor. Her grubun kendisine has bir örgütlenme tarzı var. Bu tür organize suç örgütlerini dağıtmak için yeni stratejiler ve taktikler gerekiyor" dedi. 
     Europol, Litvanya ve Bulgar grupların kalpazanlık, Romenler'in kadın ticareti ve mali kaçakçılıkta, Hollandalılar sentetik uyuşturucu üretiminde öne çıktığını açıkladı. Aralarında Kürtler'in de bulunduğu Türk mafyasının ise Avrupa çapındaki uyuşturucu pazarında ön sıralarda yer aldığı, Arnavut ve Çin mafyasının da AB üye ülkeleri içerisinde insan kaçakçılığı konusunda etkili olduğu vurgulanan raporda, organize suçlarda en çok uyuşturucu trafiğinin rağbet gördüğü kaydedildi. Avrupa ülkelerinde eroin trafiğinin Türk gruplarının kontrolünde olduğunu bildiren Europol, Orta Asya'dan Avrupa'daki pazara gelen eroin satışının Türkler'in elinde olduğunu, Arnavut mafyası ile ortak çalıştıkları ayrıca insan kaçakçılığında da birlikte hareket ettikleri vurgulandı. 
     
     İNSAN KAÇAKÇILIĞINDA 12 MİLYAR EURO DÖNÜYOR 
     Europol, insan kaçakçılığının da büyük oranda Türk ve Arnavut grupların elinde olduğunu, Türk mafya gruplarının eroinden elde ettiği parayı kurduğu taşeron firmalarla aklama yoluna gittiği bunun için restoran, bar, hazır yiyecek satılan işyerleri, emlakçı, araç tamir atölyeleri gibi iş alanlarını kullandığı ifade edildi. Raporda, küresel çapta insan kaçakçılığında dönen paranın yılda yaklaşık 8.5 ile 12 milyar Euro arasında olduğu belirtildi. 
     Avrupa ülkelerinin organize suç örgütleri için büyük bir pazar olduğu belirtilen raporda, suç örgütlerinin küresel düzeyde büyüdüğü ve etkili olduğuna dikkat çekildi. Raporun devamında Avrupa'da yasa dışı ateşli silah ticaretinin de artış gösterdiği, özellikle dağılan Yugoslavya kökenli çetelerin silah kaçakçılığından 'aslan payını' aldığı belirtildi. Raporda yasa dışı ateşli silah ticaretine bulaşanlar arasında Türk ve Hollanda mafyalarının da bulunduğu kaydedildi. 
     
</TEXT>
</DOC>
