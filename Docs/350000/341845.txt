<DOC>
<DOCNO> 341845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko14.html </URL>
<DATE> 2005/05/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Transtürk Holding Koçbank ile borç tasfiye sözleşmesini imzaladık 
</HEADLINE>
<TEXT>

     Transtürk Holding, Koçbank A.Ş. ile yeniden yapılandırma görüşmelerinin tamamlandığını ve borç tasfiye sözleşmesinin dün imzalandığını bildirdi. 
     Transtürk Holding A.Ş’den İMKB’ye yapılan açıklamada, feshedilen 21 Mart 2003 tarihli Finansal Yeniden Yapılandırma Sözleşmesi’nin 1.1.3. maddesindeki 3. Grup alacaklılar arasında bulunan Koçbank A.Ş. ile yeniden yapılandırma görüşmelerinin tamamlandığı ve Borç Tasfiye Sözleşmesinin dün imzalandığı belirtildi. Açıklamada şöyle denildi 
     "Yeni sözleşme gereği, faiz dahil toplam borç 2 milyon 600 bin dolar olarak belirlenmiştir. 50 bin dolar tutarında ön ödeme yapıldıktan sonra kalan bakiye 05 Haziran 2005 tarihinde başlayacak aylık ödemeler ile 05 Nisan 2009 tarihine kadar ödenecek olup borcun 822 bin 694 dolarlık kısmı Transtürk Holding A.Ş’ye, 1 milyon 337 bin 492 dolarlık kısmı Makina Takım Endüstrisi A.Ş’ye ve 389 bin 814 dolarlık kısmı ise Sheffer Transtürk Tarım Sanayi ve Ticaret A.Ş’ye aittir. Borçlular bankaya karşı müştereken ve müteselsilen sorumludurlar. Sözleşmede herhangi bir ilave teminat bulunmamaktadır ve ödeme şartlarına uyulmaması fesih sebebidir." Aynı açıklama, Makina Takım Endüstrisi A.Ş. tarafından da İMKB’ye gönderildi. 
     
</TEXT>
</DOC>
