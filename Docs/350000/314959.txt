<DOC>
<DOCNO> 314959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/ekonomi/eko06.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka kuyruklarına karşı "takım" kuruldu 
</HEADLINE>
<TEXT>


ANKARA Milliyet 

Şubelerdeki kuyrukların azaltılması için bu yılın ilk yarısını yeniden yapılanma dönemi ilan eden Ziraat Bankası, bankadaki iş sürecini hızlandıracak "takımlar" oluşturdu. Ziraat Bankası'nın özellikle emekli kuyrukları ile özdeşleşmesi yönetimi harekete geçirdi. Yeniden yapılanma çerçevesinde, öncelikle bankadaki iş süreçleri gözden geçirilecek. Müşteri memnuniyeti temel öncelik olarak ortaya konulurken, iş süreçleri sektör ortalamalarına getirilecek. Örneğin, bir özel sektör bankasında mevduat hesap açılışı 10 saniyede yapılıyorsa Ziraat'te de bu hıza yetişilecek. Şubelerdeki yoğunluğun düşürülmesi ve kuyrukların azaltılması için ise Ziraat Expres'lerin açılması gündeme geldi. Bu özel şubelerde sadece emeklilerin maaş ödemelerin yapılması, diğer şubelerinin ise bankacılık işlerine odaklanması öngörülüyor. 


</TEXT>
</DOC>
