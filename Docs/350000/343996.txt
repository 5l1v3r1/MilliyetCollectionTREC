<DOC>
<DOCNO> 343996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonsiy15.html </URL>
<DATE> 2005/05/19/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Erdoğan öğrenci yurdunu hizmete açtı... 
</HEADLINE>
<TEXT>

     Başbakan Recep Tayyip Erdoğan, gençlere ülkenin tüm değerleriyle barışık olmaları tavsiyesinde bulunarak, "Bu ülke çok bedel ödedi ama siz ödemeyeceksiniz, ödemenizi istemiyoruz" dedi. 
     Erdoğan, Yüksek Öğrenim Kredi ve Yurtlar Kurumu’na ait Nedim Zapçı Öğrenci Yurdu’nu hizmete açtı. 
     Başbakan Erdoğan, törende yaptığı konuşmada, 19 Mayıs kutlamalarının coşkuyla sürdüğünü belirterek, iktidarları döneminde eğitime yönelik atılan adımlara ilişkin bilgi verdi. 
     İktidara geldiklerinde, 45 milyon lira olan öğrenci kredisinin şu anda 110 milyon lira olduğunu belirten Erdoğan, gençlerin heyecanını görünce kendilerinin de "tazelendiğini" ifade etti. Erdoğan, kendine güvenen gençlerin ülkeye de çok şey verebileceğini belirterek, şöyle konuştu 
     "Her şeyden önce kendinizi ilimle, irfanla, ahlakla, erdemle, toplumsal sorumlulukla doldurunuz. Ülkemizin tüm değerleriyle barışık olunuz. Özgüven sahibi olun, haklıdan yana ve hakkı teslim eden olun. 
     Biz gençliğimizi şöyle görüyoruz, hayatın seyri içinde sözler zaten her şeyi sorguluyorsunuz ve zaten hakkaniyet sahibi gençler olarak hakikate güç veriyorsunuz. Gençler, zaman zaman bu ülke çok bedeller ödedi. Ama siz bu bedelleri ödemeyeceksiniz ödemenizi istemiyoruz. 
     Lütfen hiçbir zaman zihinlerinizi kolay reçetelere, sloganlara teslim etmeyin. 
     Geçmişte bilgiye ulaşmak şimdiki kadar kolay olmadığından gençler için hazır reçeteler kolay sloganlar üretiliyordu. Bilesiniz ki o standart şablonların bu ülkeye faturası çok ağır oldu. kamplaşmalar, kutuplaşmalar sonucu aynı bahçede, amfide, sıralarda sevgiyle muhabbetle konuşulacak meseleler kavga nedeni sayıldı. Satırlar uçuştu oralarda, yine başladı uçuşmaya. Buna asla müsaade etmeyiniz. Aynı masanın etrafında oturun farklı düşüncelerin, farklı dünyaların insanları olabilirsiniz. Ama konuşunuz, tartışınız, illa birbirinizi ikna etmek zorunda değilsiniz. Ama fikir alışverişi yapmanız erdemli fert olabilmenin bana göre sırat köprüsüdür. Bunu başarınız. 
     Elinizde o güçleri kullanarak aynı okulda okuduğunuz arkadaşınızla bu şeklide karşı karşıya gelmek hiçbir zaman onaylanır değil. Zira on yıllar öncesinin bu tür insanları şimdi birbirleriyle arkadaş hep şu anda bu arkadaşları yan yana görüyoruz. Birbirlerine silah çekenler, birbirlerinin üzerine satırlarla yürüyenler şimdi birbirlerinin arkadaşı, iş ortağı. Biz, ne yanlış yaptık diyorlar. Aynı hataya sizler düşmeyin. Biz bunun bedelini ödedik siz ödemeyin." 
     
     "KAFA YORUN..." 
     Başbakan Erdoğan, üniversiteli gençlerden ülke meselelerine kafa yormalarını, dikkatle takip etmelerini isteyerek, gençlerin ülke sorunlarıyla ilgilenmeleri gerektiğini söyledi. Siyasetten ekonomiye, sanattan felsefeye pek çok konuda gençlerin donanımlı olması gerektiğini belirten Erdoğan, Ulu Önder Atatürk’ün de analitik düşünen, okuyan araştıran gençler istediğini söyledi. 
     Ülkenin gençler sayesinde muasır medeniyet seviyesine ulaşabileceğini anlatan Erdoğan, Türkiye’nin artık eski Türkiye olmadığını, ülkenin gençlere umut ve güvenle baktığını söyledi. 
     Umutsuzluğun yerini umuda bıraktığını kaydeden Erdoğan, Türkiye’nin yaşanan ekonomik sıkıntıları atlatma sürecine girdiğini de belirterek sorunların yavaş yavaş çözüldüğünü ifade etti. 
     Başbakan Erdoğan, milli gelirin de giderek yükseldiğini, ancak bunu tabana yaymak zorunda olduklarını belirterek, sözlerini şöyle sürdürdü 
     "Demokrasi, Türkiye’de yeniden seviye kazanmıştır. Demokratik standardı yükselmiş bir ülke haline gelmiştir. Göreve geldiğimiz ilk günden beri bu hedeflere ulaşmak için büyük bir çaba saffettik. 
     Türkiye’yi bugünkü noktadan daha ileriye taşımak bizim görevimizdir. Bunu da başaracağız. Bunun için sizin enerjinize, yeteneklerinize dinamizminize kesinlikle ihtiyacımız var. Hızla değişen dünya ile rekabet edebilecek bilgiye, birikime ve donanıma sahip olma mücadelesini kazanmazsanız bu ülke gelecekte yeniden sıkıntıya düşecektir." Batıda nüfusun giderek yaşlandığını ancak Türkiye’nin genç ve dinamik bir nüfusa sahip olduğunu dile getiren Erdoğan, bunun büyük bir avantaj olduğuna işaret etti. 
     Başbakan Erdoğan, "Bu gelecek noktasında Türkiye umut dolu bir ülkedir. Yeter ki içerde birbirimizi engellemeyelim, birbirimizin önünü kesmeyelim. El ele, omuz omuza bir kolektif akıl oluşturalım’ diye konuştu. 
     
     "DİRENENLER VAR..." 
     Erdoğan, ortak paydanın Türkiye’nin ve milletin çıkarları olması gerektiğini dile getirerek bu başarıldığı anda Türkiye’yi kimsenin tutamayacağını söyledi. Başbakan Erdoğan, devletin ekonomiden elini giderek çektiğini anlattığı konuşmasında, vatandaşların çocuklarına devlette iş istemek için zaman zaman kendisiyle görüştüğünü anımsattı. 
     devletin artık büyük bir istihdam kapısı olarak görülmemesi gerektiğini ve bu devrin kapatıldığını kaydeden Erdoğan, özel sektörün önemine işaret etti. Başbakan Erdoğan, komünist ülkelerde bile bütün kurumların özelleştirildiğini, ancak Türkiye’de hala buna direnenler bulunduğunu söyledi. Artık devlete, yönlendirecek, denetleyecek, yol gösterecek nitelikli gençlerin alındığını belirten Erdoğan, "artık devlete işçi alma dönemini kapattık. Kamu kuruluşlarına işçi alma gayreti içinde olmayacağız. özel sektör ticaret ve sanayi ile uğraşacak. Bizim bu işlerde devlet olarak ne tarağımız ne bezimiz olacak..." dedi. Başbakan Erdoğan, bu yıl TÜBİTAK’a 450 trilyon lira tahsis edildiğini anımsatarak, bunları gençler için yaptıklarını söyledi. Milli Eğitim Bakanlığı’nın bütçesinin de bütçe kalemleri içinde ilk sırada yer aldığını anlatan Erdoğan, "Bir bütün içinde bunları ele aldığımızda sevgi ile kardeşlik ile muhabbetle dostlukla bu ülkenin geleceğini birlikte kuracağız" diye konuştu. Eskiden, öğrencilerin pek çok imkanı bulamadığını, kendisinin de yurtta 80 kişilik koğuşta kaldığını anlatan Erdoğan, zamanla yatılı okullarda ranza sisteminin de tamamen kaldırılacağını söyledi. Gençlerin, ülkeye borcunu yarınlara sahip çıkarak ödeyeceklerini ifade eden Erdoğan, sözlerini şöyle tamamladı "Lütfen, kendi geleceğinize özenle sahip çıkınız, mahallenize, sokaklarınıza, okullarınıza, ülkenize sahip çıkınız. Çünkü bu ülke, bu vatan, bu bayrak bu istiklal sizin, bu toprakların ruhuna sahip çıkın. Mukaddes değerlerinize, aile bağlarınıza sahip çıkın, yarınlarına sırtını dönen, dünyayı umursamayan gençler yerine, sorumluluklarının bilincinde olan heyecanının aklıyla, irfanıyla ülkesinin, insanlığın hizmetine sunan gençlerle geleceğe yürüyeceğiz. Törene, Devlet Bakanı ve Başbakan Yardımcısı Mehmet Ali Şahin, Adalet Bakanı Cemil Çiçek, milletvekilleri, öğrenciler ve davetliler katıldı. 
     
     "DMO’YU KAPATACAĞIZ" 
     Başbakan Erdoğan, konuşmasının ardından, yurdu hizmete açarak incelemelerde bulundu. 
     Erdoğan, yurdun bir bölümünde bulunan dolabı göstererek yetkililere, "bunu Devlet Malzeme Ofisi’nden mi aldınız Dışardan alınsa daha ucuza alırsın" dedi. 
     Adalet Bakanı Cemil Çiçek’in, malzemelerin cezaevinde daha ucuza mal edilebileceğini ifade etmesi üzerine, Başbakan Erdoğan, malzemeleri işaret ederek, "DMO’da kesin pahalı, çok pahalı ve kapatacağız Devlet Malzeme ofisini" diye konuştu. 
     
</TEXT>
</DOC>
