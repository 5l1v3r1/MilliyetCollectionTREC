<DOC>
<DOCNO> 346981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sontur15.html </URL>
<DATE> 2005/05/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İstanbul’un fethinin 552. yıldönümü kutlanıyor... 
</HEADLINE>
<TEXT>

     İstanbul’un fethinin 552. yıldönümü, Belgradkapı’da düzenlenen törenle kutlandı. 
     Buradaki tören, İstanbul Valisi Muammer Güler, Büyükşehir Belediye Başkanı Kadir Topbaş ve 3. Kolordu Komutan Yardımcısı ve 52. Zırhlı Tümen Komutanı Tümgeneral Abdullah Atay’ın, İstanbul’un fethi dolayısıyla halkı kutlamalarıyla başladı. 
     İstiklal Marşı’nın okunması ve saygı duruşunda bulunulmasının ardından Mehteran Bölüğü’nün çaldığı Cenk Marşı ve top atışları eşliğinde birlikler, surlara hücum ederek İstanbul’un fethini ve Fatih Sultan Mehmet’in Topkapı’dan şehre girişini canlandırdılar. 
     Fethi askeri yönden anlatan konuşmacılardan sonra konuşan Büyükşehir Belediye Başkanı Topbaş, İstanbul’un fethinin 552. 
     yıldönümünün İstanbullular’a hayırlı olması dileğinde bulundu. 
     O dönem ülkeler kale şehirlerden, şatolardan yönetilirken, Fatih Sultan Mehmet’in İstanbul’u fethinin ardından kenti halkla birlikte sevgi ve hoşgörüye dayalı bir barış şehri haline getirdiğini anlatan Topbaş, fethin aynı zamanda dünyanın gidişatını da değiştirdiğini ve insanlığın Ortaçağ’dan Yeniçağ’a geçtiğini kaydetti. 
     Topbaş, fethin bir dönüm noktası olduğunu ve 552 yıldan beri Türkler’in mührünü dünyaya yansıttığını vurgulayarak, şunları söyledi 
     "Üç büyük imparatorluğa başkentlik yapmış, medeniyetlerin beşiği, kıtaların buluştuğu bu kenti geleceğe de aynı duyarlılıkla bırakmak bizim asli görevimiz. Başta tarihi yarımada olmak üzere İstanbul’un tüm tarihi, kültürel ve doğal güzelliklerini geleceğe taşıyacağız. 
     İstanbul, turizm ve kültür merkezi olma yolunda önemli adımlar atıyor. İstanbul, çok farklı bir kent. Bu kentin geleceğini hep birlikte kurgulamaya çalışıyoruz. Farklı bir dönem başladı. Yeni açılımlar var. Artık birçok organizasyon ve etkinlikler İstanbul’da yapılıyor. Hedeflerimizi büyük koyalım. Gemileri karadan yürüterek fethi gerçekleştiren ve Kurtuluş Savaşı’nı yaparak Türkiye Cumhuriyeti’ni kuran bir neslin evlatları olarak sizler de büyük hedefler koyun. Her fetih kutlamasının ardından yeni bir gelecek ve kapı açılmaktadır. Ulusumuza hayırlı olsun." 
     
     ÖĞRENCİLERE ÖDÜL 
     Törende diğer konuşmaların ardından Vali Muammer Güler, Büyükşehir Belediye Başkanı Kadir Topbaş ve 3. Kolordu Komutan Yardımcısı Tümgeneral Abdullah Atay, fethin yıldönümü nedeniyle İstanbul’daki liseler arasında düzenlenen şiir, resim ve kompozisyon yarışmasında dereceye giren öğrencilere ödüllerini verdiler. 
     Bu sırada, şiir dalında birinci olan Kartal İstek Ulubey Lisesi 1. 
     sınıf öğrencisi Fulya Korkmaz "An O Andı", Gelenbevi Lisesi 2. sınıf öğrencisi Cihan İçlek de "Fetih Marşı" adlı şiirlerini okudular. Çeşitli okulların folklor gösterileri de yaptığı Belgradkapı’daki fetih kutlaması, tören geçişi ile sona erdi. Bu arada Başbakan Recep Tayyip Erdoğan, İstanbul Valisi Muammer Güler’e bir mesaj göndererek, İstanbul’un fethinin 552. yıldönümünü kutladı. 
     
</TEXT>
</DOC>
