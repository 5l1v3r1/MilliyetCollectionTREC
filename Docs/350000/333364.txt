<DOC>
<DOCNO> 333364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy13.html </URL>
<DATE> 2005/04/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yunan Dışişleri Bakanı, 'Ziyareti kısa kes' önerisine kulak asmadı 
</HEADLINE>
<TEXT>

     Yunanistan'da Türkiye ziyaretini kısa kesmediği için Yunan Dışişleri Bakanı Petros Molivyatis'e sert tepkiler sürerken Yunan Dışişleri Bakanlığı'nın bir kaynağı ziyareti kısa kesmekle tehdit etmeyi dışladıklarını belirterek "Böyle yapsaydık durum çok kötüleşecekti" dedi. 
     Yunanistan'da Dışişleri Bakanı Petros Molivyatis'e son Kardak olayına protesto olarak Türkiye ziyaretini kısa kesmediği için sert tepkiler yöneltiliyor. 
     Molivyatis'e gösterilen tepkileri değerlendiren Kathimerini gazetesi "Atina, Molivyatis'in ziyareti sırasında hiçe sayılmasına çok kızgın" yorumunu yaptı. Gazeteye konuşan Yunan Dışişleri Bakanlığı'nın bir kaynağına göre ise, Yunan yetkililer, Türk askeri faaliyetlerinden büyük öfke duyduklarını ancak ziyareti kısa kesmekle tehdit etmeyi dışladılar. 
     Yunan Dışişleri Bakanlığı kaynağı, "Böyle yapsaydık durum çok kötüleşecekti ve 10 veya 15 gün içerisinde müzakere masasına daha az avantajlı bir pozisyondan dönmek zorunda kalırdık. Türk hükümeti, ikili ilişkileri normalleştirme çabalarını dürüstçe, gerçekten ve iyi niyetle sürdürmeyi arzuluyor" dedi. 

     
</TEXT>
</DOC>
