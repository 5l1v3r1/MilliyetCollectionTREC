<DOC>
<DOCNO> 340448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sondun24.html </URL>
<DATE> 2005/05/07/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Zerkavi'nin grubu Müslümanlar'ı intikam almaya çağırdı... 
</HEADLINE>
<TEXT>

     ABD ordusunun yaptığı soruşturma sonunda, ABD’nin kasım ayında Felluce’ye düzenlediği büyük saldırı sırasında bir camide silahsız üç direnişçiyi öldüren Amerikan askerinin suçsuz bulunmasının ardından El Kaide ile bağlantılı olduğu bilinen Ebu Musab Zerkavi’nin grubu, Müslümanları "intikam almaya" çağırdı. 
     Grubun, bir internet sitesinde yayımlanan, ancak doğruluğu kesinlik kazanmayan bildirisinde, "Haçlıların mahkemesi, Felluce’deki camide yaralı ve silahsız Iraklıyı öldüren askeri akladı. Haçlılar ve Yahudiler İslam’a ve Müslümanlara savaş ilan etti" denildi. 
     Bildiride, "Müslümanlara, savaş meydanına gelmeleri ve intikam almaları" çağrısında bulunuldu. 
     Amerikan NBC televizyonunda yer alan haberde, NBC televizyonu tarafından görüntüleri de yayınlanan katliamı yapan Amerikan askerinin olayı soruşturan General John Sattler tarafından suçsuz bulunduğu belirtilmişti. 
     Haberde, General Sattler’in söz konusu askerin olayda nefsi müdafaa yaptığını ileri sürerek, herhangi bir suçlamada bulunmadığı bildirilmişti. 
     Felluce’deki sokak çatışmaları sırasında Amerikan askerleri bir camiye girmiş ve camide daha önceden yaralanmış dört direnişçiyi bulmuşlardı. Bu silahsız direnişçilerden üçü, bir Amerikan askeri tarafından açılan ateşle öldürülmüştü. 
     General Sattler’in yaptığı soruşturma neticesinde, Amerikan askerinin camideki yaralı direnişçilerin bubi tuzağı kurma ihtimalinden korktuğu için hayati tehlike endişesiyle ateş açtığını ve bunun bir nefsi müdafaa olduğu sonucuna vardığı kaydedildi. 
     
</TEXT>
</DOC>
