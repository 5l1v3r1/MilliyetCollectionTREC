<DOC>
<DOCNO> 334899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur10.html </URL>
<DATE> 2005/04/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tuvalette mahsur kalınca polisi aradı 
</HEADLINE>
<TEXT>

     Demet ÖZTÜRK KAYSERİ, DHA 

      KAYSERİ'deki genel tuvalette, rüzgarın kapıyı çarpması sonucu içeride kalan 27 yaşındaki Taner Çulha, cep telefonuyla 155 Polis İmdat' hattını arayarak, yardım istedi. 20 dakika tuvalette kalan Çulha, kontörü olmadığı için, ücretsiz olan 155' hattını aradığını söyledi. 
     Kocasinan İlçesi Fatih Mahallesi Fatih Zabıta Karakolu'nun bitişiğindeki genel kullanıma açık tuvalete saat 17.00 sıralarında giren Taner Çulha, rüzgarın çarptığı kapıyı tüm çabalarına karşın açamadı. Cep telefonunda kontörü olmayan Çulha, ücretsiz olduğu için 155 Polis İmdat' hattını aradı. Çulha, yaklaşık 20 dakika sonra, tuvalete gelen polis memurlarının kapıyı açmasıyla birlikte tuvaletten çıktı. Çulha, "Ben içeri girince rüzgarın etkisiyle tuvaletin dış kapısı kapandı. Dışarı çıkmak istediğimde kapıyı açamadım. Bağırıp yardım istemek de istemedim. Kontörüm de olmadığı için 155 hattını aramak aklıma geldi. Onlar da gelip beni tuvaletten çıkardı'' dedi. 
     
</TEXT>
</DOC>
