<DOC>
<DOCNO> 323789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur34.html </URL>
<DATE> 2005/03/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Emniyet'ten dolmabahçe ışıklarında "kapkaç" önlemi... 
</HEADLINE>
<TEXT>

     İstanbul Emniyet Müdürlüğü, kapkaç olayı meydana gelen Dolmabahçe trafik ışıklarında 2 resmi, 1 sivil ekibin görevlendirildiğini bildirdi. 
     İstanbul Emniyet Müdürlüğü Basın Protokol ve Halkla İlişkiler Şube Müdürlüğü'nden yapılan yazılı açıklamada, ''İstanbul polisinin vurdum duymazlığı'' başlığı altında bir gazetede yayınlanan köşe yazısında, Beşiktaş Dolmabahçe trafik ışıklarında meydana gelen kapkaç olayı neticesi bu bölgede herhangi bir güvenlik önlemi alınmadığının iddia edilerek, emniyetin eleştirildiğinin görüldüğü belirtildi. 
     Açıklamada, ''Konuya ilişkin olarak Dolmabahçe trafik ışıklarında 2 resmi, 1 sivil ekip görevlendirilmiş, bunlardan sivil ekiple araştırma ve suçüstü yakalama amaçlanırken, resmi ekiplerle de önleyici tedbir alınmış, caydırma amaçlanmıştır'' denildi. 
     Ekiplerin, bir noktada sabit görevlendirilmediği, sorumluluk bölgeleri itibariyle görev yaptığı belirtilen açıklamada, şu bilgilere yer verildi 
     ''Görevlendirmelerde, suç analizlerine göre hazırlanan suç haritaları, suçların yoğun olarak işlendiği yerler ve saatler esas alınmaktadır. Görevlendirilen ekipler, İlçe Emniyet Müdürü başta olmak üzere sıralı amirlerce sürekli kontrol edilmektedir. Alınan tedbirler kapsamında, 12 Mart 2005 günü saat 12.30'dan itibaren Dolmabahçe trafik ışıklarında seyyar satıcı, dilenci ve cam silen 7 şahıs, 13 Mart 2005 günü 19.45 sıralarında da alkollü olarak dilencilik yapan 1 şahıs gözaltına alınarak haklarında gerekli tetkikler yapılmış, arama kayıtları olmadığı için serbest bırakılmışlardır.'' 
     
</TEXT>
</DOC>
