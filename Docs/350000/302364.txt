<DOC>
<DOCNO> 302364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/spor/spo04.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef Bolf 
</HEADLINE>
<TEXT>

   Trabzonspor, Çek Milli Takımı ve Banik Ostrava'nın 30 yaşındaki stoperine yöneldi 
      
   Derelioğlu beğendi 
   DEFANSINI güçlendirmek için stoper arayışlarını sürdüren Trabzonspor, şimdi de Çek Milli Takımı'nın başarılı savunmacısı Rene Bolf'a yöneldi. Banik Ostrava'nın formasını giyen oyuncuyu, antrenör İhsan Derelioğlu'nun izlediği ve çok beğendiği öğrenildi. Bu arada ismi Bordo - Mavililer'in gündemine gelen Alpay Özalan ile Hakan Ünsal'a, başkan Atay Aktuğ'un soğuk baktığı ifade edildi. 
   
   Şota'dan tavsiyeler 
   BORDO - Mavililer'in eski futbolcusu Şota Arvaladze'nin, Milanlı Kaladze, Revaz Kemaglidze ve Data'nın dışında yine Gürcü futbolculardan Georges Nemsadze ve David Siridze'yi önerdiği öğrenildi. Şota, "Nemsadze'nin bonservisi elinde. Üstelik Trabzonspor'u da tanıyor. Hem verimli olur, hem de uyum sorunu yaşamaz. Siradze de çok yetenekli bir orta saha oyuncusu" dedi. 
   
   Yılan hikayesi    TRABZON, yıllardır sonuçlandıramadığı Vugrinec'in bonservisi konusunu yeniden mahkemeye taşıyor. FIFA'nın sözünü tutmadığını vurgulayan Genel Sekreter Yusuf Ziya Yılmaz, "Eylül'de mağduriyetimizin giderileceğini söylediler. Ama bu gerçekleşmediği için mahkemeye başvuruyoruz. Artık uzlaşmaya gitmeyiz" dedi. 
   
   Görevler dağıtıldı    BORDO - Mavililer'in yeni yönetiminde görev dağılımı yapıldı. Atay Aktuğ başkanlığında oluşan yönetimde başkan yardımcılığına Muammer Saka getirildi. Futbol şubesi sorumluluğuna Süleyman Atal ve Erdal Akgün getirilirken, transfer komitesi de Nevzat Şakar, Yusuf Ziya Yılmaz, Süleyman Atal ve Ömer Sarı'dan oluştu. 
   
   
</TEXT>
</DOC>
