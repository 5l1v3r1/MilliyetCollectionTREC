<DOC>
<DOCNO> 322769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/yazar/guclu.html </URL>
<DATE> 2005/03/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Melih Gökçek, Ankara ve MHP 
</HEADLINE>
<TEXT>


Şu an için Türkiye'nin en popüler belediye başkanı kim diye sorsanız, hiç kuşkusuz akla gelen ilk isim Melih Gökçek olur. İstanbul gibi başkent Ankara'da da ikinci, hele hele üçüncü kez belediye başkanlığını kazanan isim bulmak zor. Hatta imk nsız. İşte böylesi bir ortamda Melih Gökçek, üçüncü kez başkanlık koltuğunda oturuyor. Hem de oylarını sürekli artırarak. 
Gökçek, önceki gece Genç Bakış'ta konuğumuzdu. Gazi Üniversitesi'nde öğrencilerin soru bombardımanına tutuldu. Telefonları kilitledi. Aynı saatlerde bir başka kanalın konuğu olan Başbakan Erdoğan'ı, reyting sıralamasında katbekat geride bıraktı. 
Melih Gökçek'i seven çok seviyor. Sevmeyen de hiç sevmiyor. Ama hemen herkes çalışkanlığı konusunda ortak bir noktada buluşuyor. Program öncesinde Ankaralılara "Akşama Gökçek'i programa çıkarıyoruz. Hangi sorunlarınızı dile getirelim " sorusunu yönelttik. Ağız birliği etmişçesine ya önemli bir sorunumuz yok dediler ya da uzun uzun düşündükten sonra değişik konuları dile getirdiler. Oysa İstanbul'da, kime mikrofon uzatsanız, bir dakika içerisinde size 10 tane sorun sayar. 
Gazi'de Gökçek'i bekleyen bir kalabalık vardı. Öğrenciler, sokağın aksine daha konuşkandı. Otobüs zamlarından sokak çetelerine, bol keseden harcadığı paraların kaynağından şovmenliğine kadar hemen her şeyi sorguladılar. Gökçek'in ileriye yönelik olarak, imajını kesinlikle yenilemesi gerekiyor. Neden bu kadar antipatik bulunduğu konusunda, mutlaka araştırma yapmalı. Sivri çıkışları, artı puan getirdiği kadar, nefret edenlerin sayısını da hızla artırıyor. Eğer siyasette çıtayı daha yükseklere çıkarmak arzusundaysa, beni sevenler bana yeter, gerisi beni ilgilendirmez anlayışından uzaklaşmasında sonsuz yarar var. Her ne kadar AKP kurmayları onu misafir gibi görse de, AKP'yi onlardan çok daha canla başla savundu. İktidara yönelik eleştirileri, yuhalanacağını bile bile topu hiç taca atmadan cevapladı. 

MHP ne yapıyor 
Enteresandır, Gazi'de de AB'ye hayır çıktı. Öğrencilerin neredeyse tamamı "AB'yi istiyor musunuz " sorusunu uzunca bir "hayııııııııııırrrr"la cevaplandırdılar. Gökçek'in bu konudaki gayretleri de düşüncelerini değiştirmedi... 
İktidarın, AB konusunda iç kamuoyunu, özellikle de üniversiteleri bilgilendirmede müthiş bir duyarsızlık içerisinde olduğunu daha önce de dile getirmiştik. Değişen bir şey yok. Karşı çıkanların sayısı her geçen gün katlanıyor .. Son zamanlarda siyahlara bürünmüş MHP'li gençler dikkat çekmeye başladı. Siyah takım elbiselileri, önce Bursa Uludağ Üniversitesi'nde, ardından da Marmara ve Gazi'de gördük. Hal, hareket ve tavırlarıyla biz buradayız diyorlar. Sert bakışları, agresif söylemleri ve dayatmacı tutumlarıyla diğer öğrencilerin şimşeklerini üzerlerine çekiyorlar. 
Melih Gökçek gibi onların da imaj konusunda büyük bir değişime ihtiyaçları var. Haklı oldukları konularda bile tavırları nedeniyle antipatik duruma düşüyorlar. Soru soruyor, dinlemiyorlar. Kendi görüşlerini herkesin görüşü gibi sunup onaylanmasını bekliyorlar. Destek gelmeyince de bazen kırıcı olabiliyorlar. 
AKP'de olduğu gibi tabanla tavan arasındaki söylem ve sorunlara yaklaşım tarzı çok farklı. Amaç bağcıyı dövmek değil de üzüm yemekse, kendilerini çok daha farklı anlatmaları gerekiyor. 
Ankara'ya gelince, çok değişmiş. Bu değişimden memnun olan da var, olmayan da. Ama yaşamın, her yönüyle İstanbul'dan çok daha kolay olduğu kesin... 
Özetin özeti Siyasette yerel ataklar çok önemli. Erdoğan'a başbakanlık yolunu İstanbul belediye başkanlığı açtı. Gökçek'in beklentileri de bir hayli yüksek. Bakalım zaman kendisi için neler getirecek .. 



</TEXT>
</DOC>
