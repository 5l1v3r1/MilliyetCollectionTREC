<DOC>
<DOCNO> 315999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/yazar/kohen.html </URL>
<DATE> 2005/02/17/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
KKTC lehinde bir "ilk"... 
</HEADLINE>
<TEXT>


BUGÜN, Kıbrıs Türklerinin çoktan beri beklediği bir olay gerçekleşiyor İstanbul'dan kalkacak Kıbrıs Türk Havayolları'nın bir uçağı, KKTC'nin Ercan Havaalanı'na, bir Amerikan ticaret heyetini getirecek. 
Kuzey Kıbrıs'ta Türk işadamları ile görüşmeler yapacak olan ABD heyetinde, büyük Amerikan şirketlerinin temsilcileri ve resmi sıfatı bulunan bir görevli Ankara'daki ABD Elçiliği ticari müşaviri bulunacak. 
Bu ziyaretin bu yoldan gerçekleşen bir "ilk" olması, siyasal bir anlam taşıyor. Yıllardır Kıbrıs Türklerine karşı uygulanan "izolasyon" politikası, böylece deliniyor. Ve bu şekilde, Papadopulos yönetimine önemli bir mesaj da veriliyor. 

KKTC Ticaret Odası Başkanı Ali Erel'in dün bize dediği gibi, "Kıbrıs Türklerinin izolasyonuna son verilmekte olduğu mesajı Rumları sarsacak ve onlara da çözüme ihtiyaçları olduğu gerçeğini hatırlatacaktır... Rum yöneticilerin Türk kesiminin dünyaya açılıp kendi ayakları üstünde duracak duruma gelmekte olduğunu nihayet fark etmeleri gerekir"... 
ABD'den ilk kez bir delegasyonun direkt olarak KKTC'ye gelmesinin Rum hükümetini çileden çıkardığı her hali ile o kadar belli ki, buna misilleme olarak Papadopulos yönetiminin ABD'nin -İran ve Suriye gibi- bölgedeki düşmanlarıyla işbirliği kuracağından bile söz ediliyor. 
Bu tehditlerin bir işe yarayacağı çok şüpheli. Washington'da ABD yetkilileri, bu ziyaretin Türk kesiminin izolasyonunun sona erdirilmesi vaadi ile tutarlı olduğunu söylüyorlar ve bu politikanın sürdürüleceği sinyalini veriyorlar. 
Kuşkusuz ABD'nin bu tavrında sıkı durması ve pratikte Amerikan şirketlerinin KKTC ile iş yapması, Washington'un söz verdiği mali yardımda bulunması çok önemli. Böyle bir kararlılık herhalde diğer ülkelerin de benzer şekilde davranmasını kolaylaştıracak. 

ŞİMDİLİK açıkçası AB'den böyle bir hareket görülmüyor. KKTC Başbakanı Mehmet Ali Talat her ne kadar önceki gün Brüksel'de görüştüğü AB Komisyonu Başkanı Barroso'dan izolasyona son verilmesi konusunda destek gördüğünü söylediyse de, pratikte henüz mevcut engeller aşılmış değil. "Yeşil Hat tüzüğü" h l "onay bekliyor". "Direkt ticaret" ile "mali yardım" tüzüklerinde ise tam bir kilitlenme var. 
Talat'ın bizzat belirttiği gibi, Komisyon "elinden geleni" yapıyor ancak Konsey'den "beklenenleri alamadık"... Bunun nedeni Komisyon'un bürokratlardan, Konsey'in ise 25 üye ülkenin bakanlarından oluşmasıdır. Bunlar arasında Kıbrıs Rum tarafı ve de Yunanistan var. 
Bir Avrupalı diplomatın bize itiraf ettiği gibi, "AB'nin yapısı, ABD'nin yaptığı gibi tek başına KKTC ile direkt ilişkiye girmeye müsait değil..." 

PAPADOPULOS yönetiminin uzlaşmaz politikasında ısrar etmesinin, BM Genel Sekreteri Kofi Annan'ın müzakere yolunu tekrar açabilecek son çağrısında "ohi" demesinin, AB'nin de Kıbrıs Türklerini rahatlatacak girişimlerini bloke etmesinin başlıca nedeni, işte AB'nin bu tutumudur. 
Bu durumda Rum tarafının KKTC'deki Meclis ve başkanlık seçimlerinden sonra dahi çözüm için yeni inisiyatiflere itibar etmesi şansı da oldukça zayıf görünüyor. Velev ki, Papadopulos bu politikasını değiştirmek zorunluğunu hissetsin. Bunun bir yolu da, ABD'nin şimdi yaptığı gibi, Kıbrıs Türklerine destek olunması ve KKTC realitesinin öne çıkarılmasıdır... 



</TEXT>
</DOC>
