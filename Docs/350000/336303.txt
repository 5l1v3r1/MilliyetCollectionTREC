<DOC>
<DOCNO> 336303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/ekonomi/aeko.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes yolcusu kalmasın 
</HEADLINE>
<TEXT>


Milliyet Basın İlanları Yarışması'nda büyük jüri 22 Nisan'da kararını verdi. 58 ilanlık kısa listeden seçilen altı ilan Cannes Lions Uluslararası Reklam Festivali'ne katılıyor 

EKONOMİ SERVİSİ 

Bu yıl 52'ncisi düzenlenen Cannes Lions Uluslararası Reklam Festivali'nin Türkiye temsilcisi Milliyet gazetesi, Türkiye'den festivale katılımı teşvik etmek ve basın ilanlarına verilen önemi artırmak amacıyla düzenlediği Milliyet Basın İlanları Yarışması'nın üçüncüsünü Doğan Medya Center'da gerçekleştirdi. 
Gazetelerde ve Milliyet'te 01 Nisan 2004 - 31 Mart 2005 tarihleri arasında yayımlanan ilanlar arasından ön jüri tarafından seçilen 58 ilanlık kısa liste, Ali Taran Creative Workshop Yönetim Kurulu Başkanı Ali Taran başkanlığındaki büyük jüri tarafından değerlendirildi. 

Reklam sektörüne destek 
Değerlendirmeler sonucunda üç tek ilan ve üç ilandan oluşan bir kampanya, 2005 Cannes Lions Uluslararası Reklam Festivali'nde basın dalında yarışmak üzere seçildi. Seçilen ilanları hazırlayan ekiplerden ikişer yaratıcı da, Milliyet'in davetlisi olarak festivali yerinde izleme şansını bulacak. 
Yarışma ile ilgili bir açıklama yapan Doğan Gazetecilik Reklam Grup Başkanı Viki Habif , "Bu yıl Milliyet Basın İlanları Yarışması'nın üçüncüsünü düzenledik. 2005 Cannes Lions Uluslararası Reklam Festivali'ne toplam altı ilan gönderiyoruz. Ancak daha da önemlisi Milliyet Basın İlanları Yarışması kapsamında kazanan ilanların yaratıcı ekiplerinden ikişer kişi de 2005 Cannes Lions Uluslararası Reklam Festivali'ne Milliyet gazetesinin davetlisi olarak katılacak. Türk reklam sektörüne bugüne kadar verdiğimiz desteği ileride de sürdürmeye devam edeceğiz" dedi. 

Milliyet'ten altı ilan 
Büyük jüri Cannes'a gitmek üzere Alice BBDO tarafından Mercedes Benz için hazırlanan '2004'te de pazar lideri', Young and Rubicam tarafından Arçelik için hazırlanan 'Çamaşırınız çoksa Yeriniz azsa' ve RPM Radar tarafından Eczacıbaşı'nın OK markası için hazırlanan 'Her türlü cinsel sorununuz için' ilanlarını seçti. Ayrıca Garanti Bankası için Alametifarika tarafından hazırlanan ve üç ilandan oluşan 'Shop Miles - The original' başlıklı kampanya da 19 - 25 Haziran 2005 tarihleri arasında gerçekleşecek olan festival için Cannes'a gidecek. 
Geçen yıl Cannes Lions Uluslararası Reklam Festivali'nde Türkiye'den Medya Planlama dalında OMD'nin Frito Lay için hazırladığı "Rocco Lollipop" projesi Altın Aslan, Rafineri'nin Cafe Del Mondo için hazırladığı "Çuval" başlıklı ilan basın kategorisinde Bronz Aslan almıştı. 

2005 Cannes Lions Uluslararası Reklam Festivali Basın ve Açıkhava Kategorisi Jüri Üyesi Ali Taran'ın başkanlığında toplanan büyük jüride geçtiğimiz yıl Cannes'da jüri üyeliği yapan Paul McMillen da yer aldı. Milliyet Basın İlanları Yarışması Büyük Jüri Üyeleri şöyle 
Ali Taran - Ali Taran Creative Workshop 
Arzu Ünal - Young and Rubicam 
Cem Topçuoğlu - TBWA Istanbul 
Cem Yılmaz - Beyin 
Esen Karol - Esen Karol Tasarım 
Kerem Sanlıman - Bomonty Fotoğraf 
Naciye Günal - Garanti Bankası 
Paul McMillen - RPM Radar 
Uğurcan Ataoğlu - Alametifarika 
Viki Habif - Milliyet Gazetesi 
Zeynep Karafakioğlu - Lowe Tanıtım Hizmetleri 

Cem Yılmaz'a doğum günü kutlaması Milliyet Basın İlanları Yarışması'nın Doğan Medya Center'da yapılan finalinin ardından büyük jüri üyelerine verilen yemekte 23 Nisan'da 32 yaşına girecek olan Cem Yılmaz'ın doğum günü de kutlandı. Milliyet tarafından jüri üyelerine verilen ve Doğan Gazetecilik İcra Kurulu Başkanı Hanzade Doğan'ın da katıldığı yemeğin sonrasında, Cem Yılmaz kendisi için hazırlanan doğum günü pastasını kesti. 


</TEXT>
</DOC>
