<DOC>
<DOCNO> 349324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko01.html </URL>
<DATE> 2005/06/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
IMF'nin Ankara temasları başlıyor 
</HEADLINE>
<TEXT>

     Türkiye Masası Şefi Lorenzo Giorgianni başkanlığındaki Uluslararası Para Fonu IMF heyeti, ekonomi yetkilileri ile resmi görüşmelere bugün Ankara'da başlayacak. 
     Giorgianni başkanlığındaki heyet, Türkiye temasları çerçevesinde, bazı sivil toplum kuruluşları ve özel sektör temsilcileri ile görüşmek üzere 1 haziran tarihinde İstanbul'a gelmişti. 
     Yeni stand-by düzenlemesinin birinci gözden geçirme çalışmaları kapsamında gerçekleşen ziyaret çerçevesinde IMF heyeti, 2 haziran tarihinden itibaren İstanbul'da, Türk Sanayicileri ve İşadamları Derneği TÜSİAD , Türkiye İhracatçılar Meclisi TİM , Türkiye Bankalar Birliği ve Müstakil Sanayici ve İşadamları Derneği'nin MÜSİAD de dahil olduğu bazı özel sektör temsilcileri ve sivil toplum kuruluşları ile görüştü. 
     
     Resmi temaslar başlıyor 
     Heyetin bugün Ankara'da resmi kurum ve kuruluş yetkilileri ile yapacağı görüşmelerinde, son ekonomik gelişmeler, yapısal reformlarda kaydedilen ilerlemeler ve gözden geçirmenin tamamlanmasına yönelik adımların ele alınması bekleniyor. 
     Bu kapsamda kamu maliyesi ve para politikası uygulamaları değerlendirilerek, 2005 yılı hedefleri doğrultusunda mevcut gelişmelergözden geçirilecek, yapısal reform programı kapsamında ise bankacılık,kamu bankaları, sosyal güvenlik ve vergi reformuna ilişkin çalışmalar değerlendirilecek. 
     
     12 mayısta onaylandı 
     Türkiye ile IMF arasındaki stand-by, IMF İcra Direktörleri Kurulu'nun niyet mektubunu 12 mayısta onaylamasıyla başladı. 
     Yeni düzenlemenin kabul edilmesiyle önümüzdeki üç yıllık dönemde IMF'den sağlanacak yaklaşık 10 milyar dolar tutarında kaynak 12 eşit dilimde kullanılacak. 
     
     Son stand-by 
     IMF ile imzalanarak yürürlüğe girmesi planlanan üç yıllık stand-by anlaşmasının IMF ile yapılacak son stand-by anlaşması olması planlanıyor. 
     Türkiye'nin IMF ile bundan sonra mali kaynak içeren yeni bir anlaşmaya gereksinimi olmayacağını düşündüğünü belirten Devlet Bakanı Ali Babacan, stand-by anlaşmasının muhtemelen mayıs 2008'de sona ereceğini açıklamıştı. 
     Türkiye'yi Avrupa Birliği ülkelerindeki ekonomik ortama yaklaştıracak 19'uncu IMF anlaşması bir çok yapısal ve performans kriterini içeriyor. 
     Yeni anlaşma enflasyon, cari açık, kamu finansmanı, sosyal güvenlik alanlarında son derece ciddi kısıtlamalar içerirken, özellikle vergi düzenlemeleri ve bankacılık konusunda bir çok taahhütte bulunuldu. 
     Konu başlıklarına göre taahhütler Türkiye'nin verdiği tahhütler konu başlıklarına göre şöyle 
     
     Enflasyon 
     3 yıl içinde enflasyon yüzde 5'in altına düşürülecek. 
     2006 ocak ayına kadar açık enflasyon hedeflemesine geçilecek 
     Merkez Bankası'nın bağımsızlığı sürdürülecek. 
     Tutarlı maliye politikaları devam edecek. 
     
     Cari açık 
     Sıkı maliye politikası cari açığı kontrol altında tutacak. 
     Cari açık 2005'te milli gelir'in yüzde 4.5'ine inecek. 
     2006-2007 döneminde cari açık milli gelirin yüzde 3'ü seviyesine çekilecek. 
     
     Borçlanma 
     Kamu sektörü açığı 2007 yılına kadar sıfıra yaklaştırılacak. 
     Yüzde 6.5'lik yüksek faiz dışı fazla sürdürülecek. 
     Halen milli gelirin yüzde 63,5'i oranındaki borçlar 10 puan düşürülecek. 
     İç borçlanmanın vade yapısı uzatılacak. 
     
     Sosyal güvenlik 
     Sosyal güvenlik, ilaç ve diğer tibbi harcamalar kontrol altına alınacak. 
     Sosyal güvenlik açıkları milli gelirin yüzde 4.5'i ile sınırlanacak. 
     Emekliliği düzenleyen kanun haziran sonuna kadar Meclis'ten geçirilecek. 
     Sosyal güvenlik sisteminin idari yapılanması haziran sonuna kadar tamamlanacak. 
     Emeklilik reformu ile emeklilik sistemi açığı uzun vadede milli gelirin 1'ine indirilecek. 
     2005 yılı eylül ayı sonuna kadar sağlık harcamalarını kontrol edecek bir sistem geliştirilecek. 
     Yatırım ortamının iyileştirilmesi Şirket kurmak iin gerekli süre bir günden daha kısa hale getirilecek. 
     İşletme belgesi için gerekli evrak sayısı 18'den 3'e indirilecek. 
     
     KİT'ler 
     KİT'lere personel alımına yönelik kısıtlamalar kesinlikle uygulanacak. 
     KİT'ler bir önceki yıl emekli ettikleri porsonelin yüzde onundan fazla yeni personel alamayacak. 
     
     Yerel yönetimler 
     Yerel yönetimlerin borçlanmaları sıkı şekilde kontrol edilecek. 
     Bütün yerel yönetimler yıllık gelirlerinin yüzde 10'unu aşan borçlanmalar için hükümetten izin alacak. 
     Belediyeler yıllık gelirlerinden fazla borçlanamayacak. 
     Büyükşehirler yıllık gelirlerinin 1.5 katından fazla borçlanamayacak. 
     
     Vergiler 
     Vergiler ve KİT fiyatları 2005 programına uyumlu olacak. Yani kamu kesimi zam yapmaktan ve yeni vergiler koymaktan çekinmeyecek. 
     Program süresi boyunca KDV oranları veya kapsamı değiştirilmeyecek. 
     Banka işlemleri üzerindeki vergiler hafifletilecek. 
     Orta vadede vergi denetim personeli sayısı artırılacak. Şu anda toplam personelin yüzde 5'i oranındaki denetmen sayısı yüzde 20'nin üzerine çıkarılacak. 
     Kamu kesimi alacaklarına af getirilmeyecek. 
     
     Bankacılık, BDDK VE TMSF 
     Bankacılık kanun taslağı haziran sonuna kadar Meclis'ten geçirilecek. 
     BDDK'nın denetimi güçlendirilecek. 
     Banka dışı finansal kuruluşların denetimi BDDK'ya devredilecek. 
     Kamu bankalarının ellerindeki devlet iç borçlanma senetlerinin azaltılması için takvim belirlenecek. 
     Kamu bankalarının imtiyazlarının aşamalı olarak kaldırılması için haziran sonuna kadar bir takvim hazırlanacak. 
     Vakıfbank'ın halka arzı 2005 sonuna kadar gerçekleştirilecek. 
     TMSF'nin toplam alacak tahsilatı 6.2 milyar dolara ulaşacak. 
     TMSF 2007 sonuna kadar 5,5 milyar dolar tahsilat yapacak. 
     
</TEXT>
</DOC>
