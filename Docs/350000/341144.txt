<DOC>
<DOCNO> 341144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun10.html </URL>
<DATE> 2005/05/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bağdat'ta yine intihar saldırıları, kaçırılan Japon'dan haber yok 
</HEADLINE>
<TEXT>

     Bağdat’ta bombalı araçla düzenlenen intihar saldırısında 7 kişinin öldüğü bildirildi. 
     Irak güvenlik kaynakları, Dicle nehri yakınlarındaki El Nasr meydanında düzenlenen saldırıda 16 kişinin de yaralandığını belirtti. 
     Patlamanın, Bağdat’ın merkezinde dükkanların çoğunlukta bulunduğu bir caddede meydana geldiği ve yangına neden olduğu kaydedildi. 
     
     BİR SALDIRI DAHA 

     Başkent Bağdat’ta bir polis merkezine bomba yüklü araçla saldırı düzenlendi. 
     Yetkililer, aracın, Dicle Nehri kıyısındaki polis merkezinin dışında infilak ettiğini belirtti. 
     Polis, saldırıda ölen ya da yaralanalar olduğunu bildirdi, ancak kesin rakam vermedi. 
     
     KAÇIRILAN JAPON'DAN HABER YOK 

     Irak’ta faaliyet gösteren İngiliz güvenlik firması "Hart", bir Japon çalışanından haber alınamadığını açıkladı. 
     Firma sözcüsü, Akihito Saito’dan bir süredir haber alınamadığını söyleyerek, Saito’nun, "Ensar El Sünni Ordusu" adlı örgüt tarafından kaçırıldığı iddiasının doğruluğunu kuvvetlendirdi. 
     Japon Kyodo ajansının haberinde, El Kaide ile bağlantılı Irak’taki Ensar El Sünni Ordusu’nun internet sitesinde, 44 yaşındaki Akihiko Saito’nun rehin alındığının açıklandığı belirtilmişti 
     
     JAPONYA ASKER BULUNDURMAMIZI ETKİLEMEZ 

     Japonya hükümeti, bir Japon vatandaşının Irak’ta kaçırılmasının, bu ülkede asker bulundurmalarını etkilemeyeceğini açıkladı. 
     Japonya Savunma Bakanı Yoshinori Ono, "olayın, Irak’ın güneyindeki Samava kentinde insani yardım amaçlı bulunan 550 Japon askerinin faaliyetini etkilemeyeceğini" söyledi. 
     Dışişleri Bakanlığı yetkilileri ise kaçırılan Japon vatandaşının kurtarılması için özel ekip oluşturdu. 
     El Kaide ile bağlantılı Irak’taki Ensar El Sünnet Ordusu’nun internet sitesinde, 44 yaşındaki Akihiko Saito’nun bir çatışma sonunda ağır yaralı olarak ele geçirildiği, çatışmaya giren diğer 4 yabancının ise öldürüldüğü ileri sürülmüştü. 
     Saito’nun bir İngiliz güvenlik şirketi için çalıştığı belirtildi. 
     
</TEXT>
</DOC>
