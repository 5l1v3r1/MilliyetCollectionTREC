<DOC>
<DOCNO> 324861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur11.html </URL>
<DATE> 2005/03/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gaz patlaması bomba etkisi yaptı 
</HEADLINE>
<TEXT>

     Özcan TİKİT DHA 

      İZMİR Karşıyaka'da apartman dairesinde banyo tüpünden sızan gaz sıkışarak patlamaya neden oldu. Patlamada daire sahibi Tuncay Cömert ve eşi Filiz Cömert ağır yaralandı, çiftin oturduğu daire, apartman çevresinde park halindeki altı otomobil ve bir işyeri de büyük hasar gördü. 
     Olay, bugün saat 01.00 sıralarında Şemikler 6184 3 sokak 14 numaradaki Efes Sitesi'nde meydana geldi. Balçova Altınbalık Restorant İşletme Müdürü 37 yaşındaki Tuncay Cömert, eşi 31 yaşındaki Filiz Cömert ağır gaz kokusunu farkederek evlerindeki tüpleri kontrol etmek istedi. Mutfaktaki tüpte bir sızma olmadığını belirleyen Cömert çifti, banyodaki şofben tüpünü de kontrol etmek isterken, Tuncay Cömert'in ışıkları yakmak için elekrik düğmesine basmasıyla patlama meydana geldi. Patlama sesiyle korkuyla kapılan apartman sakinleri hızla dairelerini terkederek dışarı kaçıştı. 
     İhbar üzerine olay yerine itfaiye, kurtarma ve sağlık ekipleri sevkedildi. Kısa sürede gelen polis ekipleri çevrede güvenlik önlemi alarak ambulans ve itfaiye araçlarının gelmesini bekledi. Olay yerine gelen itfaiye ekipleri ağır yaralanan Cömert çiftini baygın halde dışarı çıkardı. Ambulansa bindirilen Tuncay Cömert ve eşi Filiz Cömert Ege Üniversitesi Tıp Fakültesi Hastanesi'ne kaldırıldı. Odalarında korkuyla bekleyen çiftin çocukları ilköğretim 4'ncü sınıf öğrencisi 11 yaşındaki Emre ve 4 yaşındaki kardeşi Evren Cömert ise polis tarafından çıkarılıp komşularına teslim edildi. 
     Pencere çerçeveleri parçalanan, camları kırılan, iç ve dış duvarlarının bir kısmı yıkılan evden dışarı fırlayan mobilya parçaları çevredeki bazı araçlar ve işyerlenine zarar verdi. Polisin olay yerinde yaptığı incelemede apartman önünde park halinde bekleyen altı otomobil ve karşı apartmanın zemin katındaki Raif Cengiz'e ait Cengiz Emlak'ın hasar gördüğü belirtildi. 
     Ege Üniversitesi Tıp Fakültesi Hastanesi'nde tedavi altına alınan Tuncay- Filiz Cömert çiftinin durumunun ağır olduğu öğrenildi. İtfaiye raporunda gaz sıkışmasından kaynaklandığı belirlenen patlamanın yaklaşık 15 bin YTL 15 milyar lira zarara neden olduğu belirtildi. 
     
</TEXT>
</DOC>
