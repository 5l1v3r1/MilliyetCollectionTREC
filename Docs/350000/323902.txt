<DOC>
<DOCNO> 323902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/spor/spo08.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderde isyan 
</HEADLINE>
<TEXT>


Şampiyon güreşçiler Hamza Yerlikaya ve Mehmet Özal, Mısırlı İbrahim Karam'ın transfer edilme planına sert tepki gösterdi 

SEDAT HARDAL 


'Sonumuz olur' 
GENÇLİK ve Spor Genel Müdürlüğü ve Güreş Federasyonu'nun, Olimpiyat Şampiyonu Mısırlı İbrahim Karam'ı, Grekoromen Milli Takımı için güreştirmek istemesi ortalığı karıştırdı. 96 kiloda mücadele eden Karam'la aynı sıklette mindere çıkan Hamza Yerlikaya ile Mehmet Özal olaya tepki gösterdi. "Bu Türk güreşinin sonu olur" diyen Yerlikaya zehir zemberek açıklamalar yaptı. 

'Büyük bir hata' 
KARAM'A yapılan teklifin çok saçma olduğunu belirten Asrın güreşçisi unvanlı sporcumuz, "Bu sıklette dünya çapında iki adam var. Buna rağmen spor ahlakının nasıl olduğu herkes tarafından bilinen bir adam Türkiye'ye getiriliyor. Kendi sporcusuna para ve imkan vermeyenler, yabancı güreşçilere para saçıyorlar. Büyük bir hata" diyerek tepkisini dile getirdi. 

Özal'dan farklı yorum 
96 kiloda son Dünya Şampiyonumuz olan Mehmet Özal ise, konu hakkında daha önce yaptığı yorumdan sonra tepki aldığını söyleyerek, "Verdiğim demeçten sonra tepki aldım. Karam'a Milli forma garantisinin verilerek Türkiye'ye getirilmesine karşıyım. Böyle bir durum varsa sporu bırakalım. Ancak, Karam şampiyon olduğunda da 'biz yetiştirdik' diyebilecekler mi ' diye konuştu. 


</TEXT>
</DOC>
