<DOC>
<DOCNO> 322861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko25.html </URL>
<DATE> 2005/03/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Yabancı yatırımcılar, Rusya'nın geleceğine güveniyor... 
</HEADLINE>
<TEXT>

     Rusya Yabancı Yatırımlar Danışma Konseyi tarafından yaptırılan anketler, yabancı yatırımcıların Rusya'nın geleceğine güvendiğini ortaya çıkardı. 
     Rus Vedomosti gazetesinde yer alan haberde, anketlerin Rusya'da faaliyet gösteren yabancı şirketlerin geçen yıl yüzde 20 veya üstünde kar elde ettiğini gösterdiği belirtilerek, ''Bu şirketlerin üst düzey yöneticilerinin yüzde 80'i, son iki yılda projelerini başarıyla uygulama olanağı bulduklarını söylüyor. Yatırımcıların yüzde 57'si, Rusya'da elde ettikleri kar oranının Doğu Avrupa, Brezilya ya da diğer eski BDT ülkelerinden yüksek olduğunu belirtiyor'' denildi. 
     Haberde, yatırımcıların yüzde 79'unun Rusya'ya hammadde kaynağı bir ülkeden çok ürünler ve hizmetler alanında normal bir tüketici gözüyle baktıkları belirtilerek, şu görüşlere yer verildi 
     ''Yabancıların yüzde 88'i iş dünyasında en etkili kişinin Devlet Başkanı Vladimir Putin, en etkili kurumun da Kremlin olduğunu düşünüyor. Yüzde 81'ine göre vergiden sorumlu kuruluşlar, yüzde 78'ine de göre de ekonomi bakanlıkları ve gümrük kuruluşlar etkin. Yatırımcıların çoğu Rusya'daki makro ekonomik durumdan, nitelikli personel bulma olanaklarından ve vergi düzenlemelerinden hoşnut. Ancak, yüzde 86'lık kesim, bütün kesimlerde yolsuzlukların azaltılarak yatırım ikliminin düzeltilmesi gerektiğine inanıyor. Yüzde 56'lık kesim de hukuki reformların yapılması gerektiğini söylüyor.'' Araştırmaya Rusya'da iş yapan 107 şirketin üst düzey yöneticileriyle henüz Rusya pazarına girmeyen 51 şirketin temsilcileri katıldı. Araştırmaya katılanlar arasında AIG, Alcatel, BASF, BP, British Telecom, Citigroup, Ford, IBM, Intel, Microsoft, Nokia, Procter and Gamble, Shell ve Siemens de bulunuyor. 
     
</TEXT>
</DOC>
