<DOC>
<DOCNO> 317513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun50.html </URL>
<DATE> 2005/02/22/ </DATE>
<TIME> 22.16 </TIME>
<AUTHOR>  </AUTHOR>
<HEADLINE>
Karabağ, Sırbistan'a resmen ayrılık önerdi 
</HEADLINE>
<TEXT>

     Karadağ, Sırbistan'a resmen ayrılık önerisinde bulundu. 
     Karadağ Devlet Başkanı Filip Vuyanoviç ile Başbakan Milo Dyukanoviç, öneriyi, ''Sırbistan-Karadağ'ın Uluslararası Alanda Tanınmış ve Bağımsız Devletler Topluluğu'na Dönüşmesi Anlaşması'' taslağı şeklinde getirdi. 
     Vuyanoviç ve Dyukanoviç tarafından imzalanan taslak belgede, ''Şu anki birlik fonksiyonsuz, kurumları yavaş işliyor ve etkisiz'' denildi. 
     Belgede Karadağ'ın, varolan kusurları giderecek ve kalıcı, istikrarlı bir işbirliğini garanti edecek yeni bir ilişki modeli önerdiği kaydedildi. 
     Yeni modelde, Sırbistan ve Karadağ'ın birbirlerini ayrı ve egemen devletler olarak tanımalarının ardından, gevşek bir askeri ittifak oluşturmaları öngörülüyor. 
     Belgrad tarafından kabul edilmesi halinde, 2003'te kurulan Sırbistan-Karadağ birliği dağılacak. 
     Karadağ Başbakanı Milo Dyukanoviç geçen hafta sonu yaptığı açıklamada, Sırbistan yönetimi, Sırbistan-Karadağ birliğini dağıtmayı kabul etmezse gelecek yıl şubatta bağımsızlık referandumu yapmaya kararlı olduklarını söylemişti. 
     Daha önce bu öneriyi reddeden Sırbistan Başbakanı Voyislav Koştunitsa, Sırbistan-Karadağ birliğinin yaşamasından yana tavır takınıyor. 
     Dyukanoviç, Sırbistan'ın geçmişin milliyetçilik meseleleriyle ve Kosova problemiyle uğraşması yüzünden, Karadağ'ın Avrupa Birliği'ne girme çabasını sekteye uğrattığını düşünüyor. 
     Eski Yugoslavya federasyonunun 1990'larda dağılmasından sonra sadece Sırbistan ve Karadağ birarada kalmışlardı. 
     
</TEXT>
</DOC>
