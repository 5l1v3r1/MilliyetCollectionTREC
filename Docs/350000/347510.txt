<DOC>
<DOCNO> 347510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy19.html </URL>
<DATE> 2005/05/31/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
"İlaç stratejik bir sektör, devletin de içinde bulunması fayda var" 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ilaç sektörünün stratejik bir sektör olduğunu vurgulayarak, kamunun elinde pazar payı düşük de olsa SSK gibi bir fabrikanın bulunmasında fayda olduğunu söyledi. 
     Başesgioğlu, Novartis Türkiye'nin dünyadaki stratejik üretim tesisleri içinde en önemli ilk 7 fabrikasından biri olan Kurtköy fabrikasının açılış törenine katıldı. 
     Bakan Başesgioğlu, açılış öncesinde gazetecilerin SSK fabrikasına ilişkin soruları üzerine, şöyle konuştu 
     ''İlaç stratejik bir sektör. Kamunun elinde pazar payı düşük de olsa böyle bir fabrikanın bulunmasında fayda var. Ama pazar şartları içinde bunun ekonomik şekilde işletilmesi de önemli. Şu anda müfettiş arkadaşlarımız inceleme içinde. Ondan sonra bir karar vereceğiz. Depolardaki ilaçlar konusunda da Devlet Malzeme Ofisi ve Sağlık Bakanlığı ile görüşüyoruz. Miadı dolmadan stokta bulunan ilaçları değerlendirmek istiyoruz.'' ''Fabrika kapanacak mı '' sorusuna ise Başesgioğlu, ''Bilemiyorum. Teknik rapora bağlı. Fabrikayı bize kalırsa sürdürmek önemli. Ama bunun işleyebilmesi, rekabet edebilmesi önemli'' yanıtını verdi. 
     
     ÜCRET ZAMMI 
     Ücret zammına ilişkin sorular üzerine de Başesgioğlu, toplu sözleşme görüşmelerinin taraflar arasında sürdürüldüğünü hatırlatarak, ''Bizim temennimiz masada uzlaşılabilen, olabildiğince tarafların içine sinen bir toplu sözleşme yapılmasıdır. Sadece ücret konusu değil de başka idari maddeler de bildiğim kadarıyla toplu sözleşme masasında görüşülüyor'' şeklinde konuştu. 
     Başesgioğlu, ''Yüzde 4'lük zam içinize siniyor mu '' sorusunu ise ''Tabii gönül arzu eder ki işçilere, memurlara daha üst seviyede ücret verilebilsin. Ama uyguladığımız bir ekonomik program, bütçe dengeleri var. İşletmelerin rekabet edebilirlik unsurları önemli. Bunlar da değerlendirilen unsurlar'' diye yanıtladı. 
     
     ''SEKTÖRDE ÇEKİŞME UNSURU OLMADIĞI KANAATİNDEYİZ'' 
     Murat Başesgioğlu, Novartis Türkiye fabrikasının açılış töreninde yaptığı konuşmada da hükümet olarak yabancı yatırımların artması yönündeki sağlam iradelerini sürdürdüklerini, yabancı yatırımların olabildiğince serpilmesine olanak tanıyacak tedbirleri almaya devam ettiklerini söyledi. 
     Türkiye'nin ilaç konusunda AB müktesebatına göre belirlenmiş 22 konuyu karşıladığını belirten Başesgioğlu, 1 Ocak 2005 itibariyle veri imtiyazı konusunda yayınlanan kararla hukuki mevzuata gidildiğini hatırlatarak, şöyle konuştu 
     ''Yerli ve yabancı ayırımı yapmadan, kuralları belirlenmiş piyasa şartları içinde bütün firmaların adil ve eşit bir şekilde yarışmalarına imkan verecek düzenlemeleri yapmak ve kalıcı hale getirmek arzusundayız. Dolayısıyla sektörde çekişme konusu olabilecek, en azından rekabeti bozacak önemli bir unsur olmadığı kanaatindeyiz.'' Murat Başesgioğlu, Türkiye'de toplam sağlık harcamalarında ilaç harcamalarının yüzde 40-45 gibi önemli bir oran tuttuğunu, bu oranın sağlıklı olmadığını, özellikle ilaç tüketim profilindeki çarpık tablonun düzeltilerek, sağlıklı bir tüketim profili oluşturulmasının şart olduğunu ifade etti. 
     
     ''ORİJİNAL VE JENERİK ÜRÜNLER BİRLİKTE YAŞAMALI'' 
     Bakan Başesgioğlu, kurulması hedeflenen ilaç kurumu ile geri ödeme kurumlarında tamamen standardize bir anlayışı yerleştirmek istediklerini söyledi. 
     SSK'ya mensup 35 milyon kişinin serbest eczanelerden de ilaç temin edebilmelerini sağlayan projeye değinen Başesgioğlu, bu proje ile dün itibariyle 18 bin eczaneyle sözleşme yapıldığını ve bugüne kadar 25 milyon reçetenin bu eczaneler aracılığıyla karşılandığını kaydetti. 
     Orijinal bir ürünün pazara çıkmasına kadar geçen sürecin hem finans hem de zaman maliyeti açısından önemli olduğunu vurgulayan Başesgioğlu, şöyle devam etti 
     ''Orijinal ürünlerle jenerik ürünlerin birlikte yaşaması gerçeğini hep birlikte kabul ediyoruz. Adeta bunlar birbirini besleyen, birinin yaşaması diğerine bağlı ürünler. Bunlar birbirlerine rakip değil, birbirlerinin tamamlayıcısı ürünlerdir. Geri ödeme kurumları olarak bize düşen, kuralları ve kaideleri belirlenmiş, hukuk normlarıyla desteklenmiş bir piyasa içinde bu ürünlerin adil şekilde pazara sunulması, yer bulabilmesidir.'' 
     
</TEXT>
</DOC>
