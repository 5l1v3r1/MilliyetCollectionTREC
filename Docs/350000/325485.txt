<DOC>
<DOCNO> 325485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun20.html </URL>
<DATE> 2005/03/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
AB'nin Türkiye ile diyalog çabası 
</HEADLINE>
<TEXT>

     Türkiye ile AB arasında 3 ekimde başlayacak müzakeler öncesinde yayınlanması beklenen en önemli belgelerden biri de sivil toplumlar arası diyalog belgesi olacak. 
     Avrupa Birliği Komisyonu daha önceki adaylar için hazırlamadığı bu belgeyi ilk kez Türkiye için yayımlayacak. Haziran ayında açıklanması beklenen belgenin amacı üyeliğe giden yolda Avrupa'da Türkiye'nin, Türkiye'de de Avrupa'nın daha iyi tanınması ve uyum sürecinin sadece hükümetler arasında değil toplumlar arasında da geliştirilmesi. 
     Avrupa Birliği Komisyonu, Türkiye ile müzakeler için karar alacak devlet başkanlarına üç ayaklı bir müzakere süreci önerisinde bulunmuştu. 
     
     Müzakere tavsiyesi 

     Reformların takibi. 
     Müzakereler ve uyum. 
     Sivil toplumlar arası diyalog . 
     Bu tavsiyeye göre bir taraftan şimdiye kadar yapılan reformların uygulamasını takip edecek olan Avrupa Birliği bir yandan da müzakeleri yürütecek. Bu iki süreçle birlikte üçüncü bir platformda da sivil toplumlar arasında Avrupa Birliği'ne uyuma yönelik diyalog süreci işleyecek. 
     İşte belirlenen bu üçüncü süreçte komisyon ilk kez bir aday ülke için sivil toplumlar arası diyalog belgesi hazırlıyor. Haziranda yayınlanması planlanan belgede Türkiye'deki sivil toplum örgütleri ile Avrupa'daki muhatapları arasında karşılıklı diyalogun güçlendirilmesi ve ortak projelerin önünün açılması hedefleniyor. 
     
     Sivil toplumlar arası diyalog 

     Sivil toplum örgütleri Dernekler, Vakıflar, Gruplar, Sendikalar, Belediyeler. 
     Ticaret ve Sanayi Odaları. 
     Meslek örgütleri . 
     Alışıldık dernek, vakıf, sendika gibi sivil toplum örgütlerinin dışında yerel yönetimler, ticaret ve sanayi odaları, meslek örgütleri ve bunların da dışındaki her tür organizasyonun sürece dahil olması hedefleniyor. Amaç iki taraf arasındaki karşılıklı işbirliği ve anlayışı geliştirmek. 
     
     Halklar arasında önyargı mevcut 

     Şu anda hem Avrupa Birliği halkları hem de Türk toplumunun birbirini eksik ve yanlış tanıdığını ve karşılıklı bir çok önyargıya sahip olduğunu dile getiren AB Komisyonu yetkilileri, sivil toplumlar arası diyalog süreci ile hem bu önyargıları kırmayı hem de farklılıklara rağmen birarada yaşama bilincini yerleştirmeyi amaçlıyor. 
     Komisyon bu çalışması ile hiç bir örgütü işbirliğine zorlamayı hedeflemiyor. Ancak mevcut diyalogları güçlendirmek ve yeni diyalogların önünü açmayı amaçlıyor. Bunun için Türk sivil toplum örgütleri ile ilk görüşmeler gerçekleştirildi bile. İleriki aşamalarda sürece katılan örgütlere teşvik edici maddi kaynakların kullandırılması da gündeme gelebilecek. 

     
</TEXT>
</DOC>
