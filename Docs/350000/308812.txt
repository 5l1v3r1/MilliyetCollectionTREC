<DOC>
<DOCNO> 308812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun08.html </URL>
<DATE> 2005/01/24/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Newsweek, Bush'un mesajını Türkiye için 'ikiyüzlü' buldu... 
</HEADLINE>
<TEXT>

     Amerikan Newsweek dergisinde yayımlanan bir yorumda, ''dünyada özgürlük'' çağrısı yapan ABD Başkanı George W. Bush'un, baskıcı rejim liderlerini Teksas'taki çiftliğinde ağırlamasına karşın, Türkiye, Fransa, Endonezya ve Hindistan gibi ülkelerin seçimle başa gelmiş liderlerinin çiftliğe davet edilmemesine dikkat çekildi. 
     Newsweek dergisinde yayımlanan Fareed Zakaria imzalı yorumda, Bush'un ikinci dönem yönetimine başlarken, yemin töreninde, ''bütün dünyada özgürlüğün yayılmasının, Amerikan dış politikasının önceliği haline geleceği'' yönündeki konuşması ele alındı. 
     Yorumda, benzer bir söylemin, daha önceki ABD başkanları Woodrow Wilson, Franklin Roosevelt, John Kennedy ve Ronald Reagan tarafından da kullanıldığına ve dünyada sarsıcı etki yarattığına dikkat çekilirken, Bush'un konuşmasının, daha önceki başkanlardan farklı olarak, Amerikan dış politikasında kapsamlı bir kaymaya işaret ettiği belirtildi. 
     Kaçınılmaz olarak, Bush yönetiminin söylemi ve gerçekler arasında fark olduğu belirtilirken, dünyanın en baskıcı 8 rejimi arasında sayılan Suudi Arabistan'ın lideri Prens Abdullah'ın, Bush'un Teksas'taki çiftliğinde ağırlandığına işaret edildi. Dergideki yorumda, seçilmiş liderleri bulunan Türkiye, Fransa, Endonezya ve Hindistan'a ise bu ayrıcalığın tanınmadığı belirtildi. 
     
     ''BUSH DOKTRİNİ, IRAK'TA BAŞARISIZ OLDU'' 
     Yorumda, Bush yönetiminin, Rusya'nın Çeçenistan politikasını ''teröristlere karşı savunma hareketi'' olarak nitelediği, Çin'e karşı başkaldıran Tayvan'a destek vermek yerine, Pekin yönetiminin yanında yer aldığı, ''İran'dan daha baskıcı olan'' Özbekistan Lideri İslam Kerimov ile de görüşüp yardım sağladığı kaydedildi. 
     Newsweek yorumunda, ABD Başkanı Bush'un, ''Amerika'nın idealleriyle çıkarları arasında çatışma olmadığını'' söylemesine karşılık, kayıtların, bunun tam tersini gösterdiği ifade edildi. Özgürleştirme kavramının karmaşık bir konu olduğu belirtilerek, örneğin Ürdün'de seçimle gelmemesine karşın monarşik yönetimin, seçilmiş demokratlara göre daha liberal ve açık olduğu, Birleşik Arap Emirliklerinin ise dünyadaki en az özgür ülkeler arasında sayılmasına karşın en büyük kenti Dubai'nin, serbest piyasa merkezi haline geldiği kaydedildi. 
     Dergide, ''diktatörden kurtularak özgürlük getirme anlayışı'' olarak özetlenen ''Bush doktrininin'', şu ana kadar Irak'ta başarısız olduğu, savaş sonrası düzeni sağlamak, hatta demokratik kurumları oluşturmak için bile bir plan olmadığının ortaya çıktığı belirtildi. 
     Freedom House adlı kuruluşa göre bugün dünyada 192 ülkeden sadece 25'inin, ''10 üzerinden 6 alacak şekilde özgür'' kabul edildiği de ifade edildi. 
     
</TEXT>
</DOC>
