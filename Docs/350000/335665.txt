<DOC>
<DOCNO> 335665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur53.html </URL>
<DATE> 2005/04/21/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
İnegöl'de mobilya fabrikasında yangın... 
</HEADLINE>
<TEXT>

     Bursa'nın İnegöl İlçesi'nde kurulu bir mobilya fabrikasının imalat bölümünde yangın çıktı. 
     AA muhabirinin aldığı bilgiye göre, Nurhas Mobilya Sanayi ve Ticaret A.Ş'nin bulunduğu 6 katlı binanın ikinci katındaki imalat bölümünde, henüz belirlenemeyen nedenle yangın çıktı. 
     İlçe ve belde belediyelerinden gelen itfaiye ekiplerinin müdahale ettiği yangının, showrom bölümünün bulunduğu zemin kat ile üst katlara sıçramaması için yoğun çaba harcandığı bildirildi. Yoğun duman yüzünden ikinci kata ulaşmakta zorluk çeken ekipler, yangına müdahaleyi kolaylaştırmak için, iş makinalarıyla bu katın duvarlarını kırdılar. 
     Bu sırada, dumandan zehirlenen bir itfaiye eri, İnegöl Devlet Hastanesi'ne kaldırıldı. 
     İnegöl Belediye Başkanı Alinur Aktaş ve Emniyet Müdürü Nusret Kızıltaş ile Nurhas Mobilya'nın Genel Müdürü Ahmet Güleç de olay yerine geldi. 
     Fabrikadaki yangını söndürme çalışmaları devam ediyor. 
     
</TEXT>
</DOC>
