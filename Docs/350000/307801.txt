<DOC>
<DOCNO> 307801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/soneko17.html </URL>
<DATE> 2005/01/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Petrol fiyatındaki artış hazır giyimcilere yaradı 
</HEADLINE>
<TEXT>

     Türkiye'nin Ortadoğu ülkelerine yaptığı hazır giyim ve konfeksiyon ihracatının, bu ülkelerde yükselen petrol ihracatı gelirlerinin bir kısmının tüketime kayması sonucu arttığı bildirildi. 
     İstanbul Tekstil ve Konfeksiyon İhracatçı Birlikleri İTKİB tarafından hazırlanan ''Hazır Giyim ve Konfeksiyon Sektörünün 2004 Yıllık İhracat Performans Değerlendirmesi ve 2005 Yılına Bakış'' raporu açıklandı. 
     Raporda, 2004 yılında hazır giyim ve konfeksiyon ihracatının dolar bazında yüzde 13.7 artışla 13.1 milyar dolar olarak gerçekleştiği, bu performansla hazır giyim ve konfeksiyon ihracatının Türkiye ihracatında yüzde 20.5 pay aldığına dikkat çekildi. 
     Uluslararası pazarlarda büyük bir rekabet ortamının varolduğu ve sektörün karşı karşıya bulunduğu dezavantajlı durumlar gözönünde bulundurulduğunda, dolar bazında yüzde 13.7 ve euro dolar paritesi düzeltmesi yapılmış olarak yüzde 6.2'lik artışın hiç de kötü bir performans olmadığı ifade edildi. 
     Geçen yıl yapılan ihracatta hiçbir ülke grubunda düşüş olmadığı belirtilen raporda, AB ülkelerinin yüzde 74'lük payla en büyük pazar olma özelliğini koruduğu, İspanya, İtalya, Yunanistan, Portekiz gibi moda ve marka alanında önemli ülkelere Türkiye'nin katma değeri yüksek ürünlerde yüzde 62'ye varan ihracat artışı sağladığı kaydedildi. 
     Alman ekonomisindeki tüketim durgunluğunun Türkiye'nin hazırgiyim ihracatına yansıdığına, bu ülkeye ihracat artışının yüzde 5.3 düzeyinde kaldığına dikkat çekilen raporda, başta Rusya olmak üzere Bağımsız Devletler Topluluğu ülkelerine yapılan ihracatın geçen yıl yüzde 31.5 artış kaydettiği, bu ülkelerin yükselen pazarlar olduğu ifade edildi. 
     
     ORTADOĞU'YA İHRACAT 
     Rapora göre, Ortadoğu ülkelerine 2004'de yapılan hazır giyim ve konfeksiyon ihracatı yüzde 15.9 artışla, 220 milyon 917 bin dolar olarak gerçekleşti. 
     Yüksek seyreden petrol fiyatları ve petrol ihracatından elde edilen gelirin bir kısmının tüketim talebine kayması, Irak pazarının nispeten açılması gibi nedenlerle bölgeye yönelik ihracatın canlılığını koruduğu vurgulanan rapora göre, geçen yıl İran'a yüzde 330.4 artışla 10.5 milyon dolarlık, Irak'a da yüzde 50 artışla 50.5 milyon dolarlık, Kuveyt'e yüzde 16.2 artışla 12.2 milyon dolarlık, Ürdün'e yüzde 26.1 artışla 9.3 milyon dolarlık hazırgiyim ve konfeksiyon ihracatı yapıldı. 
     Suriye'ye ihracat ise yüzde 41.1 oranında azalırken, İsrail'e yapılan ihracat artışının serbest ticaret anlaşmasına rağmen yüzde 2.2 düzeyinde kalması dolardaki zayıflığa bağlandı. 
     Kur endeksinin rekabet gücünün bir göstergesi olduğu ifade edilen raporda, TL'nin değerlenmesine dikkat çekilerek, ''Bu durum bütün ihracat sektörleri için olduğu gibi, hazır giyim ve konfeksiyon sektörü açısından da rekabet gücü kaybının tescili niteliğindedir'' denildi. 
     Raporda, hazır giyim ve konfeksiyon üretiminde işgücü maliyeti payının yüzde 30 civarında olduğu, bu yüzden işgücü ücretindeki bir artışın ihracatta rekabet gücünü doğrudan etkilediğine işaret edilerek, asgari ücrete 2004 yılı bazında yapılan zammın yüzde 40'a yaklaştığı ifade edildi. 
     Raporda, geçen yılki en önemli gelişmenin kredi faizlerindeki düşüş olduğu ifade edilerek, ''Her ne kadar, sektör nakit kredi pastasından sadece yüzde 2.1 düzeyinde bir pay alıyorsa da, kredi faizlerindeki düşüş bütün vadeli işlemleri etkilediğinden, kredi maliyetleri yönüyle az da olsa bir rahatlama yaşanıyor'' denildi. 
     
     2005 BEKLENTİLERİ 
     2005 yılı ile ilgili beklentilere de yer verilen raporda, tekstil ve hazır giyim kotalarının kalkmasının dünyada yeni bir dönemi başlattığı ifade edildi. 
     Dünya Ticaret Örgütü'nün hazırladığı bir rapora göre, AB ithalatı içinde yüzde 9 olan Türkiye'nin pazar payının, kotalar kalktıktan sonra yüzde 6'ya gerileyeceği, ABD pazarında Türkiye'nin de arasında bulunduğu diğer ülkelerin pazar payının ise yüzde 24'ten yüzde 10'a düşeceğinin tahmin edildiği bildirildi. 
     Raporda, dünya ticaret hacminin 2005 yılında yüzde 8.4 ve 2006 yılında yüzde 7.8 artacağının tahmin edildiği ifade edilerek, şunlar kaydedildi 
     ''Türkiye'nin tekstil ve hazırgiyim sektörü açısından, 2005 ve 2006 yılının 2004 yılından biraz daha dezavantajlı koşullar içerdiği söylenebilir. GSYH ve ticaret hacminde görülecek zayıflamanın çoğunlukla Türkiye'nin geleneksel ve hedef pazarlarının dışında kalan pazarlarda yaşanacağının tahmin ediliyor olması, ihracata yönelik Türk tekstil ve hazırgiyim sanayii açısından bir ümit ışığı olarak değerlendirilebilir. 
     Türkiye'yi doğrudan etkileyecek pazarlar arasında sadece ABD'nin 2005'te 2004'e göre daha düşük bir performans sergileyeceği görülüyor.'' Raporda, 2004-2005 sezonunda dünya pamuk arzının geçen sezona kıyasla yüzde 9 oranında artarak 31.8 milyon ton olacağının tahmin edildiği belirtilerek, tekstil ve hazırgiyim sektörünün 2005 yılında temel hammadde maliyetleri açısından fazla bir sıkıntı çekmeyecek gibi göründüğü kaydedildi. 
     İstanbul Hazırgiyim ve Konfeksiyon İhracatçıları Birliği İHKİB Başkanı Süleyman Orakçıoğlu, değerlendirmesinde, hazırgiyim sektörünün 2004 yılında da üzerine düşeni fazlasıyla yaptığını belirtti. 
     Orakçıoğlu, ''2005 yılında ise olumsuz beklentilere rağmen Türkiye'nin tüm kurumlarının el ele verip sorunları aşabileceğine inanıyorum'' dedi. 
     
</TEXT>
</DOC>
