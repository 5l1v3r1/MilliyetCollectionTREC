<DOC>
<DOCNO> 315851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur10.html </URL>
<DATE> 2005/02/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bir ay önce evlendiği eşini erkeklere pazarladı 
</HEADLINE>
<TEXT>

     İsmail AKDUMAN DHA 

      SAMSUN'da 18 yaşındaki M.T., resmi nikah yaparak evlendiği 31 yaşındaki Sezgin Tok'un kendisini para karşılığı erkeklere sattığını ileri sürerek şikayetçi oldu. Suçlanan koca aramalara rağmen bulunamazken, M.T ile ilişkiye girdikleri belirtilen 3 kişi tutuklandı. 
     Samsun'un Salıpazarı İlçesi Tepealtı Köyü'nde oturan M.T. iki ay önce iddiaya göre kendisini evlenme vaadiyle kandıran 31 yaşındaki Soner Taflan tarafından kaçırıldı. Tecavüz edildikten sonra terkedilen ve korktuğu için babaevine dönemeyen M.T. bu arada tanıştığı 31 yaşındaki Sezgin Tok'un evlenme teklifini kabul etti. Ancak nikahtan bir ay sonra resmi nikahlı eşinin kendisini ölüm tehdidiyle para karşılığı erkeklere sattığını öne süren M.T. polise başvurdu. 
     Suçlanan koca aramalara karşın bulunamazken, M.T'nin ifadesi doğrultusunda yakalanan Soner Taflan, 44 yaşındaki Akif Aydın ile 31 yaşındaki Muzaffer Baştürk tutuklandı. 
     Tecavüz ve alıkoyma suçundan haklarında 10 yıla kadar hapis istemiyle dava açılan Taflan, Aydın ve Baştürk'ün yargılanmasına Samsun 2'nci Ağır Ceza Mahkemesi'nde başlandı. Eşini pazarlamakla suçlanan, ancak aramalara karşın bulunamayan Sezgin Tok ise gıyabında yargılandı. 
     Sanıklardan evli ve 2 çocuk babası Soner Taflan, kaçırma ve tecavüz iddialarını reddetti. Taflan, "Ben fırıncılık yapıyorum ve kamyonetle köylere ekmek dağıtıyorum. M.T'yi tanıyorum. Bana evden kaçtığını söyleyip, Samsun'a getirmemi istedi. Ben de kabul ettim. Sonra Sezgin ile tanıştırdım. Telefon etmek için yanlarından ayrıldığımda ikisi de yoktu'' dedi. 
     Diğer sanıklar Akif Aydın ile Muzaffer Baştürk de iftiraya uğradıklarını öne sürdü. Sanıklardan şikayetçi olduğunu belirten M.T ise, "Soner beni sevdiğini söylüyordu. Sonra birlikte kaçmaya karar verdik. Sonra bana ormanda tecavüz etti. Sonra Sezgin ile tanıştırıp, yanımızdan ayrıldı. Ailemden korktuğu için eve dönemedim. Sezgin'in evlenme teklifini kabul ettim. O da bir ay sonra beni para karşılığı sattı. Bu hayata daha fazla dayanamadığım için polise sığındım'' diye konuştu. 
     Duruşma, firardaki kocanın yakalanması ve tanıkların dinlenmesi için ertelendi. 
     
</TEXT>
</DOC>
