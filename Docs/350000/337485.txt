<DOC>
<DOCNO> 337485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur12.html </URL>
<DATE> 2005/04/27/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Hırsızlar, lambayı açmak isterken zile bastı 
</HEADLINE>
<TEXT>

     Fatih KARAÇALI ADANA, DHA 

      ADANA’da hırsızlık için girdikleri 19 Mayıs Lisesi'nde lambayı yakmak isterken zilin düğmesine basınca kaçmak zorunda kaldı. 
     Kimliği belirsiz 4 hırsız, dün saat 23.00 sıralarında, İsmetpaşa Mahallesi’ndeki 19 Mayıs Lisesi’nin demir parmaklıklı kapısını kırarak içeri girdi. Zemin kattaki müdür ve yardımcılarına ait 3 odaya, kapı kilitlerini kırarak giren hırsızlar, 2 bilgisayar, 1 yazıcı ile ADSL modem cihazını aldı. Hırsızlardan bir bölümü bunları dışarı taşırken, diğerleri bilgisayar dershanesine yöneldi. Karanlıkta dershanenin yerini bulamayınca, koridor lambasını yakmak isteyen hırsızlar, yan yana duran 3 butondan hangisinin lamba düğmesi olduğunu bilemeyince, ortadakine dokundu. Düğmeye basılınca ders çıkışı ve derse girişlerde kullanılan zil çalmaya başladı. Zil sesi ile paniğe kapılan hırsızlar, bilgisayarları bırakarak kaçtı. Zil sesini duyan okulun yanındaki diğer binada bulunan okul görevlisi polise haber verdi. Yapılan araştırmada, hırsızların izine rastlanmazken, çalınmak istenen bilgisayarlar bina çıkışında, yazıcı ile modem ise bahçede bulundu. 
     Polis, görgü tanıklarının ifadesine göre, zil çaldıktan sonra okuldan kaçtıkları belirlenen 4 hırsızı aramaya başladı. 
     
</TEXT>
</DOC>
