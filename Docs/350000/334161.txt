<DOC>
<DOCNO> 334161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/yazar/asik.html </URL>
<DATE> 2005/04/17/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
İnsanı çiğneriz... 
</HEADLINE>
<TEXT>


Profesör Üstün Dökmen, Hayvan dergisinde yayımlanan röportajında, "Yere düşen ekmeğin üstüne basan insan görmedim ama yere düşen insanı tekmeleyen çok kişi gördüm" diyor... Saygılı olmaktaki kusurlarımızı şöyle anlatıyor 
- Birbirimize saygılı olma konusunda 3 tip temel hatamız var... Avrupa'da yaşayan vatandaşımız, orada yerlere çöp atmıyor ama Kapıkule'den girer girmez yerlere tükürmeye, çöp atmaya başlıyor. Niye burada böyle yapıyorsun diye sorulduğunda, herkes böyle yapıyor diyor. Kendi fikri olmayan insanın duruma göre hareket etmesidir bu. 
İkinci hatamız, adama göre davranmamız. Karşımızdaki adam iri yarıysa, 'Buyur Abi', diyoruz, ufak tefekse, 'Ne var lan ' diyoruz. Oysa ki, insanların onuru birbirine eşittir. 
Üçüncü hata, keyfimize göre davranmak. Keyfimiz yerindeyse eve girerken 'Merhaba millet' diyoruz, değilse surat asıyoruz. Oysa keyfimiz yerinde olsun olmasın insanlara saygılı davranmak zorundayız. Diyorum ki, yerdeki ekmeğe saygılı olma konusunda ülkemde mutabakat var, kimse basamaz, ayağıyla dürtüklemez ya da öper, koyar bir kenara. Ekmek nimettir kabul, peki insan nimet değil mi 

Katıldığı toplantılarda uyuklayan Turizm Bakanı Koç, "İyi rüya görürüm" demiş. 
Bakanlıklar da en iyi rüyada yönetilir zaten... 
Haldun Ertem 

Meclis'in ilk Başkan'ı unutuldu... Ulusal Egemenlik Haftası dolayısıyla bu akşam Taksim'de Ulusal Egemenlik yürüyüşü ve Mahsun Kırmızıgül konseri düzenleniyor. Yürüyüşe TBMM Başkanı Bülent Arınç da katılıyor. Arınç'ın TBMM tarafından dağıtılan programı şöyle 
Saat 19 30 Milli Egemenlik Yürüyüşü'ne katılım. Güzerg h Galatasaray Lisesi önü - Taksim Meydanı... 
Saat 20 30 Halk Konseri ve Havai Fişek gösterisine katılım. 
Görüldüğü gibi... Meclis Başkanı Bülent Arınç'ın programında Taksim Meydanı'na girerken önünden geçeceği Atatürk Anıtı'na çelenk koymak veya saygı duruşu bulunmuyor. Sayın Başkan, Meclis'in ilk seçilmiş Başkanı Mustafa Kemal'i değil, Mahsun Kırmızıgül'ü görmeye gidiyor Taksim'e... 

20 - 26 Nisan tarihleri arası aynı zamanda Kutlu Doğum Haftası... 1989 yılında Diyanet tarafından ihdas edilen bu hafta boyunca Hazreti Muhammed'in doğumu kutlanıyor. Hazreti Muhammed'in esas doğum günü olan Mevlid Kandili'nin tarihi, takvim farkı yüzünden her yıl değişirken Kutlu Doğum Haftası değişmiyor. Milli Egemenlik Haftası ile üst üste biniyor. İstanbul Milli Eğitim Müdürlüğü ve Anadolu Arslanları İşadamları örgütü, Kutlu Doğum Haftası nedeniyle okullarda ortak kompozisyon yarışması düzenlemiş... Yarışmada Hazreti Peygamber'in çeşitli özellikleri anlatılacak. Öğrencilere 36 bin YTL dağıtılacak. 
Yurttaşlık Hareketi Derneği de bu haftanın Ulusal Egemenlik Haftası olduğunu düşünerek,0 "Yurttaşlık Bilincinin Önemi" konulu bir kompozisyon yarışması öneriyor. İstanbul Milli Eğitim Müdürlüğü öneriyi reddediyor... Gerekçe 
"... okullarımızda bu tür yarışma düzenlemek isteyen kurumların her geçen gün artması... Derslerin aksaması... vs..." 
Yeni nesle başka bir rejim hazırlanıyor... 

RAUF DENKTAŞ, KKTC Cumhurbaşkanlığı görevine veda ediyor. 
Çünkü AKP hükümetinin Kıbrıs'ı elden çıkarma politikasına ortak olmak istemiyor. Rauf Bey'e bundan böyle "vatandaş Rauf Denktaş" olarak yürüteceği zorlu mücadelede başarılar diliyoruz... 


Medya mevzuu Gazetelerin magazin ekleri yetmiyor. Haberler birinci, ikinci, üçüncü sayfalara taşıyor... Elif'le Kerem Laila'da buluştu. Gülben estetik olacak... Aysu ile Emre ayrıldı... Tuğba yeni sevgili buldu. Cansu iri göğüslerinden şik yetçi.. vs... 
Magazin tadı çoktan aşıldı. Medya adeta kulüplerde sabahlayan, sık sık sevgili değiştiren, açılıp saçılan, vücudunu pazarlayan kadın tipini destekler oldu... Nice kadınımız nice soylu mücadelenin içinde. Nicesi uluslararası platformlarda başarılar kazanıyor. Ama gören yok. Medya gençlere iyi hedefler göstermek sorumluluğunu unutmuşa benziyor. 
Biraz silkinip kendimize gelsek iyi olmayacak mı 



</TEXT>
</DOC>
