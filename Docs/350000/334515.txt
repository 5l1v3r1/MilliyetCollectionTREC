<DOC>
<DOCNO> 334515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo18.html </URL>
<DATE> 2005/04/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Fenerbahçeli Ekşioğlu Tarih nasıl yazılır göstereceğiz 
</HEADLINE>
<TEXT>

     Fenerbahçe Kulübü yönetim kurulu üyesi İlhan Ekşioğlu, derbi maçta Beşiktaş'a yenilmeleri ile ilgili olarak, ''Hakiki tarihi biz yazacğız, tarih nasıl yazılır sezon sonunda göstereceğiz'' dedi. 
     Kulüp Başkanı Aziz Yıldırım, asbaşkanlar Mahmut Uslu, Murat Özaydınlı ve yönetici İlhan Ekşioğlu, bu sabah Samandıra Tesisleri'ne gelerek antrenman öncesi futbolcular ve teknik heyetle biraraya geldi. Başkan ve yöneticilerin teknik heyet ve futbolculara moral verdikleri, Beşiktaş yenilgisini unutup, önlerindeki maçlara bakmaları gerektiğini söyledikleri öğrenildi. 
     Toplantı sonrası başkan Yıldırım ve yöneticiler idmanı izlerken, Ekşioğlu, Uslu ve Özaydınlı basın mensuplarının bulunduğu bölüme gelerek açıklamalarda bulundu. 
     İlhan Ekşioğlu, dün çok güzel bir maç oynandığını, ayrıca Fenerbahçe taraftarlarının yenilgiye rağmen yapmış oldukları olgun davranışın takdir edilmesi gerektiğini vurgulayarak, şunları söyledi 
     ''Fenerbahçeliler bir taraftar profili nasıl olur gösterdiler. Taraftarımızın şampiyonluğa ne kadar inandığını bir kere daha gördük. Dün kaybettik ama sonunda kazanan taraf olacağız. Taraftarımıza bu sezon çifte kupa hediye edeceğiz. Hakiki tarihi biz yazacağız. Tarih nasıl yazılır sezon sonunda herkese göstereceğiz.'' Samandıra Tesisleri'ne gelip futbolcularla çay içtiklerini belirten Ekşioğlu, ''Yanlarında olduğumuzu hepsi biliyor. 28 haftadır lideriz. Kalan 6 lig, 2 de Türkiye Kupası maçını kazanıp, sezonu çifte kupayla kapatacağız, bundan taraftarımızın şüphesi olmasın'' dedi. 

     
</TEXT>
</DOC>
