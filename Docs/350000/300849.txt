<DOC>
<DOCNO> 300849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sondun13.html </URL>
<DATE> 2004/12/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Arab News Mesut Yılmaz haklıymış 
</HEADLINE>
<TEXT>

     
     ANKA 
     

Eski başbakanlardan Mesut Yılmaz'ın, AB sürecine ilişkin olarak "Bir engeli atladığımızda bir başkasını çıkarıyorlar" sözlerinin doğruluğunun, Brüksel Zirvesi'nde bir kez daha otaya çıktığı yorumu yapıldı. 
     Suudi Arabistan'da İngilizce olarak yayınlanan Arab News gazetesinde Amir Taheri imzasıyla yer alan yorum yazısında, eski başbakanlardan Mesut Yılmaz'ın, bundan birkaç yıl önce Türkiye-AB ilişkilerini tanımlarken, "Bir engeli atladığımızda bir başkasını çıkarıyorlar" ifadesini kullandığı anımsatıldı. Yılmaz'ın bu görüşünün, Brüksel Zivesi'nden çıkan kararlar ile teyit edildiği ifade edilirken, bazı ülkelerden yükselen "referandum" söylemlerinin ve Kıbrıs konusuna ilişkin olarak ortaya konulan koşul da buna dayanak olarak gösterildi. 
     Yazıda, tüm bu tartışmaların arka planında, AB içinde, "Türkiye'yi AB'ye almanın, Türkiye'ye iyilik yapmak olduğu" yönündeki algılamanın bulunduğuna dikkat çekilirken, "Bu kesinlikle doğrudur, Türkiye'nin AB'ye katılarak, ona iyilik yapacak olması da eşit derecede doğrudur" denildi. 
     Türkiye'nin, 10 yıl sonra ulaşacağı 80 milyon nüfusun, 200 milyar dolarlık bir pazar yaratacağı, Türkiye'nin 
     doğrudan yatırım için cazibe merkezi haline gelecek olması, ülkenin AB'ye oranla sahip olduğu genç nüfusu ve stratejik konumu ile siyasi yapısının, Türkiye'nin AB'ye sağlayacağı avantajlar olduğu ifade edildi. En kötü yaklaşımın, Türkiye'yi uzun yıllar dışarıda tutmak olduğuna dikkat çekilen yazıda, Türkiye'nin de bir "B Planı" olmamasının akıllıca olmayacağına işaret edildi. Yazıda, "Türkiye, AB'nin kafasını toparlaması için belirsizce bekleyemez" denildi. Türkiye için en iyi stratejinin, müzakerelerin uzunluğundan bağımsız olarak siyasi ve ekonomik olarak "Avrupalılaşma" çabalarına devam etmek olduğunu da kaydedildi. 
     
</TEXT>
</DOC>
