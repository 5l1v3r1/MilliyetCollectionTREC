<DOC>
<DOCNO> 302782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/soneko05.html </URL>
<DATE> 2005/01/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türkiye, vergi liginde alt sıralarda... 
</HEADLINE>
<TEXT>

     Vergi kayıp ve kaçağının yüzde 50'lere ulaştığı Türkiye, 30 OECD ülkesi içinde vergi mükellefleri liginde de en alt sırada yeraldı. 
     Maliye Bakanlığı Gelirler Genel Müdürlüğü Daire Başkanlarından Semih Öz'ün OECD verileri üzerinden yaptığı araştırmaya göre, OECD ülkelerinde toplam vergi gelirleri içerisinde en büyük payı, kurum gelirleri de dahil olmak üzere gelirler üzerinden alınan vergiler oluşturuyor. Tüketim vergileri ise üye ülkelerin ikinci büyük gelir kaynağı olarak belirleniyor. 
     Ancak son dönemlerde özel tüketim vergi gelirlerinde azalma meydana gelirken, taşınmazlar üzerinden alınan vergiler ise artış eğilimi gösteriyor. Bu vergi gelirlerinin 2003 yılında ABD, İngiltere, Kanada ve Kore'de toplam vergi gelirlerinin yüzde 10'unu aştığı dikkat çekiyor. 
     
     VERGİ GELİRLERİ VE MÜKELLEF DURUMU 
     Semih Öz'ün Gelirler Kontrolörlerinin Vergi Sorunları Derneği'nde de yayınlanan araştırmasına göre, OECD üyesi ülkelerde, nüfusun yaklaşık yüzde 50'sinin gelir vergisi mükellefi olarak vergi idarelerinde kaydı bulunuyor. 
     30 ülke nezdinde yapılan karşılaştırmada, Avustralya, Belçika, Kanada, Fransa, Yunanistan, Macaristan, Portekiz, İspanya, İsviçre ve ABD'de çalışanlar da gelir vergisi beyannamesi veriyor. 
     Nüfusu 285 milyon 500 bin olan ABD'de 130 milyon 900 bin gelir vergisi, 7 milyon 900 bin adet de kurumlar vergisi mükellefi bulunurken, gelir vergisi mükellef sayısı, İtalya'da 37 milyona, Japonya'da 20 milyon 900 bine, Polonya'da 23 milyon 770 bine, Almanya'da da 28 milyon 500 bine ulaşıyor. 
     Beyannameli gelir vergisi mükellefleri baz alınan Türkiye'de ise 2 milyon 100 bin gelir vergisi mükellefi yer alıyor. 
     Gelir vergisi mükelleflerinin ülke nüfusuna oranına göre Türkiye, bu sayı ile mükellef liginin son sırasında kalıyor. 
     Araştırmaya göre, ABD'de gelir vergisi mükellefleri, nüfusun yüzde 46'sını oluşturuyor. Bu oran, İsveç'te yüzde 79, Polonya'da yüzde 62, Japonya'da yüzde 16, İtalya'da yüzde 65, Yunanistan'da yüzde 33, Almanya'da yüzde 35, Fransa'da yüzde 56, Finlandiya'da yüzde 88, Belçika'da da yüzde 62 olarak belirlendi. 
     Türkiye'de ise gelir vergisi mükellefleri, ülke nüfusunun sadece yüzde 3'ünü oluşturuyor. Sıralamada Türkiye'ye en yakın ülke yüzde 8 oranı ile Meksika olarak ortaya çıkıyor. 
     
     MALİYECİ BAŞINA MÜKELLEF SAYISI 
     Araştırmada, 30 OECD ülkesindeki vergi personeli başına düşen mükellef sayısı da irdeleniyor. 
     Buna göre, vergi kayıp ve kaçağı ile etkin mücadele yapılamamasının nedenlerinden birisinin personel yetersizliği olduğu ileri sürülen Türkiye, OECD'de maliyeci başına en az mükellefin düştüğü ülke olarak ortaya çıkıyor. 
     Araştırmaya göre, Maliyeci başına en çok mükellefin düştüğü ülke bin 385 mükellef ile ABD olurken, Türkiye'de ise bu sayı 65'de kalıyor. 
     Maliyeci başına mükellef sayısı, İngiltere'de 442, İsveç'de 886, Yunanistan'da 321, Belçika'da ise 313 olarak veriliyor. 
     
     KİŞİ BAŞINA VERGİ YÜKÜ 
     30 ülkede kişi başına düşen vergi yükü açısından da Türkiye, son sırayı işgal ediyor. 
     Vergi kayıp ve kaçağının yüzde 50'lere ulaştığı, kayıt dışı ekonominin had safhada bulunduğu ve vergi yükünü başta ücretliler olmak üzere az bir grubun üstlendiği ülkemizde, kişi başına düşen vergi yükü de 834 dolar olarak hesaplanıyor. 
     Bu rakam, ABD'de 9 bin 661, İngiltere'de 9 bin 350, İsveç'de 13 bin 608, Norveç de 18 bin 433, Lüksemburg da 22 bin 135, Almanya'da ise 8 bin 783 dolar seviyesinde seyrediyor. 
     
</TEXT>
</DOC>
