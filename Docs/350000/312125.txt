<DOC>
<DOCNO> 312125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur20.html </URL>
<DATE> 2005/02/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Huzurevi fiyatlarında sembolik artış... 
</HEADLINE>
<TEXT>

     Sosyal Hizmetler ve Çocuk Esirgeme Kurumu'na SHÇEK bağlı huzurevlerinde kalmanın bedeli olarak alınan ücrete her yıl yapılan artışın, bu yıl sembolik düzeyde kaldığı, buralardan yararlanan yaşlıların uygulamadan memnun olduğu bildirildi. 
     Adana Huzurevi Müdürü Nurdan Kama, AA muhabirine yaptığı açıklamada, Türkiye'de ilk ve tek model olan bahçeli küçük evlerin bulunduğu tesislerde, halen 106'sı ücretli, 69'u ücretsiz 175 yaşlının kaldığını, bunların 77'sinin kadın, 98'inin ise erkek olduğunu belirtti. 
     Kama, bir yaşlının kuruma maliyetinin 2003 yılı birim fiyatlarıyla 695 milyon lira olduğunu ifade ederek, ''Bu maliyete yeme-içme, bakım, ilaç, su, elektrik ve personel maaşlarına kadar tüm giderler dahil ediliyor. Yaşlılarımıza maliyetin çok altında hizmet veriyoruz'' dedi. 
     Bir yaşlının maliyetinin 750 YTL 750 milyon lira civarında olacağının tahmin edildiğini vurgulayan Kama, şunları kaydetti 
     ''Yeni tarifeye göre, bu yıl 2 kişilik bahçeli küçük evlerde kalanlar 243 YTL ödeyecek. Tek kişilik odalar 257 YTL, iki kişilik odalar 171 YTL, dört kişilik odalar 151 YTL, özel bakım ise 289 YTL olarak belirlendi.'' Rakamların her yıl SHÇEK Genel Müdürlüğü'nce belirlendiğini, bu yıl sembolik denilebilecek düzeydeki artışın yaşlılar arasında sevinçle karşılandığını belirten Kama, ''Zaten kurum olarak amacımız adımızdan da anlaşılacağı üzere sosyal hizmettir. Kar amacı güden bir kuruluş değiliz'' dedi. 
     
     150 KİŞİ SIRADA BEKLİYOR 
     Kama, kurumda kalabilmek için 87'si kadın 63'ü erkek 150 yaşlının sırada beklediğini ifade ederek, ''Yıllardır tam kapasite ile hizmet veriyoruz. Gösterilen ilgi bizi mutlu ediyor. Dileğimiz buraya gelmek isteyen tüm yaşlılarımıza cevap verebilmek'' dedi. 
     Kakma, huzurevinin geniş bir araziye sahip olması sayesinde bahçeye yeni küçük evlerin yapımının devam ettiğini ifade etti. 
     Huzurevleri Mahallesi'nde, SHÇEK'e bağlı olarak faaliyet gösteren Adana Huzurevi, 50 dönümlük geniş bir araziye sahip. Burada merkezi binanın yanı sıra 42 metrekarelik bahçe içinde 14 küçük ev bulunuyor. Bir tatil köyü görünümünde olan bu evlerin yer aldığı huzurevi, Türkiye'de ilk ve tek olması dolayısıyla bir model oluşturuyor. Salona açık mutfağı, yatak odası, banyo ve tuvaleti bulunan bu evlerde, kalorifer ve her an sıcak su mevcut. 
     Burada kalan yaşlıların kahvaltı ve her öğün yemekleri görevliler tarafından evlerine getiriliyor. Ana binayla bağlantılı dahili telefonları da bulunan yaşlılar, diledikleri zaman görevlilerle irtibat kurabiliyorlar. 
     
</TEXT>
</DOC>
