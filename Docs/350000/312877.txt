<DOC>
<DOCNO> 312877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/soneko03.html </URL>
<DATE> 2005/02/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
George Soros Türkiye'ye yeni yatırım yapmayı planlıyorum 
</HEADLINE>
<TEXT>

     ABD'li ünlü spekülatör ve yatırımcı George Soros, Türkiye'ye yeni yatırım yapmayı planladığını söyledi. 
     Avrupa Birliği'nden AB müzakere tarihinin alınmasının önemine dikkat çeken Soros, AB sürecinin, bu süreçte yapılacak reformların Türkiye'ye daha cazip bir ülke haline getireceğini, ancak tam üyeliğin biraz süre gerektireceğini kaydetti. 
     AB'ye yaklaşan Türkiye'nin AB perspektifinin desteklenmesi gerektiğini belirten Soros, Türk hükümetinin, AB yolunda gayet başarılı bir çalışma gösterdiğini ve bunun sonucunu da almakta olduğunu kaydetti. 
     Soros, Türkiye'nin, jeostratejik olarak önemine de dikkat çekerek, Türkiye'nin bölgesinde etkili bir ülke olduğunu vurguladı. 
     George Soros'un Türkiye'de, sıvıyağ sektöründe yatırımı bulunuyor. 
     
     DAVOS'TA BAŞBAKAN ERDOĞAN İLE GÖRÜŞMÜŞTÜ.. 
     Soros, Dünya Ekonomik Forumu Davos toplantıları çerçevesinde, Başbakan Recep Tayyip Erdoğan'ın başkanlığındaki Türk heyeti ile bir görüşme yapmış ve görüşmeye Devlet Bakanı Ali Babacan ile Maliye Bakanı Kemal Unakıtan da katılmıştı. 
     Davos'ta, Açık Toplum Enstitüsü'nün faaliyetleri hakkında bilgi veren Soros, ayrıca ana-çocuk sağlığı konusundaki katkılarını da anlatmıştı. 
     Başbakan Erdoğan'ın da, Soros'tan, Türkiye'ye doğrudan yatırım yapmasını istediği öğrenilmişti. 
     74 yaşındaki Soros, tam olarak aktif şirket yönetimi içinde bulunmazken, Soros Fund Management SFM yatırım şirketinin başkanlığını yürütüyor. Yine kendisi tarafından finanse edilen Açık Toplum Enstitüsü, dünyada eğitim, demokrasi ve kalkınmanın yaygınlaşması için çalışıyor. 
     
</TEXT>
</DOC>
