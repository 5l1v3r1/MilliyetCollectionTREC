<DOC>
<DOCNO> 347270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur29.html </URL>
<DATE> 2005/05/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
CHP'li İl Genel Meclis üyesinin karakol bastığı iddiası .. 
</HEADLINE>
<TEXT>

     İzmir’in Narlıdere İlçesi’nde, 17 yaşındaki oğlunun "ehliyetsiz olarak otomobil kullanma" suçundan gözaltına alınmak istenmesi üzerine polislere saldırdığı ve sonra beraberindeki bir grupla karakol bastığı iddiasıyla, CHP’li İzmir İl Genel Meclisi Üyesi M.M. ile oğlu ve yeğeni gözaltına alındı. 
     Alınan bilgiye göre, İnönü Mahallesi’nde devriye görevi yapan polis ekibi, 17 yaşındaki G.M’nin ehliyetsiz olarak otomobil kullandığını belirledi ve hakkında işlem yapmak için karakola götürmek istedi. 
     İddiaya göre, olay yeri yakınında bulunan İl Genel Meclisi üyesi M.M. ve yanındaki kalabalık grup, polis memurları İlker Özcan ve Erol Özdemir’e saldırarak yumrukladı. Çağrılan takviye ekiplerle olay yatıştırıldı ve polis memurları Narlıdere Karakolu’na döndü. 
     Ancak M.M, kısa süre sonra yaklaşık 50 kişilik grupla Narlıdere Karakolu’na gelerek, binaya girmek istedi. Karakola takviye ekipler çağrıldı. Kalabalık, bahçedeki polis memuru İlker Özcan’a bir kez daha saldırdı. 
     Polis havaya ateş açtı. Takviye ekiplerin gelmesiyle M.M, oğlu G.M. ve yeğeni N.M. gözaltına alındı. 
     Darp sonucu yaralanan polis memurları ise Dokuz Eylül Üniversitesi Tıp Fakültesi Hastanesi’ne kaldırıldı. 
     Zanlılar, "karakol basma, polise mukavemet, polis memurunu darp ve hakaret, ehliyetsiz olarak otomobil kullanma" suçlarından İzmir Cumhuriyet Başsavcılığı’na sevk edildi. 
     M.M’nin daha önce de aynı suçtan gözaltına alındığı ve çıkarıldığı mahkemece tutuklandığı öğrenildi. 
     
     "KARAKOL BASMADIM" 

     CHP İl Genel Meclisi Grup Sözcüsü Yücel Özen, İl Genel Meclisi Üyesi M.M’nin Narlıdere Karakolu’nu bastığı iddiasının doğru olmadığını, olayın polisin yanlış tutumundan kaynaklandığını savundu. 
     Özen, AA muhabirine yaptığı açıklamada, Narlıdere’de yaşanan olaylara kendisinin ve Narlıdere Belediye Başkanı Abdül Batur’un bizzat müdahale ettiğini belirtti. 
     M.M’nin böyle bir ithamla karşı karşıya bırakılmasının doğru olmadığını ifade eden Özen, "Olay, polisle, M.M’nin oğlu G.M. 
     arasındaki daha önceki bir meselenin devamıdır. Polis, G.M’yi ehliyet ve ruhsatla ilgili olarak durdurmuş, sonra da dövmüş. Olaylar polisin yanlış tutumundan kaynaklanmaktadır" dedi. 
     Narlıdere İlçesi’nde, 17 yaşındaki oğlunun "ehliyetsiz olarak otomobil kullanma" suçundan gözaltına alınmak istenmesi üzerine polislere saldırdığı ve sonra beraberindeki bir grupla karakol bastığı iddiasıyla, CHP’li İzmir İl Genel Meclisi Üyesi M.M. ile oğlu ve yeğeni gözaltına alınmıştı. 
     
</TEXT>
</DOC>
