<DOC>
<DOCNO> 327110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo42.html </URL>
<DATE> 2005/03/25/ </DATE>
<TIME> 22.57 </TIME>
<AUTHOR>  </AUTHOR>
<HEADLINE>
Ümit Milli takım maçının ardından... 
</HEADLINE>
<TEXT>

     Ümit Milli Futbol Takımı Teknik Direktörü Raşit Çetiner, 15. Avrupa Şampiyonası 2. Eleme Grubun'da Arnavutluk'u mağlup ettikleri için son derece mutlu olduklarını söyledi. 
     Karşılaşma sonrası düzenlenen basın toplantısında konuşan Çetiner, grup maçlarının başında kaybettikleri puanlar nedeniyle geride kalan karşılaşmaların kendileri için büyük önem kazandığına değinerek, ''Arnavutluk da bunlardan biriydi. Hedefimize varmak adına önümüzdeki iki maçlık periyodun ilkini kazandığımız için mutluyuz. Şimdi sırada Gürcistan var'' dedi. 
     Arnavutluk maçının ilk dakikalarında gol bulmaları halinde kolay kazanacaklarını düşündüklerini, bekledikleri gibi de olduğunu anlatan Çetiner, ''Tabii ki rakibimizi küçümsemiyorduk. Çok ciddi hazırlandık. Eksik futbolcularımın yerine forma giyen arkadaşların performansları ayrıca sevindirici. Milli maç haftasında ülke insanımızı sevindirmek istiyoruz'' diye konuştu. 
     
     LİKA ''TÜRKİYE HAK EDEREK KAZANDI'' 
     Arnavutluk Ümit Milli Futbol Takımı Teknik Direktörü Hasan Lika ise Türkiye'nin hak ederek maçtan galip ayrıldığını söyledi. 
     Lika, şöyle konuştu 
     ''Bizden daha üstün oynadılar. Hatalarımız sonrası kalemizde 2 gol gördük. Buna rağmen takımım sahada iyi oynamaya başladı, ama daha kolektif oynamamız gerekirdi. Bundan sonra hatalarımızı tekrarlamayıp, daha iyi olacağız. Maçın başlangıcındaki fırsatları değerlendiremediğimiz için sonuç böyle oldu. Türkiye fırsatlarını gole çevirerek farklı bir galibiyet elde etti.'' 
     
</TEXT>
</DOC>
