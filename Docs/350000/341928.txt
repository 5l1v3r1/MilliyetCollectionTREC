<DOC>
<DOCNO> 341928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy59.html </URL>
<DATE> 2005/05/12/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
AKİM Zeytinburnu bürosunu açtı... 
</HEADLINE>
<TEXT>

     AK Parti Genel Başkan Yardımcısı Şükrü Ayalan, AK Parti İletişim Merkezi’nin AKİM , parti içi demokrasinin, siyaseti tabana yaymanın ve katılımcı demokrasinin sağlanmasının bir başka ayağı olduğunu söyledi. 
     Vatandaşların dilek, şikayet ve önerilerini iletmeleri için AK Parti Zeytinburnu İlçe Başkanlığı’nda kurulan AKİM Zeytinburnu Bürosu’nun açılışında konuşan Ayalan, AK Parti’nin siyasette hep ilkleri yapmaya çalıştığını belirtti. 
     AKİM’in çalışmaları hakkında bilgi veren Ayalan, vatandaşların talep, teklif ve sorunlarını iletmek için telefon, faksla veya bizzat buralara başvurabileceklerini ifade etti. 
     AK Parti’nin siyaseti tabana yaymak için çalışmalar gerçekleştirdiğini dile getiren Ayalan, şöyle dedi 
     "AKİM, parti içi demokrasinin, siyaseti tabana yaymanın, katılımcı demokrasinin sağlanmasının bir başka ayağıdır. Bu çerçevede 81 ilde AKİM büroları açıldı. İstanbul çok büyük bir il olduğu için İl 
     Başkanlığı’ndaki büromuzun yeterli olamayacağını düşünerek, 3 ilçemizde de bu büroları açıyoruz. Talep olursa başka ilçelerde de açmayı düşünüyoruz." Hükümetin dış politika, eğitim, ekonomi ve sağlık alanlarında yaptığı çalışmaları anlatan Ayalan, "Biz, bu ülkede yapılmayan pek çok şeyi yaptık. Ancak mütevazı olduğumuz için bunları dillendirmiyoruz. Burada sizlere anlattıklarım, söyleyebileceğimin belki de 10’da 1’idir, ama bütün bunları AK Partililer olarak güçlü bir şekilde seslendirmek zorundayız" diye konuştu. 
     Ayalan, daha sonra AK Parti milletvekilleri Zeynep Karahan Uslu, Hüseyin Tanrıverdi ve Zeytinburnu Belediye Başkanı Murat Aydın ile AKİM Bürosu’nun açılışını gerçekleştirdi. 
     AKİM Gaziosmanpaşa Bürosu’nun da bugün açıldığı belirtildi. 
     
</TEXT>
</DOC>
