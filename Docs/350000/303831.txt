<DOC>
<DOCNO> 303831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonyas03.html </URL>
<DATE> 2005/01/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
10 diyetin 9'u garantisiz 
</HEADLINE>
<TEXT>

     ABD'de en popüler 10 diyetten 9'unun zayıflatma garantisi yok. İşe yaradığı 'tescilli' tek diyette ise bazı ufak tefek günlük alışkanlıklar değiştirilerek ağır ağır kilo veriliyor... 
     Yaklaşık 45 milyon kişinin, yılda 1-2 milyar dolar harcayarak durmadan rejim yaptığı ABD'de, en popüler 10 diyetten 9'unun bir işe yaradığını gösteren bilimsel kanıt yok. 'Annals of Internal Medicine' dergisinin son sayısında yer alan araştırmaya göre ABD'de işe yaradığı 'tescilli' tek diyet, 'Weight Watchers'. Bu programı uygulayanlar, altı ay içinde ağırlıklarının yüzde 5'ini verdi ve bunu 2.5 yıl boyunca korudu. 
     Sonuç Weight Watchers International Inc. tarafından memnuniyetle karşılandı, ancak araştırmayı yapan uzmanlar "Bu, başka hiçbir diyetin işe yaramadığı anlamına gelmez. Sadece bunu kanıtlayan bilimsel kayıtların tutulmadığını gösterir" diye konuştu. 
     
     Ev kadını diyeti 
     ABD kaynaklı 'Weight Watchers', diyetten çok bir beslenme konsepti. Amaç ise hızlı değil sağlıklı kilo vermek. Bunun için çeşitli diyetler arasından en uygunu seçiliyor. Temeli 1963'te New York'lu ev kadını Jean Nidetch tarafından atılan program grup dayanışması gerektiriyor. 
     Programı uygulayanlar, belirli aralıklarla bir araya geliyor. Kiloların yarattığı sorunlar, rejim sıkıntıları, geçmişte kilo problemleri yaşamış bir 'başkan'ın gözetiminde tartışılıyor. Şu anda 30'dan fazla ülkede Weight Watchers üyeleri bulunuyor ancak Türkiye'de henüz yok. "Zayıflamak 100 metre koşusu değil, bir maratondur" şiarının benimsendiği programda, bazı ufak tefek günlük alışkanlıkları 'titizlikle' değiştirenlerin mutlaka kilo vereceği vurgulanıyor. 
     Sitede yer alan bu alışkanlıkların bazıları şunlar 
     Bol bol su için. Bu aynı zamanda cildinizi de güzelleştirir. 
     Yağ ve mayonezi azaltın. 
     Haftada en fazla bir ya da iki kez kızartma yiyin. 
     Her hafta en az bir yeni şey tadın. 
     Sandviçle cips yerine taze sebze tüketin. 
     Porsiyonlarınızı fincan, çorba kaşığı cinsinden ölçün. Böylece ne kadar yediğinizi kontrol edebilirsiniz. 
     Yüksek kalorili meşrubatlardan kaçının. 
     Sosu doğrudan yemeğe dökmek yerine sadece çatalınızı batırın. 
     Önünüzdeki yemeği gerçekten çok sevmiyorsanız, yemeyin. 
     Asla paketten yemeyin. Tabağa koyun. 
     Kahvaltıyı asla atlamayın. 
     Yiyeceklerin üzerindeki yazıları okuyun. 
     Birkaç günlük yemek listesi yapın, alışverişi bu listeye göre yapın. 
     Yediğiniz her şeyi bir kenara not edin, hile yapmayın. 
     Asansör yerine merdiven kullanın. 
     Egzersizi öncelikli işler listesine koyun. 
     Kar küremek, çöpü çıkarmak gibi sıkıcı işleri değerlendirin. 
     Sıkılıyorsanız bir arkadaşınızla birlikte spor yapın. 
     
</TEXT>
</DOC>
