<DOC>
<DOCNO> 343265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun33.html </URL>
<DATE> 2005/05/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Başbakan'ın katil zanlısının karısı güvenlik ajansı kurunca... 
</HEADLINE>
<TEXT>

     Sırbistan’ın eski başbakanı Zoran Cinciç’i öldürmekle suçlanan Milorad Lukoviç’in karısı, güvenlik ajansı açtı. 
     Suikastla suçlanan birisinin eşinin silahlı güvenlik ajansı kurması, demokrasi yanlısı grupların tepkisini çekti. 
     Hapiste bulunan Lukoviç, 2003 yılındaki Cinciç suikastının yanı sıra 2000 yılında devlet başkanı İvan Stamboliç’in öldürülmesi ve 1999, 2000 yıllarında şu anki Sırbistan-Karadağ Dışişleri Bakanı Vuk 
     Draskoviç’e suikast girişimlerinde bulunmakla suçlanıyor. 
     Lukoviç, eski devlet başkanı Slobodan Miloseviç’in Boşnaklar, Hırvatlar ve Kosovalı Arnavutlara karşı kullandığı, Kızıl Bereliler adlı paramiliter grubun komutanıydı. 
     Belgrad’ta yayın yapan B-92 radyosunun haberine göre, Lupus Grubu adlı özel bir güvenlik ajansı açan Lukoviç’in karısı Aleksandra İvanoviç, Kızıl Berelilerin birçok mensubunu da ajansa aldı. 
     Amblem olarak Kızıl Berelilerin amblemi "kurt başını" kullanan ajansı, cezaevinden Lukoviç’in yönettiği belirtiliyor. 
     Miloseviç’in iktidarı döneminde çoğalan bu tür özel güvenlik ajanslarının, gasp, şantaj ve kiralık katil sağlamak gibi işler yaptığı sanılıyor. 
     
</TEXT>
</DOC>
