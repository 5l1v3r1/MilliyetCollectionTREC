<DOC>
<DOCNO> 320922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/siyaset/asiy.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşünceye darbe 
</HEADLINE>
<TEXT>


Cumhuriyet'in "Fethullah" dizisi nedeniyle yayımının durdurulmasına büyük tepki gösteren CHP Grup Başkan Vekili Topuz, uygulamanın "sansür" olduğunu söyledi 

ANKARA, İSTANBUL Milliyet 


Cumhuriyet gazetesi yazarı Hikmet Çetinkaya'nın kaleme aldığı "Fethullah Gülen'in 40 Yıllık Arkadaşı Nurettin Veren Anlatıyor" başlıklı yazı dizisinin yayımı, ihtiyati tedbir kararıyla durduruldu. 
Yayını durdurulan dizide "Gülen'in kişilik haklarının ihlal edildiği" ileri sürülürken, CHP Grup Başkan Vekili Ali Topuz, kararı "düşünceyi açıklama özgürlüğüne indirilmiş ağır bir darbe" olarak nitelendirdi. 
Gülen'in avukatları da Cumhuriyet gazetesinde 3 gün yayımlanan dizide Veren'in yaptığı sert açıklamalar üzerine Üsküdar 5. Asliye Hukuk Mahkemesi'ne başvurarak, "Fethullah Gülen'in kişilik haklarının ihlal edildiği ve tedbir kararının verilmesi gerektiğini" belirtti. Mahkeme de başvurunun ardından, diziye "ihtiyati tedbir" koyarak, yayımlanmamış bölümlerin durdurulmasını karara bağladı. 
Topuz, TBMM'deki basın toplantısında, "Dizinin yayımlanan bölümlerini defalarca okumama rağmen, kişilik haklarının ihlal edilmesiyle ilgili herhangi bir unsura rastlamadım" dedi. Topuz, sözlerini şöyle sürdürdü 
"Mahkeme yoluyla bu gerçeklere sansür getirilmiştir. Mahkeme dizinin henüz yayımlanmamış bölümleriyle ilgili kişilik haklarının ihlal edilebileceği yolunda kuşkular nedeniyle bu kararı alıyor. Türkiye, bir zamanlar şiir okuduğu için hapse atılan ve bu nedenle her türlü devrimci ve özgürlükçü söylem biçimi kullanarak ülkeye başbakan olan Recep Tayyip Erdoğan'dan bu konuyla ilgili bir tepki bekledi. Ancak şiir okuduğu için hapse girdiğini her yerde söyleyen başbakanın sesi çıkmıyor." 

Dizide iddialar 

Çetinkaya'nın hazırladığı dizide Nurettin Veren, "Başörtüsü füruattır esas olmayan, tali " açıklaması yapan Gülen'in, daha önce cemaatine fotoğraf çektirmeyi, margarin kullanmayı, hatta kola içmeyi bile yasakladığını öne sürdü. 


</TEXT>
</DOC>
