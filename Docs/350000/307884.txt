<DOC>
<DOCNO> 307884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur23.html </URL>
<DATE> 2005/01/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hülya Ağansoy'dan duruşmaya gelmeyen Çakıcı'ya tepki... 
</HEADLINE>
<TEXT>

     Çıkar amaçlı suç örgütü elebaşı Alaattin Çakıcı ile 1 sanığın, Bebek'te Tevfik Nurullah Ağansoy'un da aralarında bulunduğu 4 kişinin öldürülmesine ilişkin yargılanmalarına devam edildi. 
     Alaattin Çakıcı ile gıyabi tutuklu sanık Kamil Özkılıç'ın katılmadığı İstanbul 2. Ağır Ceza Mahkemesi'ndeki duruşmada, müdahil Aynur Hülya Ağansoy hazır bulundu. 
     Mahkeme Heyeti Başkanı Ümran Tan, Tekirdağ F Tipi Cezaevi'nden gelen yazıda, tutuklu sanık Alaattin Çakıcı'nın rahatsızlığı nedeniyle duruşmaya getirilemeyeceğinin bildirildiğini tutanağa yazdırdı. 
     Başkan Tan, Adalet Bakanlığı Uluslararası Hukuk ve Dış İlişkiler Genel Müdürlüğü'ne gönderilen yazıya cevap gelmediğini, Avusturya'nın iade kararının da mahkemeye ulaşmadığını tutanağa geçirdi. 
     Duruşmada söz alan Aynur Hülya Ağansoy, Alaattin Çakıcı'nın diğer davaların duruşmalarına katılmasına rağmen bu davaya gelmediğini belirterek, duruşmada hazır edilmesinin sağlanmasını istedi. 
     Üye hakimin, sanığın hasta olduğunun bildirildiğini hatırlattığı Ağansoy, ''Millet sedyeyle duruşmalara getiriliyor'' dedi. 
     İlgili yerlere yazıların tekrarlanmasını kararlaştıran mahkeme heyeti, bu yazıların cevaplarının beklenmesi amacıyla duruşmayı erteledi. 
     Duruşma sonrası, Çakıcı'nın mahkemeye getirilmemesini eleştiren Ağansoy, ''Gerçeklerle, özellikle Hülya Ağansoy ile yüzleşmekten korkuyor. Beni görünce sanırım vücut kimyası bozulacak. Bu yüzden gelmek istemiyor. Ancak neticede gelecek'' dedi. 
     
     CEZA İSTEMİ 
     Bebek'teki bir çay bahçesinde 28 Ağustos 1996 tarihinde meydana gelen silahlı saldırıda, Tevfik Nurullah Ağansoy'un da aralarında bulunduğu 4 kişi öldürülmüştü. 
     Bir kısım sanıklar yönünden daha önce karara bağlanan davada, Alaattin Çakıcı'nın ''adam öldürmeye azmettirmek'', Özkılıç'ın da ''adam öldürmek'' suçundan müebbet ağır hapis cezasına çarptırılmaları isteniyor. 
     
</TEXT>
</DOC>
