<DOC>
<DOCNO> 349916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun17.html </URL>
<DATE> 2005/06/08/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
ABD'ye ağır darbe, 5 asker öldürüldü... 22 asker kaçırıldı 
</HEADLINE>
<TEXT>

     Irak'ta direnişçiler, düzenlediği saldırılarda 3 Amerikan askerini öldürdü. 
     Amerikan ordusu, direnişçilerin başkent Bağdat'ın 130 kilometre kuzeyindeki Tikrit kentinde bir Amerikan üssüne düzenlediği havan topu saldırısında iki askerin öldüğünü açıkladı. 
     Açıklamada, başkentin kuzeyinde yola yerleştirilen bombanın patlaması sonucu da aracıyla yoldan geçen bir Amerikan askerinin öldüğü belirtildi. 
     ABD'nin Mart 2003'te Irak'ı işgalinden bu yana ölen Amerikalı asker sayısı 1679'a çıktı. 
     Başkentin batısındaki bir Amerikan üssüne malzeme taşıyan konvoya yapılan saldırıda da 7 kişi öldürüldü. 
     Saldırının Bağdat'ın 80 kilometre batısındaki Habaniya kasabasında düzenlendiği, ölenlerin tamamının Iraklı olduğu kaydedildi. 
     
     AFGANİSTAN'DA 2 AMERİKAN ASKERİ ÖLDÜRÜLDÜ 

     Afganistan'da iki Amerikan askeri öldürüldü. 
     Kabil'de Amerikan ordusu sözcüsünce yapılan açıklamaya göre, güneydoğudaki Şkin üssünü bugün hedef alan havan saldırısında 2 Amerikalı asker öldü, 8 asker ve sivil de yaralandı. 
     Afganistan'da yılbaşından bu yana öldürülen Amerikan askerlerinin sayısı 30'a yükseldi. 
     
     22 ASKER KAÇIRILDI 

     Irak'ta, 22 askerin kaçırıldığı bildirildi. 
     Anbar bölgesi polis yetkilisi Şakir Salih, Iraklı askerlerin Suriye sınırı yakınındaki Kaim'den Rava kasabasına giden yolda kaçırıldıklarını açıkladı. 
     Salih, silahlı kişilerin askerleri, üslerinden ayrılmasından kısa bir süre sonra kaçırdıklarını belirtti. 
     
     ENDÜSTRİ BAKANLIĞI ÇALIŞANLARI VE BİR TERCÜMAN ÖLDÜRÜLDÜ 

     Irak'ta Endüstri Bakanlığı'nda çalışan iki kişi, seyir halindeki bir araçtan açılan ateşte öldü. 
     Polis yetkilileri, başkent Bağdat'ta, silahlı kişilerin bulunduğu iki araçtan, bakanlık çalışanı Zeki Cevad ve Muhammed Haydar'ın seyahat ettiği araca ateş açıldığını söyledi. 
     Bu arada başkentin kuzeydoğusunda silahlı kişiler, Amerikan askerlerine tercümanlık yapan bir Iraklıyı öldürdü. 
     Irak ordusundan yapılan açıklamada, saldırganların, başkentin 60 kilometre kuzeydoğusundaki Halis ve Bakuba kasabaları arasında seyahat eden Mustafa Eşref'i öldürdüğü belirtildi. 
     Öte yandan Bakuba'da bomba yüklü bir aracın bir benzin istasyonu yakınında infilak ettiği, saldırıda benzin almak için bekleyen 2 sivilin öldüğü, 5 aracın hasar gördüğü kaydedildi. 
     
     TALABANİ, BEDİR TUGAYLARI'NI SAVUNDU 

     Irak Devlet Başkanı Celal Talabani, Sünni din adamlarını öldürmekle suçlanan Bedir Tugayları'nı savundu. 
     Talabani, Irak'ın en büyük Şii partisi Irak İslam Devrimi Yüksek Konseyi'nin IİDYK askeri kanadı Bedir Tugayları'nın siyasi harekete dönüşmesinin ikinci yıldönümünde düzenlenen toplantıda, "Bedir yiğitlerini ve ve onların Kürt kardeşlerini milis olarak niteleyenler hayal kırıklığına uğrayacak" dedi. 
     Talabani, "Siz ve sizin Kürt kardeşleriniz, Irak'ın özgürlüğe kavuşmasının kahramanlarısınız. Siz, kardeşlerim, düşmanın iddialarını dikkate almadan yolunuzda yürümeye devam edin, çünkü siz ve Peşmergeler, bu ülkenin gerçek evlatlarısınız" diye konuştu. 
     Devlet Başkanı Talabani'nin Bedir Tugayları'na desteği, Bedir Tugayları'nın silahsızlandırılması çağrılarının yenilendiği döneme denk geldi. IİDYK, Bedir Tugayları'nın artık milis gücü olmadığını, sosyal ve siyasal faaliyetlerde bulunduğunu savunuyor. 
     Irak'ta Bedir Tugayları dahil bütün milis grupların dağıtılması ve Irak güvenlik güçlerine katılması isteniyor. Ancak bu talepler, egemenliğin Iraklı yetkililere geçmesinden bu yana görmezden geliniyor. 
     Peşmergeler ise ABD ile yakın bağları ve Irak savaşında verdiği destek nedeniyle, büyük ölçüde dağıtılma faaliyetleri dışında kalıyor. 
     
     SİLAH SAKLANAN GİZLİ BÖLME BULUNDU 

     Bu arada, Irak'ın Londra'daki eski büyükelçilik binasında çok sayıda silahın ve casusluk faaliyetlerinde kullanılan cihazın bulunduğu gizli bir bölmenin ortaya çıkarıldığı bildirildi. 
     Silahların ve cihazların Irak devlet başkanı Saddam Hüseyin'in devrilmesinden sonra bu bölmede saklandığı kaydedildi. 
     BBC'nin haberine göre, Irak'ın yeni Londra Büyükelçisi tarafından yaptırılan arama sırasında ortaya çıkartılan bölmede, yarı otomatik silahlar, tabancalar ve çok sayıda dinleme ve izleme cihazı bulundu. 
     Irak savaşı çıktıktan sonra bütün çalışanları tarafından terk edilen büyükelçilik binasında restorasyon çalışmalarının devam ettiği, büyükelçiliğin başka bir binada faaliyet gösterdiği ifade edildi. 
     İngiliz polisinin konuyla ilgili soruşturma başlattığı bildirildi. 
     Polis sözcüsü, Irak büyükelçiliği yetkililerinin kendileriyle temasa geçerek, bulunan silah ve diğer malzeme konusunda bilgi verdiğini, silahların daha sonra kendilerine teslim edildiğini açıkladı. Polis sözcüsü, kimsenin tutuklanmadığını kaydetti. 
     
</TEXT>
</DOC>
