<DOC>
<DOCNO> 311847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/ekonomi/eko01.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yatırımı artırırız ancak teşvik az' 
</HEADLINE>
<TEXT>


Toyota Türkiye CEO'su Kazuhiro Kobayashi, yatırımlarını artırmayı düşündüklerini ancak teşvik düzeyinin yetersiz olduğunu söyledi 


Dünyanın ikinci büyük otomobil üreticisi Japon Toyota'nın Türkiye CEO'su ve Genel Müdürü Kazuhiro Kobayashi, şirketin Türkiye'deki yatırımını artırmayı planladığını ancak teşvik düzeyinin h l yetersiz olduğunu söyledi. Kobayashi, "Yatırım teşvik yasası kısa süre önce değişti. Ancak istenilen düzeyde değil. Eğer teşvik artarsa yatırımın da artacağına inanıyorum" dedi. 
Toyota'nın Türkiye'ye verdiği önemin Avrupa'da şirketin ana modellerinden biri olarak tasarlanan Corolla Verso'nun üretimini Türkiye'de yapmasından belli olduğunu belirten Kobayashi, "Otomobil sektöründe kapasiteyi korumak için sürekli yatırım yapmalısınız. Türkiye'deki yatırımımızı artıracağız" şeklinde konuştu. Kobayashi, yatırımla ilgili bir rakam vermedi. 

'ÖTV artışı pazarı küçültür' 
Türkiye'nin AB'ye katılım müzakerelerine başlayacak olmasının yabancı otomotiv şirketlerinin Türkiye'ye ilgisini artıracağını söyleyen Kobayashi, "Hükümetin Türkiye'de iyi bir yatırım ortamı oluşturmak için elinden gelenin en iyisini yaptığını biliyorum. Bu, doğrudan yabancı yatırımın daha da artmasının kapılarını açacak" diye konuştu. 
Türkiye'deki yatırımın yüzde 90'ını ihraç eden Toyota geçen yıl başta Almanya, İtalya ve Fransa olmak üzere Avrupa'ya toplam 119 binin üzerinde araç sattı. Kobayashi, 150 bin araçlık üretim kapasitesinin tamamını kullanacaklarını kaydetti. Toyota'nın satışları 2004'te yüzde 88 artarak 750 bin adedi buldu. 
Kobayashi, Maliye Bakanlığı'nın artan otomobil ithalatını dizginlemek için kasım ayında binek araçlardaki ÖTV'yi yüzde 7 - 9 oranında artırmasıyla ilgili olarak durumun iç pazarı yüzde 15 - 20 oranında küçültebileceğini söyledi. Kobayashi, "Vergi artışlarının satışları olumsuz etkilediği açık" dedi. 


</TEXT>
</DOC>
