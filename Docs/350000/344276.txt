<DOC>
<DOCNO> 344276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko56.html </URL>
<DATE> 2005/05/20/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Bisan "GAZ" marka aracını 2006'da Türkiye'de imal edilebilir... 
</HEADLINE>
<TEXT>

     Türkiye’de Bisan Motors tarafından Rusya’dan ithal edilerek 3 ay önce satışa sunulan "Gaz" marka ticari araçlardan binincisi, törenle sahibine teslim edildi. 
     Bisan Yönetim Kurulu Başkanı ve Genel Müdür Abidin Dursun Kaleli, bininci aracın teslimi nedeniyle düzenlenen törende gazetecilere yaptığı açıklamada, 2004 yılında Türkiye distribütörlüğünü üstlendikleri "Gaz" marka ticari araçlarını 3 ay önce piyasaya sunduklarını ve bu kısa sürede bugün itibariyle bin aracın satışının gerçekleştirildiğini söyledi. 
     Aslında bininci araç tesliminin çok önceden yapılabileceğini, ancak bunu, Türkiye-Rusya arasındaki şoförlerin serbest giriş yapabilmesinin vize yıldönümüne denk getirmek amacıyla törenin bugüne bırakıldığını anlatan Kaleli, şöyle konuştu 
     "Bu araçlara çok yoğun bir ilgi var. Gerçekten Türk tüketicisinin göz zevkine hitap ediyor. Sonra sağlam ve en önemlisi de bu kalitede, bu dizaynda sınıfının en ucuz arabası. Dolayısıyla bu arabanın ve bu modellerin kısa zamanda daha büyük adetlere ulaşacağına inanıyoruz." Kaleli, kısa sürede satış rakamının 10 bin araca ulaşmasını beklediklerini, ancak temkinli bir büyümeyi tercih ettiklerini ifade ederek, şöyle devam etti 
     "Burada mühim olan, bizim, tüketicinin hakkını korumamız. Yani tüketicinin hemen rahatlıkla servislere, yedek parçaya, lojistik hizmetlere ulaşabilmesini sağlayabilmek. Asıl amacımız bu. Yani 10 bin araç satmak mesele değil ama 10 bin arabaya sıkıntı duymadan hizmet verecek nitelikte bir ağı kurmak bizim için önemli. Tabii bunları da beraberinde düşündüğümüz için biraz da temkinli gidiyoruz. Piyasadan gelen talepleri hemen vermek gibi bir niyetimiz de yok. Bu altyapıyı çok sağlam bir şekilde oluşturarak gitmek ve kalıcı olmak istiyoruz." 
     
     TÜRKİYE’DE ÜRETİM HEDEFİ 
     Temel hedeflerinin, "Gaz" marka araçların Türkiye’de üretimine geçmek ve bu markayla dünyaya açılmak olduğunu bildiren Kaleli, şunları kaydetti 
     "Bu, 2006 yılı için düşündüğümüz bir proje. Tabii bunun ne kadar rantabl olduğunu, yani ne kadar fiyat farkını sübvanse yapacağımızı, kalite olarak ne katabileceğiz ona bakacağız. İdealimiz, bunu Türkiye’de yapmak ve Türkiye’nin istihdamına katkıda bulunmak. Bunun ön çalışmaları başladı. 2006 modellerini büyük ihtimalle Türkiye’de imal edebiliriz." Gaz Motors Genel Müdürü Aleksadr Aleksandroviç Livadçenko’nun da katıldığı törende, "Gazelle" ve "Sobol" kamyonet-panelvan modellerinin satışa sunulduğu "Gaz" marka araçlardan binincisini satın alan Veli Mustafa Altınışık’a, aracının anahtarı teslim edildi. 
     
</TEXT>
</DOC>
