<DOC>
<DOCNO> 322647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur41.html </URL>
<DATE> 2005/03/10/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
BTYK'da uzay araştırmaları programı onaylandı 
</HEADLINE>
<TEXT>

     Bilim ve Teknoloji Yüksek Kurulu'nda BTYK ulusal öncelikli bilim ve teknoloji alanları belirlenerek, bu alanlarda odaklanmayı temel alan bir strateji izlenmesi kabul edildi. 
     TÜBİTAK'tan Başbakan Recep Tayyip Erdoğan'ın başkanlığında gerçekleştirilen BTYK'nın 11. toplantısında ele alınan konulara ilişkin yapılan açıklamaya göre, TÜBİTAK ve DPT işbirliğiyle hazırlanan ''Bilim ve Teknoloji Politikaları Uygulama Planı'' onaylandı. 
     Uygulama Planı'nın uygulanmasını izlemek ve koordine etme görevi TÜBİTAK'a verilerek, planda öngörülen eylem alanlarında görevli tüm kuruluşların, TÜBİTAK ile yakın işbirliği içinde çalışmalarını planlamalarına ve yürütmelerine karar verildi. 
     Ar-ge istatistiklerinin toplanması ve destek kapsamına giren konuların belirlenmesi ile diğer hususları düzenleyen Frascati, Oslo ve Canberra Kılavuzları'nın tüm kamu kurum ve kuruluşlarında referans olarak kullanılması kabul edilirken, bu kılavuzların toplumun ilgili kesimleri tarafından benimsenmesi için yaygınlaştırma çalışmaları yapmak üzere TÜBİTAK görevlendirildi. 
     
     ÖNCELİKLİ TEKNOLOJİ ALANLARI 
     Toplantıda, ulusal öncelikli bilim ve teknoloji alanları belirlenerek, bu alanlarda odaklanmayı temel alan bir strateji izlenmesi kabul edildi. 
     Katma değeri yüksek ürünler geliştirebilme ve küresel bir tasarım ve üretim merkezi olmak, tarıma dayalı üretimde rekabetçi olabilmek, uzay ve savunma teknolojileri geliştirmede yetkinleşmek, esnek ve temiz üretim, malzeme teknolojileri geliştirme, sağlık ve yaşam bilimlerinde yetkinleşmek öncelikli teknolojik faaliyet konuları arasında sayıldı. 
     Öncelikli faaliyet konuları arasında çağdaş ve güvenli ulaştırma sistemleri geliştirme, gıda güvenliği, çağdaş kentleşme, enerji teknolojilerinde, doğal kaynaklarda ve çevre teknolojilerinde yetkinlik kazanmak ile teknolojik altyapının güçlendirilmesi de sıralandı. 
     ''Öncelikli Teknoloji Alanları'' başlığı altında ise Bilgi ve İletişim Teknolojileri, Biyoteknoloji ve Gen Teknolojileri, Malzeme Teknolojileri, Nanoteknoloji, Tasarım Teknolojileri, Mekatronik, Üretim Süreç ve Teknolojileri ile Enerji ve Çevre Teknolojileri toplandı. 
     
     SAVUNMA VE UZAY PROJELERİ 
     Toplantıda, savunma araştırmaları alanındaki hedefler de belirlendi. Bu hedeflere ulaşabilmek için, savunma sanayi ar-ge projelerine ayrılan kaynağın sürekliliğinin sağlanması, kısa dönemde sistem, alt sistem geliştirme projelerinin, orta ve uzun vadede öncelikle teknoloji üretmeye yönelik projelerin gerçekleştirilmesi kararlaştırıldı. 
     Savunma alanında ar-ge projelerinin Türk Savunma Sanayi Politikası ve Stratejisi'ne uygun olarak yürütülmesine, kamu kuruluşlarının ve savunma sanayinin ihtiyacı olan milli ve kritik sistemlerin gelecekte Türkiye'de üretilmesine yönelik konuların belirlenmesi, önceliklendirilmesi ve savunma ihtiyaçları ile sivil ihtiyaçların birleştirilmesi benimsendi. 
     Türk savunma sanayinin teknolojik kabiliyetlerinin geliştirilmesi suretiyle yerli sanayiden istifade imkanının artırılması ve yurt dışına bağımlılığın en aza indirilmesi için rekabet gücünün artırılması, nitelikli insan gücü oluşturulması yönünde çalışma yapılması, Türk Silahlı Kuvvetleri'ne teknolojik üstünlük kazandırılması, teknolojik sürprizlerle karşılaşılmaması ve TSK'nın geleceğe hazırlanmasının hedeflenmesine karar verildi. 
     TÜBİTAK koordinasyonunda, ilgili tüm kuruluşların temsil edildiği çalışma grubunun hazırlayıp sunduğu Ulusal Uzay Araştırmaları Programı da toplantıda onaylandı. 
     Programın, uzun vadeli ve sürdürülebilir bir devlet politikası olarak bütçesi ve yol haritası ile gerçekleştirilmesi için gereken tedbirlerin alınmasına, Türkiye'nin Avrupa Uzay Ajansı'na üyeliğini gerçekleştirecek çalışmaların başlatılması kararlaştırıldı. 
     Sosyal ve Beşeri Bilimler alanındaki proje desteklerinin TÜBİTAK bünyesinde kurulacak yeni ''Sosyal ve Beşeri Bilimler Araştırma Grubu''nca sağlanması karara bağlanırken, Bayındırlık ve İskan Bakanlığı'nın TÜBİTAK ile işbirliği içinde depremle ilgili araştırma çalışmalarını koordine etmesine ve ''Ulusal Deprem Araştırmaları Programı''nı hazırlayarak Eylül 2005'te yapılacak toplantıya sunmasına karar verildi. 
     Kamu kuruluşlarının, ihtiyaçlara bağlı araştırma programlarını oluşturmalarına, bu programların zaman, maliyet ve içeriklerini detaylandırarak en geç 30 Mayıs 2005 tarihine kadar TÜBİTAK'a göndermeleri kararlaştırıldı. 
     
     ÖDENEK DAĞITIM ESASLARI 
     Toplantıda, TÜBİTAK'ın 2005 yılında ar-ge ödeneğini proje ve programlara dağıtırken uyması gereken esaslar da belirlendi. 
     Buna göre, bu yıl mevcut ar-ge kapasitesinin tüm gücüyle harekete geçirilmesi hedeflendiği için büyük altyapı destekleri verilmeyecek, bunun yerine teknisyen, ikincil teçhizat gibi ilaveler için destek sağlanacak. 
     Ar-ge desteklerinde ise akademik, toplumsal veya ticari sonuçlar üretecek, sonuçlarının kullanıcısı belirlenmiş, insanların yaşam kalitesini yükseltme ve sorunlara çözüm getirme konusunda değer üretme potansiyeli taşıyan, rekabet gücünü artırma konusunda katkı vaadeden, Türkiye'nin sahip olduğu güçleri veya fırsatları değerlendirmeye yönelik projelere öncelik verilecek. 
     Türkiye'nin karşı karşıya olduğu veya olabileceği zorluklara ya da tehditlere karşı hazır olmasını sağlayabilecek, insan gücünü geliştirme amacına hizmet edecek, bilim ve teknoloji kültürünü tüm topluma yaygınlaştırma potansiyeli taşıyan projeler de bu kapsamda değerlendirilecek. 
     
</TEXT>
</DOC>
