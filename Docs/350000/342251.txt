<DOC>
<DOCNO> 342251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo10.html </URL>
<DATE> 2005/05/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Wizards'ı 102-95 yenen Heat, seride 3-0 öne geçti... 
</HEADLINE>
<TEXT>

     ABD Profesyonel Basketbol Ligi NBA play-off serisi çeyrek final mücadelesine, bu sabaha karşı yapılan 2 maçla devam edildi. 
     Deplasmanda Washington Wizards’ı 102-95 yenen Miami Heat, seride 3-0 öne geçti. Play-off serisini yenilgisiz sürdüren Miami’de, 
     sakatlığı nedeniyle kariyerinde ilk kez bir play-off maçında forma giyemeyen Shaquille O’Neal’ın yokluğuna rağmen, Dwyane Wade 31 sayı, 9 ribaunt, 6 asist ve 2 blokluk başarılı performansıyla, takımını galibiyete taşıdı. Damon Jones ve Eddie Jones, 16’şar sayıyla, double-double yapan 35 yaşındaki Alonzo Mourning 14 sayı, 13 ribaunt ve 4 blokla, double-double yapan diğer bir isim Udonis Haslem de, 12 sayı ve 12 ribauntla galibiyete katkıda bulundular. Ev sahibi ekip Wizards’da ise, Antawn Jamison’ın 21 sayı, double-double yapan Gilbert Arenas’ın 20 sayı ve 14 asist, Larry Huges’un ise 19 sayı ve 7 ribauntu, yenilgiyi engelleyemedi. 
     
     SUPERSONICS, SPURS’Ü KILPAYI GEÇTİ 
     Seattle Supersonics, sahasında, San Antonio Spurs’ü 92-91’lik skorla yendi ve seride durumu 2-1’e getirdi. 
     Seattle’da, 20 sayı, 7 ribaunt ve 7 asistle Ray Allen, 18 sayı ve 8 ribauntla Antonio Daniels, 15 sayıyla da Jerome James, galibiyeti 
     getiren isimler oldular. 
     Play-off’larda ikinci yenilgisini alan Spurs’de ise double-double yapan Tim Duncan’ın 23 sayı ve 11 ribaunt, Tony Parker ve Manu Ginobili’nin de 18’er sayısı, galibiyet için yeterli olmadı. 
     Ligde, çeyrek final mücadelesi, TSİ yarın sabaha karşı yapılacak Detroit Pistons-Indiana Pacers ve Phoenix Suns-Dallas Mavericks maçlarıyla devam edecek. 
     
</TEXT>
</DOC>
