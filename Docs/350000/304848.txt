<DOC>
<DOCNO> 304848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun15.html </URL>
<DATE> 2005/01/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hizbullah İsrailli subayı vurdu, 3 asker yaralı 
</HEADLINE>
<TEXT>

     Lübnan'da faaliyet gösteren Hizbullah gerillalarının, bir İsrail devriyesine saldırısı sonucu bir İsrailli subayın öldüğü, üç askerin yaralandığı kaydedildi. 
     El Cezire televizyonunun haberine göre, Lübnan güvenlik kaynakları, İsrail sınırındaki tartışmalı bölgede düzenlenen, İsrail devriye aracına yönelik roket saldırısında bir subayın öldüğünü, 3 askerin yaralandığını söylediler. 
     Yaralı askerlerden ikisinin durumunun ağır olduğu bildirildi. 
     
     İSRAİL'DEN MİSİLLEME, 1 FRANSIZ ÖLDÜ 

     İsrail, Lübnan'da faaliyet gösteren Hizbullah gerillalarının bir İsrail devriyesine saldırısına misillemede bulundu, bir Fransızın öldüğü bildirildi. 
     Hizbullah'ın el Manar televizyonunun haberine göre, İsrail'in güney Lübnan'daki bir Hizbullah mevzisini bombalaması sırasında, uluslararası barış denetleme gücünde görevli bir Fransız subayın öldüğü kaydedildi. 
     Güvenlik kaynakları ve görgü tanıklarının verdiği bilgiye göre, 2 İsrail savaş uçağı, güney Lübnan'daki bir hedefi bombaladı. 
     
     2 FÜZE FIRLATTILAR 

     Filistin'de devlet başkanlığı seçimi devam ederken, militanlar Gazze Şeridi'den İsrail'e iki füze fırlattı. 
     Füzelerin düştüğü yerde ölen ya da yaralanan İsrailli olup olmadığı henüz bilinmiyor. 
     Filistinli militanlar, seçimin güçlü adayı Mahmud Abbas'ın İsrail'i barış görüşmelerine teşvik etmek için silahlı mücadelenin durdurulması çağrısına karşı çıkmıştı. 
     
</TEXT>
</DOC>
