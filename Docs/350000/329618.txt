<DOC>
<DOCNO> 329618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun11.html </URL>
<DATE> 2005/04/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ermeniler, Ermenistan'dan kaçıyor 
</HEADLINE>
<TEXT>

     Ermenistan nüfusunun, yaşanan göçler nedeniyle her geçen yıl hızla azaldığı, ülke ekonomisini, diaspora Ermenileri'nin ayakta tuttuğu bildirildi. 
     Merkezi Almanya'da bulunan Türkiye Araştırmalar Merkezi Vakfı Direktörü Prof Dr. Faruk Şen'le Elkhan Sadikzadeh'in yaptığı araştırmaya göre, 2002'deki nüfus sayımında, Ermenistan'da 3 milyon 200 bin kişinin yaşadığı belirlendi. 
     Bu sayı, bir önceki sayıma göre 600 bin kişilik bir azalışı gösteriyor. Ancak Uluslararası Göç Örgütü koordinatörü Ovsanna Babayan'ın ifadelerine göre gerçek nüfus kaybı 800 binle 1 milyon arasında bulunuyor. 
     
     TÜRKİYE'NİN AMBARGOSU 
     Göç eğilimini güçlendiren etkenler arasında, 1988'de 500 bin kişinin evsiz kalmasına yol açan Ermenistan depremi 
     ve Dağlık Karabağ uyuşmazlığı önemli bir yer tutuyor. 
     Türkiye'nin uyguladığı ekonomik ambargonun ülkenin sosyo- ekonomik koşullarında yarattığı kötüleşmenin de göçte büyük etkisi olduğu belirtiliyor. 
     Göç edenlerin büyük çoğunluğu evli erkeklerden oluşuyor ve bu kişiler, gittikleri yerlerde iş bulduktan sonra ailelerini yanlarına alma yolunu gidiyor. Eğitim seviyesi yükseldikçe, ülkeden göç etme eğilimi de artıyor. 
     
     EN ÇOK GÖÇ RUSYA'YA 
     Büyük çoğunlu Bağımsız Devletler Topluluğu üyesi ülkelere giden göçmenlerin yüzde 70'i Rusya, yüzde 12'si Ukrayna ve yüzde 15'i de ABD ve AB ülkelerine göç ediyor. 
     ABD ve AB ülkelerine göç edenler, çıkışta büyük oranda yasa dışı yolları kullanıyorlar. 
     
     EKONOMİYİ DİASPORA AYAKTA TUTUYOR 
     Yurt dışına göç eden Ermeniler'in, Ermenistan'a aktardıkları para, Ermenistan bütçesinin yüzde 75'ini oluşturuyor. Ermenistan dışında yaşayan Ermeni nüfusun, ülke nüfusunu geçerek, 4 milyona ulaştığı belirlendi. 
     Ermenistan'ın, yaşanan yoğun göçlerin de etkisiyle ülkenin yıllık yüzde 3.5'lük büyüme hedefinden vazgeçmek zorunda kaldığı kaydedildi. 
     
</TEXT>
</DOC>
