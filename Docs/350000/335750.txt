<DOC>
<DOCNO> 335750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/siyaset/axsiy01.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İddianamedeki isim Afganistan gezisinde 
</HEADLINE>
<TEXT>


Enerji yolsuzluğu iddianamesinde bürokratlara baskı yapmakla suçlanan AKP Genel Sekreteri İdris Naim Şahin, son anda Başbakan'ın Afganistan gezisine katıldı 

ANKARA Milliyet 


Başbakan Recep Tayyip Erdoğan, enerji yolsuzluğu iddianamesinde bürokratlara baskı yapmakla suçlanan ve operasyonun bir numaralı tutuklu sanığı işadamı İbrahim Selçuk'la yüz yüze görüştüğü ortaya çıkan AKP Genel Sekreteri İdris Naim Şahin'i Afganistan'a götürdü. 
Erdoğan'ın, muhalefetin ve medyanın yoğun eleştirileri altında yurtdışına götürdüğü Şahin'le durum değerlendirmesi yaptığı öğrenildi. 

Gelişmeleri izliyor 
İddianamede adı geçmesine karşın dokunulmazlığının kaldırılması yönünde hakkında fezleke hazırlanmayan Şahin'i 2 günlük Afganistan gezisine götüren Erdoğan, enerji yolsuzluğuyla ilgili gelişmeleri mercek altına altı. Erdoğan, milletvekilliğinden istifa eden Cemal Kaya ile ilgili gelişmeler hakkında da bilgi aldı. 
Şahin'in gezi heyetine son anda girdiği öğrenilirken, Erdoğan'ın, bu yolla Şahin'in muhalefetin eleştirileriyle karşı karşıya kalmasını engellemeye çalıştığı yorumları yapıldı. 

Yemeği doğrulamıştı 
12 Aralık 2004'te İstanbul'un gözde restoranlarından Papermoon'daki yemeğe Şahin ve Selçuk'la birlikte İSKİ Genel Müdürü Dursun Ali Çodur'un da katıldığı iddia edilmişti. Yemekte Selçuk'un bakanlıktaki bir dosyanın yargıya intikal etmemesi için Şahin'i devreye soktuğu öne sürülmüştü. Çodur, yaptığı yazılı açıklamada, "Şahin'le dostluğumuz vardır ve yemek tamamiyle dost yemeğidir" demişti. İSKİ Eğitim ve Kültür Hizmetleri Daire Başkanı Cafer Uzunkaya da yemeğin Şahin'in daveti üzerine gerçekleştiğini söylemişti. 

'Yazanlara sorun' 
Gezi dönüşü Milliyet'in sorularını yanıtlayan AKP Genel Sekreteri Şahin, tutuklu sanık Selçuk'la yemek yemesi konusunda net yanıt veremedi. "Bunları yazanlara sormak lazım" diyen Şahin, İSKİ Genel Müdürü Dursun Ali Çodur'la yemek yemesinin de normal olduğunu belirtti. 

AKP'Lİ DENGİR MİR MEHMET FIRAT 
Şahin küçük bir parça 

ANKARA Milliyet 

AKP Genel Başkan Yardımcısı Dengir Mir Mehmet Fırat, TBMM'de basın toplantısı düzenledi. Fırat, Maliye Bakanı Kemal Unakıtan'a ilişkin iddialarla, enerji iddianamesinde suçlanan AKP Genel Sekreteri İdris Naim Şahin'in durumunun anımsatılması üzerine, "Tüm dokunulmazlıkların kaldırılması veya sınırlandırılması gerekir. Parlamenter dokunulmazlığı bunun küçük bir parçasıdır" dedi. 
Fırat, milletvekilliğinden istifa eden Cemal Kaya'nın AKP'den istifa etmesiyle ilgili de "Yargısız infaz yapıp partiden atmayacağız. Mahk m olmazsa onurlu üyemiz olarak devam eder. Eğer ceza alırsa, zaten tüzüğümüz gereği üyeliği otomatik olarak düşecektir" diye konuştu. 
Kendisi hakkında da fezleke olduğunu hatırlatan Fırat, "Ben de yargılanmak istiyorum ama benim isteğime bağlı değil" dedi. 


</TEXT>
</DOC>
