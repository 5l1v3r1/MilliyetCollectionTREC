<DOC>
<DOCNO> 332347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/ekonomi/eko04.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz indiriminin etkisi sınırlı kaldı 
</HEADLINE>
<TEXT>


Merkez, gecelik faizleri yarım puan indirdi. İndirimin piyasalara etkisi sınırlı kaldı. FED enflasyona kuvvetli bir vurgu yapmazsa piyasaya yeni alım gelmesi bekleniyor 

SONGÜL HATISARU Finans atölyesi 

Merkez Bankası piyasaları yine şaşırttı. Piyasada indirim beklentisinin olmadığı bir ortamda Merkez Bankası gecelik ve bir haftalık borçlanma faiz oranını yüzde 15.5'ten yüzde 15'e, gecelik borç verme faiz oranını da yüzde 19.5'ten yüzde 19'a düşürdü. Piyasada indirim beklentisi olmamasına karşın Merkez'in ihtiyatlı bir tutum sergilediği bilinen faizde indirime gitmesi ekonomide işlerin dışsal risklere karşın iyi seyrettiğini gösteriyor. Ancak piyasaların indirime tepki vermediği görüldü. Piyasa oyuncularının önemli bir bölümü faiz indirimi beklemediği için beklenti doğrultusunda kısa vadeli pozisyon açmadı. 

TÜFE birinci sırada 
Ayrıca bu gece Türkiye saati ile 21 00'de açıklanması beklenen, FED'in enflasyon riskine dikkat çektiği FOMC Toplantı tutanakları öncesinde yeni pozisyon alınmaması da kotasyon indiriminin etkisini sınırladı. Gösterge bononun faizi sabah saatlerinde düşüş gösterse de günü yeniden açılış seviyesinin üzeri olan yüzde 17.25'ten kapattı. 
Dolar kurunun da indirime tepki vermediği görüldü. Merkez Bankası, indirim sonrasında yayınladığı "Mart ayı enflasyonu görünümü" raporunda, bu sayfada yayınlanan 10 Nisan 2004 tarihli yazımıza paralel olarak faiz indirimleri kararlarında TÜFE enflasyonunu baz aldığının birkez daha altını çizdi. Bankadan yapılan açıklamada, "Enflasyon hedeflerinin de tüketici fiyat endeksi artışları ile ifade edildiği unutulmamalıdır" vurgusu yapıldı. 

FED, tutanakları dalgalandırabilir 22 Mart'ta yapılan ve faizin 0.25 puan yükseltildiği son FED toplantısında ABD'de enflasyon riskinin arttığına yönelik açık ifadeler vardı. Daha önceki basın duyurularında "Enflasyon beklentileri risk teşkil etmiyor" diyen FED'in son açıklamasında ise "Uzun dönem enflasyon beklentileri risk teşkil etmiyor" söylemini geliştirdiği görüldü. 
Bu söylem değişikliğinin anlamı bize göre ABD'de maliyet artışlarının üreticilerden tüketiciye geçişkenliğinin kolaylaşmaya başladığı şeklinde yorumlanabilir. 

Söylem değişikliği 
Söylem değişikliği önümüzdeki aylarda 50 baz puanlık artırımların gündeme gelme korkusunu da tetikliyor. Tutanaklarda enflasyon riskinin ağırlaştığına yönelik tespitlerin ağırlık olarak yer alması durumunda gelişmekte olan piyasalardaki satış baskısının ciddi şekilde artması ve Türkiye'nin de bundan nasibini alması beklenmeli. 

Dışbank yabancı tekliflerini inceliyor Türk Dış Ticaret Bankası Dışbank için bazı uluslararası bankaların teklif verdiği açıklandı. 
Dışbank'ın hakim hissedarı Doğan Şirketler Grubu Holding'den borsaya gönderilen açıklamada, Dışbank ile ilgili değerlendirme çalışmalarını sürdüren bazı uluslararası bankalardan tekliflerini hazırlayıp sunmalarının istendiği hatırlatıldı. 8 Nisan itibariyle çalışmalarını tamamlamış olan bazı uluslararası bankaların, tekliflerini sundukları kaydedilen açıklamada şöyle denildi 
"Halen yapılmakta olan son değerlendirmeler, yatırımcıların kararlarını etkileyebilecek önemde olması nedeniyle, değerlendirmenin tamamlanması aşamasına değin, İMKB Yönetmeliği'nin 25 a maddesi uyarınca, Doğan Şirketleri Grubu Holding hisse senetlerinin seansının durdurulması için gerekli işlemlerin yapılmasını rica ederiz. Konu ile ilgili somut gelişmeler kamuya usulüne uygun olarak açıklanacaktır." 
Dışbank'ın bu açıklaması üzerine Borsa Yönetimi, Dışbank ve Doğan Şirketler Grubu Holding tahtalarının geçici olarak kapatıldığını duyurdu. 


</TEXT>
</DOC>
