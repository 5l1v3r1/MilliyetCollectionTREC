<DOC>
<DOCNO> 330709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko08.html </URL>
<DATE> 2005/04/06/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Para politikası kurulu dördüncü kez toplanıyor 
</HEADLINE>
<TEXT>

     Merkez Bankası Para Politikası Kurulu PPK , bu yılki dördüncü düzenli toplantısını 8 Nisan Cuma günü yapacak. Toplantıdaki değerlendirmeler çerçevesinde Merkez Bankası tarafından alınacak faiz kararı, 11 Nisan Pazartesi günü açıklanacak. 
     Merkez Bankası'nın 2005 yılı para ve kur politikası çerçevesinde her ayın 8'inde düzenli olarak toplanması öngörülen Para Politikası Kurulu, bu yılki dördüncü toplantısını 8 Nisan Cuma günü saat 15.00'te yapacak. 
     Toplantıda enflasyondaki ve ekonomideki gelişmeler değerlendirilecek. 
     Bu çerçevede, enflasyon eğilimi ile iç ve dış piyasa gelişmeleri ele alınacak. İlgili birimlerin gelişmeler hakkında hazırladıkları raporları sunacakları toplantıda, Hazine ise maliye politikası ile borçlanma stratejisi konularında son gelişmeler hakkında bilgi verecek. 
     
     FAİZ KARARI PAZARTESİ GÜNÜ AÇIKLANACAK 
     Merkez Bankası, kısa vadeli faizlere ilişkin kararını ise toplantıyı izleyen ilk iş günü olan 11 Nisan Pazartesi günü açıklayacak. 
     Banka, karar ne olursa olsun, iki gün içinde faize ilişkin kararının gerekçesi niteliğinde olan ekonominin genel görünümüne ilişkin değerlendirmelerini içeren bir açıklama yapacak. 
     
     ÜÇ TOPLANTIDAN SONRA FAİZ İNDİRMİŞTİ 
     Merkez Bankası, Para Politikası Kurulu'nun bu yılki üç toplantısının ardından faiz indirimine gitmişti. Para Politikası Kurulu'nun 10 Ocak'ta gerçekleştirdiği ilk toplantının ardından 11 Ocak'ta faiz oranları birer puan indirilmişti. Banka, 8 Şubat'ta yapılan ikinci toplantı sonrasında 9 Şubat'ta kısa vadeli faizlerini 0.5 puan 8 Mart'taki üçüncü toplantısının ardından 9 Mart'ta faizlerini 1 puan düşürmüştü. Merkez Bankası'nın gecelik borçlanma faiz 
     oranı yüzde 15.5, borç verme faiz oranı yüzde 19.5 düzeyinde bulunuyor. 
     
     FAİZ KARARINDA ÜFE VE TÜFE BELİRLEYİCİ OLACAK 
     Merkez Bankası'nın, kısa vadeli faizlere ilişkin kararında geleceğe dönük enflasyon beklentileri önemli rol oynuyor. Piyasalar, mart ayında yüzde 1.26'yla tahminlerin üzerinde gerçekleşen üretici fiyatları endeksindeki ÜFE 
     artışın Merkez Bankası'nın yeni bir faiz indirimi kararı almasını zorlaştırabileceğine inanıyor. Fiyat endekslerinin çok yeni olması nedeniyle ÜFE'de martta yaşanan artışın gelecek dönemde TÜFE'ye nasıl yansıyabileceğine ilişkin tahminlerdeki güçlüğün de yeni bir faizlerle ilgili olarak alınacak kararı etkileyebileceği ifade ediliyor. Martta yüzde 0.26 ile oldukça düşük kalan TÜFE'deki yıllık artışın Merkez Bankası'nın yıl sonu hedefi olan yüzde 8'in altına inmesinin ise faiz indirimi için önemli bir gerekçe olabileceği savunuluyor. Uluslararası piyasalarda hızla yükselen petrol fiyatlarının da Merkez Bankası'nın faizi düşürmeye yönelik olarak alabileceği bir karar için engel oluşturabileceği ifade ediliyor. Bu arada Merkez Bankası'nın en son faiz indirimi kararı alındığı 8 Mart'ta Hazine iç borçlanma kağıtlarının ikinci el piyasalardaki ortalama faiz oranı yüzde 16.3 düzeyinde bulunuyordu. Faiz indiriminin açıklandığı 9 Mart'ta ise yüzde 16'ya gerilemişti. Ancak, izleyen günlerde uluslararası piyasalarda ve iç piyasada yaşanan gelişmelerden sonra ikinci el piyasalardaki yıllık bileşik faiz oranı yeniden yüzde 17'nin üzerine yükseldi. Son günlerde bu seviyenin üzerinde seyrediyor. Bu nedenle de Merkez Bankası'nın faiz indirimi kararı alırken zorlanabileceğine dikkat çekiliyor. Ancak, IMF ile görüşmelerin yeniden başlaması, yapısal reformlarla ilgili yasa tasarılarının TBMM'ye sunulması gibi gelişmelerin de Banka'nın faiz indirimine gerekçe oluşturabileceği belirtiliyor. 
     
</TEXT>
</DOC>
