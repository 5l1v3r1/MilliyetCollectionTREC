<DOC>
<DOCNO> 324329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun22.html </URL>
<DATE> 2005/03/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Rus ordusunun yeni gözdesi Terminatör 
</HEADLINE>
<TEXT>

     MOSKOVA DHA 

      RUSYA'da Sovyet döneminden kalma silahların modernizasyonu ve yeni nesil silahların üretimi çerçevesinde tasarlanan 'Terminatör' adlı zırhlı aracın seri üretimine başlandı. Rusya'nın önde gelen gazetelerinden Pravda'nın haberine göre, ülkenin en büyük tank üreticisi Uralvagonzavod tarafından üretilecek olan Terminatör'lerin kapasitesi, 12 zırhlı araç ve 80 askerin hücum gücüne eşit. 
     
     AYNI ANDA 3 HEDEFİ VURABİLİYOR 
     Savunma Bakanlığı Sözcüsü General Nikolay Kovalev düzenlediği basın toplantısında yeni zırhlı araçla ilgili testlerin tamamlandığını belirtti. Rus General, yeni zırhlı aracın aynı anda 3 ayrı hedefi vurabildiğini ve çok yüksek bir isabet oranına sahip olduğunu açıkladı. Kolayev, Terminatör'ün önümüzdeki dönemde Rus ordusundaki tank taburlarının yüzde 30'unu oluşturacağını ifade etti. Yeni zırhlı araç 3 metre derinliğindeki hendekleri zorlanmadan geçip, 1,5 metrelik duvarları da rahatlıkla aşabiliyor. 
     
     AKKA'YI DELME GİRİŞİMİ Mİ 
     Rus yetkililer yeni silahın Avrupa Konvansiyonel Kuvvetlerin Sınırlandırılması Anlaşması'na AKKA aykırı olmadığını savunuyor. AKKA'ya göre Rusya kendi topraklarında 6 bin 350 tank ve 11 bin 280 zırhlı araç bulundurabiliyor, ancak ne tank ne de zırhlı araç olarak nitelendirilen Terminatörler'in, sıradışı tasarımı nedeniyle hangi sınıfa ait olduğu yönünde tartışmalara yol açabileceği belirtiliyor. 
     
     İSRAİL DE AYNI TEKNOLOJİYİ KULLANACAK 
     Pravda, yeni nesil Rus tanklarını inceleyen İsrail Savunma Bakanlığı'ndan bir yetkilinin İsrail ordusundaki Merkava tankları için bu yeni teknolojiyi kullanmayı düşündüğünü yazdı. Merkava tankları İsrail'in Filistin yerleşim birimlerine yaptığı müdahalelerde kullanılıyor. Habere göre İsrail benzer bir modeli kendisi üretecek. Gazete ayrıca Amerikalı askeri uzmanların da M-2 Bradley tanklarının yerine 'Terminatör' benzeri bir teknoloji üzerinde çalıştığını duyurdu. 
     
     SAVUNMA SANAYİ KONSEPT DEĞİŞTİRİYOR 
     Terminatör Rusya'nın savunma sanayi alanında Sovyetler Birliği'nin dağılmasının ardından konsept değişikliğine gittiğinin somut bir göstergesi. Özellikle Çeçenistan'daki çatışmalar sırasında Soğuk Savaş şartlarına uygun olarak üretilen silahların işlevini yitirdiği ortaya çıkmıştı. 1 Ocak 1995'de Çeçenistan'ın başkenti Grozni'ye giren yüzden fazla Rus tankı Çeçen militanlar tarafından havaya uçurulmuştu. Bunun ardından eski model tanklar elle kontrol edilen ve 'Shilka' olarak bilinen roketatar sistemleriyle takviye edildi. Fakat bu roketatarların savunma amacıyla üretilmiş olması Rus ordusunun ihtiyacını karşılamaya yetmedi. Rusya Savunma Bakanı Sergey İvanov 2004 yılı sonunda 'Terminatör' adı verilen zırhlı araçların bu yıl içinde kullanılmaya başlanacağını açıklamıştı. Rusya Devlet Başkanı Vladimir Putin'in geçen sonbaharda yeni nesil bir nükleer silah üzerinde çalıştıklarını duyurması geniş yankı uyandırmıştı. 
     
</TEXT>
</DOC>
