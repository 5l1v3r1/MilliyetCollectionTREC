<DOC>
<DOCNO> 335882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko31.html </URL>
<DATE> 2005/04/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Formula 1'e yeni ortaklar geliyor... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, Formula İstanbul Yatırım A.Ş.'ye FİYAŞ ortaklık konusunda, İstanbul İl Özel İdaresi'ne 10'luk, İstanbul Büyükşehir Belediyesi'ne ise yüzde 15'lik pay teklifinde bulunacaklarını bildirdi. 
     İTO'nun, Anzak Günü kapsamında Türkiye'nin turizm alanındaki tanıtımına yönelik bir dizi çalışmasının tanıtıldığı basın toplantısında konuşan Yalçıntaş, göreve geldiklerinde Formula 1'e sahip çıktıklarını söyledi. 
     Yalçıntaş, ''Formula 1, İTO'nun başlattığı bir projedir ve başarıyla sonuçlanmasında da en büyük pay yine İTO'nun olacaktır'' dedi. 
     İTO'da dün yapılan olağanüstü meclis toplantısında Formula 1'in yatırımcı şirketi olan FİYAŞ'ın sermayesinin 130 milyon YTL'ye kadar çıkartılmasına onay verildiğini ifade eden Yalçıntaş, İstanbul Büyükşehir Belediyesi ve İl Özel İdaresi'nin de ortak olarak davet edilmesi konusunda Yönetim Kurulu'na yetki aldıklarını belirtti. 
     Yalçıntaş, şunları kaydetti 
     ''Daha evvel yaptığımız görüşmeler neticesinde ben gerek İl Özel İdaremizin, gerekse Büyükşehir Belediye Başkanlığımızın sırf İstanbul'un değil artık Türkiye'nin projesi olmuş Formula 1 projesine çok sıcak yaklaştıklarını biliyorum. Benim İl Özel İdaresi'ne yapmayı düşündüğüm teklif yüzde 10 pay alması şeklinde olacaktır. Tabii son karar İl Genel Meclisi'ndedir. Ben İl Genel Meclisimizin de Türkiye için bu kadar önemli olan projeye sıcak yaklaşacağını umuyorum. 
     İstanbul Büyükşehir Belediyemizin de projeye katılması için bizim onlara yapmayı düşündüğümüz teklif yüzde 15 civarındadır. Büyükşehir Belediye Meclisimizin ve Büyükşehir Belediye Başkanımızın da bu teklife sıcak bakacaklarını umuyorum. 
     Zaten Büyükşehir Belediye Başkanımızın İstanbul projelerine ne kadar önem verdiğini, İstanbul'un bir turizm ve fuarlar merkezi olması için nasıl çalıştığını hepimiz biliyoruz. Böylesine büyük bir projenin de gerek merkezi hükümet, gerekse yerel yönetimlerden bağımsız olarak yürümesine takdir edersiniz ki imkan yoktur.'' 
     
     KESİN ORANLAR 
     Soruları da yanıtlayan Yalçıntaş, İTO'nun payının ne olacağı şeklindeki bir soru üzerine, kesin oranların ancak her iki kurumun da resmi cevabı geldikten sonra verileceğini söyledi. 
     Yalçıntaş, ''Meclisimiz bize FİYAŞ'ın sermayesini 130 milyon YTL'ye kadar çıkartma yetkisi verdi. Ancak bu demek değildir ki illa biz 130 milyon YTL'ye kadar çıkacağız. Kaça kadar çıkmamız gerekiyorsa oraya kadar çıkacağız'' dedi. 
     Meclis'in kendilerine verdiği ikinci yetkinin İTO'nun tüm FİYAŞ projesindeki payının yüzde 30'a kadar düşürülmesi olduğunu belirten Yalçıntaş, şunları belirtti 
     ''Bu demek değildir ki İTO'nun payı yüzde 30'a düşecektir. Bu sadece bizim payımızın düşeceği minimum rakamı göstermektedir. Bizim TOBB'la payımız her durumda eşit kalacaktır. Çünkü bu projeyi götüren asıl büyük ortak biz İTO'yuz, ama TOBB'la beraber eşit bir şekilde götürüyoruz. Yeni ortaklarımızın gelmesinden sonra da bizim Odalar Birliği ile payımız eşit kalacaktır.'' 
     
</TEXT>
</DOC>
