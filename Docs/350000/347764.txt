<DOC>
<DOCNO> 347764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun26.html </URL>
<DATE> 2005/06/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Almanya'da Merkel'i Başbakan olarak görmek isteyenlerin oranı artıyor 
</HEADLINE>
<TEXT>

     Almanya'da yapılan bir kamuoyu yoklaması, Hıristiyan Demokrat Birlik Partisi CDU Genel Başkanı Angela Merkel'i başbakan olarak görmek isteyenlerin oranının arttığını ortaya koydu. 
     Stern dergisi ve özel televizyon kanalı RTL tarafından yapılan araştırmaya göre, Başbakan Gerhard Schröder'i olası erken genel seçimlerde yeniden başbakan olarak görmek isteyenlerin oranı geçen haftaya göre 2 puan gerileyerek yüzde 40, Merkel'i destekleyenlerin oranı 8 puan artarak yüzde 38 oldu. 
     Araştırma, Almanların yüzde 65'inin, ülkede olası erken genel seçimler sonucunda iktidarın değişmesi durumunda da kendi ekonomik durumlarının düzeleceğine inanmadığını ortaya koydu. 
     Halkın yüzde 16'sı böyle bir durumda her şeyin daha iyiye gideceğine inanırken, yüzde 19'u durumlarının daha kötüye gideceğine inandığını söyledi. 
     Berlin'de yayımlanan B.Z gazetesi de tanınmış 144 sanatçı, sporcu, iktisatçı ve gazeteciye sorduğu ''Schröder seçimleri bir kez daha kazanabilir mi'' sorusuna büyük çoğunlukla ''hayır'' cevabı aldı. 
     Gazetenin sorusuna, aralarında Fenerbahçe'nin eski kalecisi Toni Schumacher ve Almanya Türk Toplumu TGD Başkan Yardımcısı Kenan Kolat'ın da bulunduğu 93 kişi ''hayır'' cevabı verirken, aralarında Almanya milli takım teknik direktörü Jürgen Klinsmann ve Avrupa boks şampiyonu olan Oktay Urkal'ın da bulunduğu 15 kişi ''evet'' dedi. 36 kişi de bu konuda görüşü olmadığını söyledi. 
     
</TEXT>
</DOC>
