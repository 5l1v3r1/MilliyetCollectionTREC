<DOC>
<DOCNO> 320612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/yazar/oztrak.html </URL>
<DATE> 2005/03/04/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Her yiğidin yoğurt yiyişi farklı olabilir 
</HEADLINE>
<TEXT>


Dış ticaret açığı ocak ayında da rekor kırmaya devam etmiş. Yıllık dış ticaret açığımız ocak ayında 35 milyar dolara ulaşmış. Geçen yılın ocak ayında bu rakam 23 milyar dolardı. 12 aylık açık bir yılda yüzde 50'den fazla artmış. 
Bir ülkenin dış ticaret açığının artması o ülkenin üreticilerinin diğer ülke üreticilerine göre daha pahalı mal üretmelerine yani rekabetçi olmamalarına bağlanabilir. Bu durum kendisini bir tek o ülkenin ihracat yapamaması şeklinde göstermeyebilir. İhracatçı kesim daha fazla ithal makine ve ara malı kullanmak ve pahalı hale gelen yerli emek ve diğer girdi kullanımını azaltmak suretiyle rekabet gücünü korurken bu şansa sahip olmayan yerli firmaların üretimi düşer, işsizlik de artar. Rekabet gücü, devlete olan yükümlülükler yerine getirilmeyerek, yani kayıt dışına çıkarak üretim yapmak suretiyle de bir müddet korunabilir. 
Diğer taraftan dünyanın en rekabetçi iş alemine ve emeğine sahip olan ülkelerde de eğer bireyler, iş alemi ve devlet ürettiğinden veya elde ettiği gelirden fazla harcıyorsa dış açık ortaya çıkar. 
Ülkemizde dış açık, rekabet gücü kaybından mı, yoksa gelirimizden fazla harcamamızdan mı kaynaklanmaktadır Gelirinden fazla harcamanın en önemli göstergesi kamu açıklarıdır. Ülkemizde kamu açıkları hızla azalmaktadır. Faiz hariç kamu harcamaları kamu gelirlerinin oldukça altına inmiştir. Bu durumda özel kesimin gelir ve harcamalarına bakmak gerekir. Devletin son dönemde izlediği gelirler politikasında yani ödediği ücret ve maaşlarda, tarım kesimine verdiği desteklerde önemli bir artış olmazken, özel kesimden aldığı vergiler önemli ölçüde artmıştır. Bu durumda gelirinde sınırlı bir artış olan özel kesim, harcamalarını geleceğe dönük beklentilerinin iyileşmesi nedeniyle tasarruflarını azaltarak veya borçlanarak artırmıştır. Türkiye'nin dış açığındaki artışı 2002 yılından 2004 yılının ikinci yarısına kadar bu gelişme ile kısmen izah etmek mümkündür. Ancak 2004 yılının ikinci yarısından itibaren özel kesimde hem yatırım hem de tüketim artışında bir yavaşlama dikkati çekmektedir. Nitekim bu yılın ocak ayında yıllık yatırım ve tüketim malı ithalatında uzunca bir dönemden sonra ilk defa bir düşme görülmektedir. Yani özel kesimin de harcamaları yavaşlamaktadır. Ancak buna rağmen ithalat ve dış açık ara malı ithalatındaki artışa bağlı olarak yükselmeye devam etmektedir. Bir başka açıdan bakarsak iç talep artışındaki yavaşlamaya rağmen ithalat ve dolayısıyla dış açıktaki artış, üretim artış hızının daha hızlı gerilediğini göstermektedir. Bu, ekonominin rekabetçi gücünde bir sorun olduğunun göstergesidir. Dış açığı bu durumda da harcamaları kısarak, yani kamunun gelir fazlasını artırarak çözebilirsiniz. Ama bu stratejinin üretim ve istihdam kaybı olarak çok yüksek bir maliyeti olacaktır. 
Rekabet gücü, firmaların rakiplerine göre daha düşük maliyetle üretebilmeleridir ve mikro seviyede onların üretim ve satış stratejileri tarafından belirlenir. Firma aynı miktarda üretimi çeşitli emek ve sermaye bileşimleriyle gerçekleştirebilir. Dolayısıyla maliyet kısıtı altında, en ucuz girdiyi yoğun kullanan bileşimi seçer. 
Emek ve sermayenin genel olarak maliyetini ise verimliliği etkileyen teknolojik yenilenme, emeğin bu teknolojileri kullanma yeteneği, mali sistemin tasarrufları yatırıma dönüştürmekteki etkinliği ve o ülkede kurumların doğru politikaları geliştirme ve uygulama kabiliyeti belirler. Bu alanda gerçekleştirilecek yapısal reformlarla gelirler artarken maliyetleri aşağı çekmek mümkündür. Bu, uzun vadede sonuç verir, ama sürdürülebilirliğin en önemli belirleyicisidir. 
İhracatçı veya ithalata rakip mal üreten firmaların rekabetçi gücünü belirleyen, ancak firmaların kontrol edemediği bir diğer makroparametre de döviz kurudur. Kur, firmaların ihraç ettikleri mal karşılığında ne kadar yerli para alabileceklerini veya ithalatçının sizin ülkenizde malını kaça satabileceğini firmaların iradesi dışında belirler. 
Bütün bunlar dış açıkla mücadelede tek bir çözümün olmadığını, hükümetlerin çeşitli araçları farklı dozlarda kullanarak değişik politikalar oluşturabileceğini ve bunların yitirilen üretim ve istihdam cinsinden farklı maliyetleri olabileceğini göstermektedir. 
Ülkemizde yerleşmiş olan kim olsa aynı şeyi yapacak düşüncesi doğru değildir. Her yiğidin farklı yoğurt yiyişi olabilir. 



</TEXT>
</DOC>
