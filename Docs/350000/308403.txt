<DOC>
<DOCNO> 308403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/yazar/altan.html </URL>
<DATE> 2005/01/22/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Harika maskaralıklar... 
</HEADLINE>
<TEXT>


SABAHLARI saat 7-7.30 arasında gelen hemen hemen tüm gazeteleri, demli bir bardak çay ve taze yakılmış bir sigarayla gözden geçirmek... 
Şayet yarım yüz yılı aşkın bir yaşam süresince böyle bir alışkanlık edinmişseniz kuşak kuşak sürüp giden tatavalar hercümerciyle, sık sık birtakım "hamasi ahk m" kesen angut pozörlüklerin de nasıl pespaye bir kalite barometresi oluşturduğunu izleye izleye bir nefes daha çekersiniz sigaranızdan, bir yudum çayla... 

İşte dünkü Radikal'in manşeti 
"Açıklanan önlemler kof çıktı, halk da bildiğini okudu-Yine beceremedik-Resmi kesim yerleri çok yetersizdi. Ceza tehdidi lafta kaldı. Bayramdan bayrama kasaplık hevesine kapılanlar hayvanlara işkence etti. Parklar ve sokak araları mezbahaya dönüştü" 

Posta'nın manşeti 
"Yine olmadı-Avrupa Birliği'ne uyum dendi, temizlik dendi, sağlık dendi. Uymayana 1 milyar ceza var dendi. Ama vatandaş yine bildiğini okudu. Hayvanlara eziyet edildi, çoluğun çocuğun gözü önünde mahalle arasında, parkta, bahçede kurban kesildi" 

Akşam'ın manşeti 
"AB ile kanımız uyuşmadı-Türkiye, bayramı eski alışkanlıkları ile AB kriterleri arasında geçiriyor. Kimi sokak arasında kurban keserken, kimi modern kesim yerlerini tercih ediyor" 

Milliyet'in ise ilk sayfasında, Bünyamin Aygün ile Recep Demirci'nin fotoğraflarıyla somutlaştırılmış "Bayram Manzaraları" vardı. İlk fotoğrafta, yere yatırılmış bir boğanın üstüne 7 kişi birden çullanmıştı. Resmin altına da kırmızı harflerle "Boğa güreşi" diye yazılmıştı. 
İkinci fotoğrafta, kaçtıktan sonra durup, kendini kovalayana şöyle bir bakan boğaya, iki dizi üstüne çöküp, iki eliyle öne doğru uzattığı bir tabancayla nişan almış bir vatandaş vardı. Resmin altına beyaz harflerle "Kanun namına teslim ol " diye yazılmıştı. 
Ve her iki fotoğrafın yanına, kurban kesimlerine buruşmuş yüzüyle bakan küçük bir kız portresi eklenmişti. Onun da altına şöyle yazılmıştı, "Keşke görmeseydi". 
Fotoğraf kompozisyonlarının altındaki açıklama, toplumsal bir röntgen filmi gibiydi 
"Kurbanlar kesilirken çocuklar, tıpkı bu küçük kız gibi içleri acıyarak izledi olan biteni. Kaçan hayvanları kovalayanların hali ise bir başkaydı". 
Bir de mizahi bir başlık atılmıştı, dandik kesim haberlerine "AB kriterleri tatile çıktı" 

Hürriyet de, kesilmemek için kaçarken denize düşüp boğulmuş kurbanlık bir keçinin sularda yüzen ölüsüyle, ip atarak keçi ölüsünü çıkarmaya çalışan blucinli genç bir vatandaşın fotoğrafını yayımlamıştı ilk sayfasında. 
Kurban Bayramı'yla ilgili haber de şöyleydi 
"Kanlı bayram-Acemi kasaplar yine kendilerini kesti, 3 kasap öldü, 2 bin 500 kişi yaralandı" 

Bir yandan gazetelerdeki Kurban Bayramı görüntülerine bakarken bir yandan da, ilgisiz gibi görünen bir çağrışımla Suat Derviş, M. Uykusuz, Hasan İzzet Dinamo, Orhan Kemal, Kemal Tahir, Rıfat Ilgaz gibi gençlikleri mahkemelerle cezaevlerinde kurban edilmiş, dost şair, yazar ve mizahçılar geçiyordu hayallerimin ekranından... 

"Hababam Sınıfı Askerde" filmini, artık militerlerimizin de eğlenerek izlediği ünlü eserin yazarı Rıfat Ilgaz... 
1944'te "Sınıf" adlı şiir kitabından ötürü tutuklanmıştı şiir ve yazılarından ötürü toplam 6 yıl hapis yattı... 

Zaten kimsenin pek bir şey okumadığı bir ülkede, neden bu kadar çok korkuluyordu ki şiir ve yazıdan 
"Takke düşer, kel görünür" diye mi yoksa, bir de politikaya heves ederlerse kırmızı halılı, resmi törenli koltuk saltanatı elden gider, diye mi 
Yaşarken suçlu sayılan kalemler, öldükten sonra pek benimsenip, pek alkışlandığına göre ancak siyasal bir sakıncaları kalmadığında, baş tacı ediliyorlar galiba... 

Bizim kuşak, güftesi Mehmet Faruk Gürtunca'ya ait, çocuk şarkıları okuyarak geçti ilkokullardan 
Sen ne güzel bulursun, 
Gezsen Anadolu'yu. 
Dertlerden kurtulursun, 
Gezsen Anadolu'yu. 
Tabii bir de Gazi'nin nutuklarıyla 
- Türk milleti zekidir, Türk milleti çalışkandır... 

Son 80 yılda "Türk'e Türk propagandası" yapma ötesinde, neden bu kadar korkuldu ki, gerek ekonomik, gerek tarihsel bir saydamlıktan .. 
Şehit adayı bulmakta ve dış merkezler rotasında oraya buraya göndermekte zorlanma olur diye mi, acaba 
Kim bilir... 

Sabahları saat 7-7.30 arasında gelen hemen hemen tüm gazeteleri, demli bir bardak çay ve taze yakılmış bir sigarayla gözden geçirme alışkanlığınız varsa az sonra pancar motorunun başına geçip yazacağınız yazının başlığını da şöyle atıyorsunuz 
"Harika maskaralıklar"... 



</TEXT>
</DOC>
