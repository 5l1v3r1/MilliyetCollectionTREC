<DOC>
<DOCNO> 335937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo03.html </URL>
<DATE> 2005/04/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Fenerbahçe Denizlispor maçına kavgalar damgasını vurdu 
</HEADLINE>
<TEXT>

     Fenerbahçe'nin, Denizlispor ile yaptığı Türkiye Kupası yarı final mücadelesine, sarı-lacivertli futbolcu Ümit Özat'ın, rakip takım teknik direktörü Giray Bulak ile girdiği tartışma ve yaşanan gerginlikler damgasını vurdu. 
     Maçın ilk yarısında 17. dakikada Ümit'in bu tartışma sebebiyle kırmızı kartla oyundan atılmasının ardından, Fenerbahçe Teknik Direktörü Christoph Daum da tepki göstererek Giray Bulak'ı itti. 
     İlk yarının bundan sonraki bölümünde, Fenerbahçeli taraftarlar kulübeden oyuncularına seslenmek için her çıkışında Giray Bulak'ı ıslıklayarak protesto etti. 
     Maçın ilk yarısının bitimiyle oyuncular soyunma odasına giderken, çıkış tüneline doğru yönelen taraftarlar, Bulak'a tepkilerini sürdürdü. Takımlar ikinci yarı için sahaya çıkarken, çıkış tünelinde güvenlik ekipleri önlem aldı. 
     Fenerbahçeli yöneticiler de protokol tribününde hakemin kararlarına ayağa kalkarak tepki gösterdi. 
     Penaltı atışlarının ardından iki takımın teknik heyetleri arasında yine gerginlik yaşandı. Giray Bulak ile Christoph Daum birbirlerinin üzerine yürürken, araya girenler iki teknik adamı ayırdı. 
     Bu arada, Fenerbahçe Kulübü Başkanı Aziz Yıldırım, soyunma odasına giden koridorda Denizlispor Teknik Direktörü Giray Bulak'ın sitemiyle karşılaştı. Bulak, sahadan çıkarken kötü muamele gördüğünü ileri sürerek Yıldırım'a serzenişte bulundu. 
     
     GOLCÜ LUCIANO 
     Fenerbahçe'nin savunma oyuncusu Luciano, sarı-lacivertlilerin son 3 resmi maçında da rakip fileleri havalandırdı. 
     Brezilyalı futbolcu, Sakaryaspor ve Beşiktaş'a ligde attığı gollerin ardından, bu gece de Türkiye Kupası'nda Denizlispor'a golünü attı. 
     
     BİR MAÇTA 4 KAPTAN 
     Fenerbahçe'de Denizlispor karşısında kaptanlık 3 kez el değiştirdi. 
     Kaptan Ümit, kırmızı kartla oyun dışında kalınca kaptanlık pazubandını Tuncay'a verdi. Tuncay, 106 dakikada oyundan çıkınca kaptanlık pazubandını Luciano'ya bıraktı. Luciano da uzatma dakikalarında kırmızı kartla oyun dışında kalınca kaptanlığı Serhat'a devretti. 
     
     FENERBAHÇE 9 KİŞİYLE TAMAMLADI 
     Fenerbahçe, 17. dakikada Ümit, 111. dakikada da Luciano'nun kırmızı kart görmesiyle karşılaşmayı 9 kişi tamamladı. 
     Karşılaşmanın 111. dakikasında golü attıktan sonra formasını çıkartarak sevinince, ikinci sarı karttan kırmızı kart gören Luciano, hakem Selçuk Dereli'ye büyük tepki gösterdi. Hakemin üzerine yürüyen Brezilyalı futbolcuyu arkadaşları sakinleştirdi. 
     
     SOULEYMANOU'NUN HATASI 
     Karşılaşmanın 65. dakikasında Denizlispor kalecisi Souleymanou, hakemin avantaja bıraktığı pozisyonda, ofsayt sanıp, ceza alanı dışında topu elle düzeltince, hakem Selçuk Dereli, Fenerbahçe lehine atış verdi. 
     Bunun üzerine sarı-lacivertli futbolcular ve taraftarlar, kaleci Souleymanou'nun kart görmesi gerektiği gerekçesiyle hakeme tepki gösterdi. 
     
     FENERBAHÇE'DE BÜYÜK SEVİNÇ 
     Türkiye Kupası yarı final maçında 9 kişi kaldığı Denizlispor karşısında penaltı atışları sonunda rakibini 5-4 mağlup ederek, finale çıkan Fenerbahçe'de büyük sevinç yaşandı. 
     Maçın bitimiyle birlikte saha içinde galibiyeti kutlayan teknik heyet ve oyuncular, sevinçlerini taraftarlarıyla da paylaştı. Futbolcular, soyunma odasına gittikten bir süre sonra sahaya dönerek tur attı ve taraftarları selamladı. 
     
</TEXT>
</DOC>
