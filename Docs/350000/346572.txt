<DOC>
<DOCNO> 346572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/axsiy01.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliamsız bir çözüm gerekli 
</HEADLINE>
<TEXT>


Talat, "600 civarında kayıp kişimiz var. Şimdi AİHM'ye başvurular başlayacak. Bunların hesabını soracağız" dedi 

İSTANBUL Milliyet 


KKTC Cumhurbaşkanı Mehmet Ali Talat, Türkiye'nin AB protokolüne imza atmasının ardından, limanlarını ve havaalanlarını Rum kesimine açması için büyük baskı altında kalacağını hatırlattı, "Ankara bu durumda kesinlikle taviz vermemeli" dedi. 
Talat, bu baskıya direnmenin Kıbrıs sorununun çözümü için "en büyük koz" olduğunu söyledi. "Yunanistan ve Rum kesimi, KKTC'ye ambargo uyguluyor. Kıbrıslı Türkler, yasak olduğu için AB ülkelerine doğrudan ihracat yapamıyor" diyen KKTC Cumhurbaşkanı, özetle şöyle konuştu 

Yasaklar kalkmalı 
"Biz, Türkiye ile birlikte, 'Gelin bütün yasaklar eşzamanlı olarak kalksın' dedik. Bunu teklifimize yazdık. Eğer KKTC'ye ambargo kalkarsa, Türkiye de limanlarını ve havaalanlarını Rum kesimine açabilir. Bu, Kıbrıs sorununun çözümüne de yardımcı olur. Ama KKTC'ye yönelik yasaklar kalkmadan Türkiye bir adım atarsa, KKTC çok zor durumda kalır. Dolayısıyla, protokolün imzalanmasından sonra ortaya çıkacak sıkıntı, Güney Kıbrıs'ın tanınması ile ilgili değil, protokolün uygulanması ile ilgili olacak." Talat, yeni dönemde KKTC'nın izleyeceği politikalar hakkındaki görüşlerini şöyle açıkladı 

En kötü senaryo 
KKTC için en kötü senaryo, Türkiye'nin AB perspektifinin sekteye uğraması olur. KKTC ve Türkiye arasında, AB üyelik perspektifine dayanan bir uyum var. Bu uyum bozulursa, başarısızlık mukadderdir. 
Kıbrıs sorunu çok ilginç bir safhaya ulaştı. Bir yandan Türkiye'nin AB üyeliği ile ilişkiliyken, öte yandan AB'nin Kıbrıs sorununun çözümündeki rolü zayıfladı. Çünkü AB içinde, bu sorunun çözümünü istemeyen Rumlar ve daha çözümden yana görünse de Rum kesiminin arkasında duran Yunanistan var. 
Rum tarafının uzlaşmaz tutumu, dünyada Kıbrıs ile ilgili büyük bir gerginlik yarattı. Çözüm bulunmazsa, bölünmüşlük kalıcılaşacağı için Rumlar da bu durumdan zarar görürler. 
KKTC'de ayakta durması gereken bir ekonominin var olması gerektiğini artık herkes kabul ediyor. Bizim yapmaya çalıştığımız budur. Eski yöneticiler, Kıbrıs meselesini hep hamasetle götürdüler. Denktaş Bey ekonomiyi önemsemedi. KKTC, Türkiye'den gelen yardımlarla ayakta durdu. 

Türkiye önemli 
Elbette Türkiye çözüm olsa da bizim için en önemli ülke olmaya devam edecek. Ama KKTC ekonomisi, kendi dinamikleriyle işlemelidir. Bunun için gereken adımları attık. 
Örneğin bankacılık sistemini oldukça iyi bir yapıya kavuşturduk. Yatırımlar canlanmaya başladı. Hem Türkiyeli işadamları, hem KKTC'li işadamları özellikle turizme ve eğitime önemli yatırımlar yapıyorlar. 
KKTC'nin her şeyi Türkiye'den beklediği yılların en kötü tecrübesini Tansu Çiller döneminde yaşadık. Elektrik krizinin de büyüdüğü bir dönemde Çiller, KKTC'ye yardımı kesti. Çiller, "Ben Adana'ya yardım yapıyor muyum ki, KKTC'ye yapayım" anlayışındaydı. Büyük çöküş yaşadık o sırada. Eğer Türkiye'nin AB üyelik perspektifi kesintiye uğrarsa, Türkiye - KKTC entegrasyonu formülünü dile getirenler yeniden ortaya çıkabilir. 
Öyle bir durumda ben, şahsen entegrasyonu desteklemem. Ama süreç öyle bir ihtiyacı doğurursa, ona uygun bir yönetim olur. KKTC'de demokrasi var. Bunu destekleyenler, kendilerine uygun bir cumhurbaşkanını da seçerler. Nasıl ki bu süreçte beni seçtilerse, o zaman da o görüşe uygun birisini seçerler. 

Kırmızı çizgilerimiz 

Siyasi eşitlik ve iki kesimlilik asla taviz vermeyeceğimiz konulardır. Ayrıca güvenlik de çok önemlidir. Ama Rumlar güvenlik konusunda anlaşmaya yanaşmıyorlar. Oysa Türkiye AB'ye üye olduğunda, KKTC'de sadece 650 Türkiyeli asker kalacak. Böyle bir alay kendi güvenliğini bile zor sağlar. Ama bu, Kıbrıs Türk halkı için duygusal anlamda, çok büyük bir güvencedir, vazgeçilemez bir gerekliliktir. Rumlar, sanki o dönemde de 40 bin asker olacakmış gibi propaganda yapıyorlar. 
Çözümsüzlük Rumların da işine gelmez. Bu yolda kazanacakları zafer, ancak bir Pirus büyük kayıplar verilerek kazanılan zafer zaferi olabilir. 

Hukukla hak arayacağız 

Kayıplarımız konusunda bugüne kadar ne yazık ki doğru politika izlemedik. Uluslararası zeminde derdimizi doğru biçimde anlatamadık. Kayıplar 1963'ten beri var. Üstelik çoğu, polis tarafından evlerinden alınıp kaybolmuş kişiler. Yüzde 20'si kadın ve çocuk. 500 - 600 civarında kayıp kişimiz var. Rumların yaklaşık 1400 kişi. Hemen hemen hepsi 1974'te kayboldu. 
AİHM, Rumların 1974 kayıpları nedeniyle Türkiye'yi mahk m etti. AİHM, 1964'te yakını kaybolan bir Türk'ün başvurusunu ise kabul edilebilir bulmadı. Çünkü, bir politikamız yoktu. Kendimizi haklı zeminde doğru biçimde savunamıyorduk. 

Mezar gösterdik 
Şimdi Türk tarafından da bu başvurular başlayacak. 1974'teki Taşkent katliamında köyün bütün erkekleri öldürüldü. Muratağa - Sandıklar katliamında çocukları, kadınları öldürdüler. Şimdi bunların hesabını soracağız. Bundan sonraki dönem geçmişteki gibi olmayacak. Biz, KKTC'ye gelenlere mezarları gösterdik, sandık ki herkes duyacak. Şimdi haklı zeminde, doğru olduğumuz konuları dünyaya anlatacağız. Zor ama mümkün. Bunun arifesindeyiz. 
"Rumlar işte bu katliamları yaptı" demek yerine, "Kıbrıs sorunu, bu tür katliamların artık olmayacağı şekilde çözülmelidir" diyeceğiz. 


</TEXT>
</DOC>
