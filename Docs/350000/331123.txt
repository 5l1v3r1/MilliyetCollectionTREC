<DOC>
<DOCNO> 331123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko49.html </URL>
<DATE> 2005/04/07/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ford Otosan, 1 milyonuncu aracını üretti... 
</HEADLINE>
<TEXT>

     Vehbi Koç'un girişimi ile 1959 yılında kurulan ve 1960 yılında üretime geçen Ford Otosan, 1 milyonuncu aracını üretti. 
     1 milyonuncu araç olan Ford Transit, Ford Otosan Yönetim Kurulu Başkanı Rahmi Koç ve Ford Avrupa Başkanı Lewis W. K. Booth tarafından Ford Otosan Kocaeli Fabrikası'nın üretim hattından indirildi. 
     Ford Otosan'dan yapılan açıklamaya göre, Kocaeli Fabrikası'nda düzenlenen ve Ford Otosan Yönetim Kurulu üyelerinin tamamının hazır bulunduğu törene, tekneyle dünya seyahatine çıkan Yönetim Kurulu Başkanı Rahmi M. Koç da katıldı. 
     Ford Otosan'ın bu önemli gününde birlikte olmaktan gurur duyduğunu belirten Rahmi M. Koç, ''Koç Holding şirketlerinden beklediğimiz kendi sektörlerinin liderleri olmalarıdır. Sizler bunu son 3 yıldır büyük bir istikrar ile devam ettiriyorsunuz. Hepinize özverili çalışmalarınız ve elde ettiğiniz başarıdan ötürü tek tek teşekkür ediyorum'' dedi. 
     Ford Avrupa Başkanı Lewis W.K. Booth ise Ford ve Koç Holding'in 77 yıldır devam ettirdikleri işbirliğinin çok başarılı olduğunu vurguladı. 
     Booth, tüm Ford Otosan çalışanlarına teşekkür ederek, başarılarının devamını diledi. 
     
     1 MİLYONUNCU ARAÇ FORD TRANSİT 
     2001 yılında Yeni Ford Transit'lerin, 2002 de ise Transit Connect araçlarının üretimine başlayan Ford Otosan Kocaeli Fabrikası'nın üretim hattından inen 1 milyonuncu araç Ford Transit oldu. 
     Transit Connect modelinin tüm dünyada tek üretim merkezi olmasının yanı sıra, 2004 yılı başında Ford Transit üretiminin Belçika Genk fabrikasından Ford Otosan Kocaeli fabrikasına transferiyle, Ford Otosan, Avrupa'nın Ticari Araç üretim merkezi konuma geldi. 
     1 milyonuncu Ford Transit aynı zamanda Ford Otosan Kocaeli Fabrikası'nın 4 yıl içinde ürettiği 395 bininci araç oldu. 
     
</TEXT>
</DOC>
