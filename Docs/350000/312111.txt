<DOC>
<DOCNO> 312111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur06.html </URL>
<DATE> 2005/02/03/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
15 yaşındaki kız 3 ayda 54 kişiye pazarlandı 
</HEADLINE>
<TEXT>

     Ramazan ÇETİN- Hüseyin BAYBARS DHA 

      DENİZLİ'nin Tavas ve Kale İlçeleri ile Kızılcabölük Beldesi'nde 15 yaşındaki A.T. ile ilişkiye girdikleri iddia edilen 57 kişi gözaltına alındı. Soruşturmanın ilk aşamasında 3 kişi serbest kalırken 14 kişi tutuklandı. Sorgusu süren 40 kişinin ise yarın Adliye'ye gönderileceği belirtildi. 
     Tavas İlçesi'ne bağlı Ebecik Köyü'nde oturan 15 yaşındaki A.T.'nin babası Nail T., geçen pazar günü polise başvurarak kızının para karşılığı erkeklere satıldığını söyleyince Tavas Cumhuriyet Savcılığı soruşturma başlattı. A.T.'nin ifadesini alan polis, A.T.'nin amcasının oğlu Şahin T. ile arkadaşları 26 yaşındaki Ahmet Akarçay ve 23 yaşındaki Ümit Ögel'i gözaltına aldı. Ebecik Köyü'nde oturan sanıklardan Ümit Ögel ile üç ay önce cinsel ilişkiye girdiğini söyleyen A.T., polise verdiği ifadede, "Ümit'i çok sevdim, ilişkiye girdim. Benimle ilişkiye girdiğini amcamın oğlu Şahin T. ile arkadaşı Ahmet Akarçay'a da söylemiş. Beni tehdit edip başka erkeklere satmaya başladılar'' dedi. 
     A.T.'yi sattıkları öne sürülen üç kişinin ifadesi doğrultusunda operasyon başlatıldı. Polisi, A.T. ile ilişkiye girdikleri iddia edilen 14 kişiyi gözaltına aldı. Genç kızı sattıkları iddia edilen 3 kişi ile 14 kişiden 11'i, çıkarıldıkları mahkemece tutuklanırken 3 kişi tutuksuz yargılamak üzere serbest bırakıldı. 
     Operasyonu Kale İlçesi'ne kaydıran polis, burada da aynı kızla ilişkiye girdikleri iddia edilen 22 kişiyi, Tavas'a bağlı Kızılcabölük Beldesi'nde 2 kişiyi ve yine Tavas İlçesi'nde 16 kişi olmak üzere toplam 40 kişiyi daha gözaltına aldı. Polisin A.T. ile ilişkiye giren başka sanıkları yakalamak için operasyonlarını sürdürdüğü belirtildi. 
     Soruşturma Tavas ve Kale İlçeleri ile Kızılcabölük beldesinde büyük yankı uyandırdı. Gözaltına alınan kişiler arasında tanınan bazı esnafın da bulunması dikkat çekti. 
     Tavas ve Kale'de polis, 3 gündür A.T. ile ilişkiye girdikleri ileri sürülen kişilerin ifadelerini alıyor. Yetkililer, gözaltı sayısının artabileceğini belirtirken, A.T, her iki ilçeye de götürülerek kendisiyle ilişkiye girdiği iddia edilen kişilerle tek tek yüzleştirildi. Ayrıca, A.T.'nin ilişkiye girdiği yerler de tek tek tespit edildi. Gözaltındaki 40 kişinin yarın adliyeye sevkedileceği belirtildi. 
     

     
</TEXT>
</DOC>
