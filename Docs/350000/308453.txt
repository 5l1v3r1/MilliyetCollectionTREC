<DOC>
<DOCNO> 308453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sonsiy04.html </URL>
<DATE> 2005/01/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Livaneli Muhalefetteki adayların teke inmesi gerekliliğine inanıyoruz 
</HEADLINE>
<TEXT>

     CHP İstanbul Milletvekili Zülfü Livaneli, 29 Ocak'ta yapılacak kurultayda, ''Muhalefetteki adayların teke inmesi gerektiğine inandığını'' söyledi. 
     Zülfü Livaneli, delegelerle toplantı yapmak üzere bazı milletvekilleriyle İzmir'e geldi. Adnan Menderes Havalimanı'nda gazetecilerin sorularını cevaplayan Livaneli, CHP'de her şeyden önce değişimin şart olduğunu belirterek, ''CHP'nin bu değişimi yaşaması gerekir ki Türkiye'ye de layık olduğu değişim ve demokratikleşme hızını verebilsin. Bu değişimi yapabilmek için CHP'nin kökteki ilkelerine ve geleceğine inanan, inançlı bir kadro olarak yola çıktık'' dedi. 
     Bir gazetecinin ''Adaylığınızı açıklayacak mısınız '' sorusuna karşılık Livaneli, ''Bizim yaptığımız zaten aday adaylığı... Aday olabilmek için kurultayda 260 imza gerekiyor. Ama biz adaylıkta niyetli ve kararlıyız. Bunu da belli ediyoruz. CHP örgütü elbette partideki değişimi kimin yapması istediğine karar verecek'' dedi. 
     CHP örgütünün değişimi istediğini çok iyi bildiklerini kaydeden Livaneli, partinin büyümesi ve halkla kucaklaşması için örgütün değişim istediğini, bunu yapmaya hazır olduklarını ifade etti. 
     
     ''İTTİFAK ARAYIŞLARINA GİRMEDİK'' 
     Muhalefet kanadında tek adaylık üzerine çalışmalar yapıldığına ilişkin soruya karşılık Livaneli şöyle dedi 
     ''Arkadaşlarımızla birlikte demokratikleşme ve değişimi sağlamak, CHP'yi solun gurur duyacağı bir parti haline getirmek için yola çıktık. Bunun dışında ittifak arayışlarına girmedik, ilkelerimizi bizi götürüyor. O yüzden ittifak çalışmalarının nasıl sonuçlanacağını, nereye gideceğini bilmiyoruz. Biz onun içinde değiliz ama elbette duruma göre arkadaşlarımız karar verecek. Fakat muhalefetteki adayların teke inmesinin gerekliliğine biz de inanıyoruz. Değişimi gerçekleştireceğimiz için bizim grubun tek muhalefet grubu olarak seçime girmesini arzu ediyoruz.'' İzmir'in kendilerini için önemli olduğuna da değinen Livaneli, ''İzmir CHP'nin kalesi, sosyal demokrasi ve sol hareketlerin başlangıç noktasıdır. Türkiye için aydınlanma ve kurtuluşu ifade eden İzmir'den bu hareketin yola çıkışının bayrağını açtığımız için mutluyuz'' dedi. 
     Livaneli'yi havalimanında CHP İzmir Milletvekili Hakkı Ülkü, İl Başkanı Alaattin Yüksel ve bir grup partili karşıladı. 
     
</TEXT>
</DOC>
