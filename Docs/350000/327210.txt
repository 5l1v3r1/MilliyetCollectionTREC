<DOC>
<DOCNO> 327210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/siyaset/axsiy02.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AB hutbeye karışamaz 
</HEADLINE>
<TEXT>


Başkan Bardakoğlu, "Hutbelerimize, siyasetçiler ve AB müdahale edemez" dedi. Din İşleri'nde de kadınların namaz kıldırmasında farklı görüşler var 


Diyanet İşleri Başkanı Prof. Dr. Ali Bardakoğlu, camilerde 11 Mart'ta okutulan "Allah katında tek dinin İslam olduğu" yönündeki hutbeye AB'den "dini ayrımcılık" diye gelen tepkilere, "Hutbelerimize, ne siyasetçiler, ne devlet adamları, ne de AB müdahale edemez" yanıtını verdi. Diyanet İşleri Başkanlığı da, hutbe ve vaazların bilimsel platformda ele alınıp irdelenmesi amacıyla bir toplantı düzenledi. 
Bu arada, Diyanet İşleri Başkanlığı Din İşleri Yüksek Kurulu'nun 2002 tarihli kararında, kadınların namazlarda erkeklere de imamlık yapmaları konusunda uzlaşılamadığı ortaya çıktı. "Kadının İmameti" başlıklı kararda şu ifadelere yer verildi "Kadınların diğer kadınlara imamlık yapmaları İslam fakihleri tarafından caiz görülmüştür." 
Kararda, ilk hadis kaynaklarında, Hz.Peygamber'in istisnai olarak Ümmi Varaka isimli kadın hafızın kendi ev halkına imamlık yapmasına izin verdiği, İmam Ahmed, Ebu Sevr, Müzeni, Taberi, İbn Teymiyye gibi alimlerin, kadınların zaruret halinde erkeklere de imamlık yapabileceğini söyledikleri görüşüne yer verildi. Kararda, İmam - ı Azam Ebu Hanife ve Şafii gibi müçtehitlerin de kadının erkeklere imamlık yapmasını caiz görmediği kaydedildi. 


</TEXT>
</DOC>
