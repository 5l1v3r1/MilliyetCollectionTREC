<DOC>
<DOCNO> 329428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur20.html </URL>
<DATE> 2005/04/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Semazenlerden 1 Nisan şakası... 
</HEADLINE>
<TEXT>

     Kültür ve Turizm Bakanlığı'na bağlı Türk Tasavvuf Müziği Topluluğu semazenleri, 1 Nisan dolayısıyla Hükümet Meydanı'nda, çevredekilerin şaşkın bakışları arasında sürpriz mini bir sema gösterisi sundu. 
     Konya'da kentin en işlek merkezlerinden Mevlana Caddesi'ndeki Hükümet Meydanı'na bir minibüsle gelen semazenler, çevredekilerin şaşkın bakışları arasında, kaldırımda sikkelerini ve kıyafetlerini giydikten sonra mutrip heyetinin ilahileri eşliğinde sema gösterisine başladı. 
     Açık havada sema gösterisini ilgiyle izleyen çevredeki vatandaşlar daha ne olduğunu anlayamadan yaklaşık 5 dakika süren gösteri sona erdi. Hızla toparlanarak geldikleri minibüse binen semazenler ve mutrip heyeti, insanların şaşkın bakışları arasında Hükümet Meydanı'ndan uzaklaştı. 
     Topluluk Müdürü Ömer Faruk Belviranlı, A.A muhabirine, 1 Nisan nedeniyle Güzel Sanatlar Genel Müdürlüğü'nden gelen emirle, ilk kez açık alanda böyle bir gösteri düzenlediklerini söyledi. 
     Vatandaşların gösteriyi ilginç bulduklarına inandıklarını belirten Belviranlı, kendilerinin de böyle bir organizasyona katılmaktan keyif aldıklarını ifade etti. 
     Çevreden geçerken, merak ederek gösteriyi izleyen vatandaşlar da sürpriz gösteriyi beğendiklerini dile getirdi. 
     
</TEXT>
</DOC>
