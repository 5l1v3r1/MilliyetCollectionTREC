<DOC>
<DOCNO> 336460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonspo12.html </URL>
<DATE> 2005/04/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Sakaryaspor Çaykur Rize'yi geçti 3-1 
</HEADLINE>
<TEXT>

     Süper Lig'de alt sıralardan kurtulma mücadelesi veren Sakaryaspor, sahasında Çaykur Rizespor'u 3-1 mağlup ederek çok önemli bir 3 puan aldı. 
     Galibiyet hedefiyle sahaya çıkan Sakaryaspor, ilk dakikalardan itibaren Çaykur Rizespor alanında etkili olmaya çalıştı. Kontrataklarla da rakip kaleyi yoklayan Sakaryaspor, beklediği gole 44. dakikada Burak'ın ayağından kavuştu. 
     8. dakikada Ragıp'ın sol taraftan kullandığı köşe atışında, ceza alanı içinde iyi yükselen Burak'ın kafayla yaptığı vuruşta, top üst filelerde kaldı. 
     11. dakikada Sakaryaspor kalecisi Şenol'un kullandığı ofsayttan doğan serbest vuruşta M'Byao, Çaykur Rizespor ceza alanının kenarında topa hakim oldu. Bu oyuncunun vuruşunda, meşin yuvarlak farklı bir biçimde auta çıktı. 
     20. dakikada Çaykur Rizespor'un sağ taraftan Zafer ile geliştirdiği atakta, Sakaryaspor ceza alanına havadan gönderilen pasta, Çaykur Rizesporlu Okan'ın önünde yükselerek topu alan kaleci Şenol, tehlikeyi önledi. 
     22. dakikada Burak'ın pasında Emre Toraman, kaleci Zdravkov ile karşı karşıya kaldı. Bu oyuncunun vuruşunda top, sol direğin dibinden az farkla dışarıya çıktı. 
     24. dakikada Şener tarafından Sakaryaspor savunmasının arkasına atılan topu ceza alanı içinde Okan kontrol etti. Bu futbolcunun vuruşunda, kaleci Şenol topa yatarak sahip oldu. 
     28. dakikada Burak'ın pasıyla altıpas çizgisinde topla buluşan Ragıp, meşin yuvarlağın gelişine vurdu ve top kale direğinin üstünden auta çıktı. 
     43. dakikada Şener, sol taraftan topu ceza alanı içine gönderdi. Uygun pozisyondaki Fahri topa dokunamadı ve kaleci Şenol topu Fahri'nin önünden aldı. 
     44. dakikada rakip ceza alanı içinde Ragıp'ın verdiği pası değerlendiren Burak, topu kaleci Zdravkov'un solundan Çaykur Rizespor filelerine gönderdi ve ilk yarı 1-0 Sakaryaspor'un üstünlüğüyle tamamlandı. 
     
     İKİNCİ YARI 

     İkinci yarıya rahat başlayan Sakaryaspor, Çaykur Rizespor'un beraberliği aradığı dakikalarda 2. golü de bularak oldukça rahatladı. Çaykur Rizespor'un savunma güvenliğini elden bırakarak gol arayışını iyi değerlendiren Sakaryaspor, 72. dakikada Fatih Ceylan ile 3. golü de bulunca oyunun kontrolünü eline aldı. 
     48. dakikada M'Bayo, getirdiği topla Çaykur Rizespor ceza alanına girdi. Bu oyuncunun pasında topla buluşan Makasi'nin vuruşunda, kaleci Zdravkov uzanarak topu uzaklaştırdı. 
     55. dakikada Burak, rakip ceza alanının içinde topu Makasi'nin önüne bıraktı. Bu oyuncunun vuruşunda, top kaleci Zdravkov'un sağından Çaykur Rizespor ağlarına gitti 2-0. 
     67. dakikada Okan, topu ceza alanı içinde Zafer'e kazandırdı. Kaleci Şenol ile karşı karşıya kalan bu oyuncunun vuruşunda top, kaleciye çarparak kale direğinin dibinden kornere gitti. 
     72. dakikada Gökhan Kök, topu sağ korner köşesinin yakınından Çaykur Rizespor ceza alanına gönderdi. Fatih Ceylan, topun gelişine vurarak yerden Çaykur Rizespor ağlarını gördü 3-0. 
     84. dakikada Çaykur Rizespor ceza alanının sol çaprazında kazanılan serbest vuruşta, Ragıp'ın pas verdiği Emre Toraman'ın vuruşunda, kaleci Zdravkozv uzanarak topu kornere attı. 
     85. dakikada Fahri, ceza alanının sağ kenarında topu önünde buldu. Bu oyuncunun aşırtma vuruşunda top, kaleci Şenol'u geçerek Sakaryaspor filelerine gitti 3-1. 
     İlerleyen dakikalarda başka gol olmayınca, maçı Sakaryaspor 3-1 kazandı. 
     
     KÜNYE 

     

Stat Atatürk. Hakemler Orhan Erdemir xxx, A.Turan Ökke xxx, Hayati Doğan xxx. Sakaryaspor Şenol xxx, Mesut xxx, Emre Toraman xxxx, Ragıp xxxx, Burak xxx Dk. 69 Aydın xx , Fatih Ceylan xxx, Makasi xxxx Dk. 81 Ali Cansun x , M'Bayo xxxx Dk. 78 Kabango x , Cemil xxxx, Gökhan Kök xxx, Abdülkadir xxx. Çaykur Rizespor Zdravkov x, Fahri xx, Zafer xx, Okan xx Dk. 75 Istvan Ferenczı x , Serkan xx, Bashir x, Mehmet x, Şener xx Dk. 60 Victoria xx , Kürşat xx, Ünal xx, Yasin x Dk. 46 Birol x . Goller Dk. 44 Burak, Dk. 55 Makasi, Dk. 72 Fatih Ceylan, Dk. 85 Fahri. Sarı Kartlar Dk. 20 Fatih Ceylan, Dk. 43 Abdülkadir Sakaryaspor , Dk. 69 Kürşat Çaykur Rizespor .      
</TEXT>
</DOC>
