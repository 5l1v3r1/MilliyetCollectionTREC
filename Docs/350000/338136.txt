<DOC>
<DOCNO> 338136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko68.html </URL>
<DATE> 2005/04/29/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
TMSF, Kemal Uzan'ın eşyasını satışa çıkaracak... 
</HEADLINE>
<TEXT>

     Tasarruf Mevduatı Sigorta Fonu TMSF Kemal Uzan'dan haczettiği Ahmet Afif Paşa Yalısı'ndan çıkarılan bir kısım eşyayı açık artırma yöntemiyle satacak. 
     TMSF'den yapılan açıklamaya göre, ihale yarın Antik A.Ş'de gerçekleşecek. 
     Tabloların ağırlıklı olduğu satış listesinde, antika eşya, bronz heykeller, ipek halılar ve ahşap yemek masaları da bulunuyor. 
     Satış listesindeki 129 kalem eşyanın toplam muhammen bedeli 425 bin 595 YTL olarak belirlendi. Varnia Zarzecki'nin 155x250 boyutlarındaki Boğaziçi'nde Piknik isimli eseri 100 bin YTL ile en yüksek muhammen bedele sahip eser olma özelliğini taşıyor. 
     İhaleye çıkarılan tablolar arasında, İbrahim Çallı, Halil Paşa ve İbrahim Safi gibi ressamların yanı sıra 7. Cumhurbaşkanı Kenan Evren'in imzasını taşıyan eserler bulunuyor. Evren imzalı 5 tablonun muhammen bedeli 2 bin YTL olarak bildirildi. 
     İhalede ayrıca, altın kakma tabancalar, Osmanlı piştovlar, hançer ve Godfather, Gone With The Wind ile Casablanca film setleri de alıcı arayacak. 
     Alıcı bulamayan eserler ise 7 Mayıs 2005 Cumartesi günü yeniden satışa çıkarılacak. 
     
</TEXT>
</DOC>
