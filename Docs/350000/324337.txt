<DOC>
<DOCNO> 324337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun30.html </URL>
<DATE> 2005/03/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Alman vatandaşlığını kaybeden Türkler için broşür... 
</HEADLINE>
<TEXT>

     Alman Federal İçişleri Bakanlığı, 1 Ocak 2000 tarihinden sonra yeniden Türk vatandaşlığına geçerek Alman vatandaşlığını kaybeden Türkler için Türkçe bir broşür hazırladı. 
     Federal İçişleri Bakanlığı'na ait ''www.bmi.bund.de'' adlı internet sayfasında da yer alan ''Birdenbire artık Alman değil'' başlıklı broşürde, 1 Ocak 2000 tarihinden sonra Alman vatandaşlığını kaybedenlerin neler yapabileceklerine dair bilgi ve uyarılar yer alıyor. 
     Hukuki belirsizliklerin ortadan kaldırılması için bu konularda hizmet veren dernek ve kuruluşlara başvurulması önerilen broşürde, Alman vatandaşlığını kaybettiğini öğrenenlerin Türk vatandaşlığından çıkmamaları, aksi takdirde vatansız kalacakları ve birçok haktan mahrum olacakları belirtildi. 
     Alman vatandaşlığını kaybeden Türklerin oturma hakkı almak için yeniden yabancılar dairesine başvurmaları istenen broşürde, geçerli ikamet alanların yeniden Alman vatandaşlığına başvurabileceklerine işaret edildi. 
     Alman İçişleri Bakanlığı tarafından 100 bin adet bastırılan broşür, 1 Nisan'dan itibaren Türk başkonsoloslukları, Diyanet İşleri Türk İslam Birliği DİTİB , Almanya Türk Toplumu TGD , ''Türk Danış'' AWO büroları, Alevi Federasyonu ve sendikalar tarafından isteyenlere dağıtılacak. 
     
</TEXT>
</DOC>
