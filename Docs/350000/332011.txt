<DOC>
<DOCNO> 332011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sontur08.html </URL>
<DATE> 2005/04/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sokağından taşınmasını istediği travesti tarafından bıçaklandı 
</HEADLINE>
<TEXT>

     Kemal KAĞAN DHA 

      BURSA'da 35 yaşındaki Erkan Yazgı mahallelerinde oturmasını istemediği için tartıştığı travesti 21 yaşındaki Ali Buran tarafından bıçaklandı. Ağır yaralanan Yazgı, Yüksek İhtisas Hastanesi'nde tedavi altına alındı. 
     Olay, Merkez Osmangazi İlçesi'ne bağlı Tuna Mahallesi Birinci Telaltı Sokak'ta saat 00.30 sıralarında meydana geldi. İddiaya göre, bir tekstil atölyesinde işçi olarak çalışan evli ve bir çocuk babası Erkan Yazgı, kendisiyle aynı sokakta oturan, daha önce de tartıştığı travestiler 'Arzu' takma adlı Ali Buran ile 'Çağrı' takma adlı 19 yaşındaki Bayram Teke ile konuşmak için, yolda eve dönmelerini bekledi. 
     Yolda gördüğü travestilerin çevrenin ahlakını bozduklarını söyleyip, oturdukları sokaktan taşınmalarını isteyen Erkan Yazgı, Buran ve Teke ile tartışmaya başladı. Tartışmanın kavgaya dönüşmesi üzerinde Ali Buran, Yazgı'yı üzerinde taşıdığı bıçakla göğsünden ve omuzundan yaraladı. Yazgı kanlar içinde yere yığılırken, zanlılar olay yerinden kaçtı. 
     Yazgı, çevredekilerin haber vermesi üzerine olay yerine gelen polisin çağırdığı 112 Acil Servis ambulansıyla Yüksek İhtisas Hastanesi'ne kaldırıldı. Çok kan kaybettiği belirlenen Erkan Yazgı'nın sağlık durumunun ciddiyetini koruduğu belirtildi. 
     Olayla ilgili araştırma başlatan polis, Ali Buran ve Bayram Teke'yi yakalayarak gözaltına aldı. Buran ve Teke'nin sorgulamasının sürdüğü belirtildi. 
     
</TEXT>
</DOC>
