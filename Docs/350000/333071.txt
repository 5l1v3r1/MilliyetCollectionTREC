<DOC>
<DOCNO> 333071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur29.html </URL>
<DATE> 2005/04/13/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Eski kadın halterciden tüyler ürperten taciz iddiaları... 
</HEADLINE>
<TEXT>

     Halter Bayan Milli Takımı'ndaki sporculara cinsel tacizde bulunduğu iddiaları ile ilgili olarak hakkında 20 yıl 9 aya kadar hapis istemiyle dava açılan Bayan Halter Milli Takımı'nın eski antrenörü Mehmet Üstündağ'ın yargılanmasına devam edildi. 
     Ankara 7. Asliye Ceza Mahkemesi'nde görülen davanın bugünkü duruşmasına, Üstündağ, avukatları Mehmet Kaya Batı ve Mehmet Mermer ile Halter Bayan Milli Takımı sporcuları olan müdahiller Aylin Daşdelen, Sibel Şimşek ve Şule Şahbaz'ın avukatı Cavit Öztürk katıldı. 
     Müdahil tarafın gösterdiği tanıklardan eski halterci İncinur Şahin, 1988-1989 yılarında halter sporuna başladığını ve 1994'de bıraktığını, Müdahillerden Şule Şahbaz ve Aylin Daşdelen'i tanıdığını söyledi. Eski antrenör Üstündağ'ın, özel görüşme yapacağı gerekçesiyle sporcuları odasına tek tek aldığını, iğne yaparken taciz ettiğini ileri süren Şahin, bu olaylara ilişkin duyumlarının yanı sıra, yaşadıkları olduğunu kaydetti. Şahin, ''Bizi taciz etti, öpmeye kalktı. Kızlığımıza zarar vermeden birlikte olmayı teklif etti. Küçük, kapalı çevrelerde yetiştiğimiz için kız çocuğu olarak çıkıp bu olayları anlatmak zordu'' diye konuştu. 
     Şahin, Üstündağ'ın sporcularla görüşürken odanın kapısını kilitleyip kilitlemediği ve sporcuların dışarı çıktıklarında saçlarında veya üzerlerinde bir dağınıklık olup olmadığına ilişkin soruyu yanıtlarken, Üstündağ'ın oda kapısını kilitlediğini söyledi. ''İğne yapıyordu. Elliyordu, okşuyordu'' diyen Şahin, bir defa, Şule Şahbaz'ın odadan ağlayarak çıktığını ileri sürdü. Şahin, ''Şule, öpmesine ve masaj yapmasına izin vermeyince tokatlamış'' diye konuştu. 
     Üstündağ'ın avukatı Mehmet Mermer'in, bu iddiaları neden daha önce gündeme getirmediğine ilişkin sorusu üzerine tanık Şahin, konuyla ilgili şikayet dilekçesi verdiğini, ancak konunun ''halter sporu kirlenmesin diye yargıya intikal ettirilmediğini'' söyledi. 
     Tanığın anlatımlarını kabul etmeyen Üstündağ, ''yalan söylüyor'' derken, avukatları da yazılı beyanda bulunacaklarını kaydetti. 
     Sanık avukatları, müvekkillerinin duruşmalardan vareste tutulmasını talep etti. 
     Yargıç Tayyar Köksal, Üstündağ'ın kefaletle tahliye edildiğini, bu nedenle duruşmalardan vareste tutulması isteminin reddine karar verildiğini açıkladı. 
     Duruşma, gelmeyen tanıkların dinlenilmesi için ertelendi. 
     İddianamede, antrenör Üstündağ hakkında, 6 yıldan 20 yıl 9 aya kadar hapis talep ediliyor. 

     
</TEXT>
</DOC>
