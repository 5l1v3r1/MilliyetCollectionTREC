<DOC>
<DOCNO> 320062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo27.html </URL>
<DATE> 2005/03/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İstanbulspor, ligde yapacağı iki maçın Vefa Stadı'nda oynanmasını istiyor 
</HEADLINE>
<TEXT>

     İstanbulspor, sahasında 23. haftada Samsunspor ile yapacağı maç ve 19. haftada yapılması gereken, ancak hava muhalefeti nedeniyle ertelenen Ankaragücü maçlarını Vefa Stadı'nda oynamak üzere Futbol Federasyonu'na başvurdu. 
     İstanbulspor Kulübü Genel Müdürü Ergün Yücel, lig maçlarını yaptıkları Zeytinburnu Stadı'nda zeminin yenilenmesi konusunda çalışma yapıldığını belirterek, şöyle dedi 
     ''Zeytinburnuspor Kulübü bize bir yazı göndererek zeminde çalışma yapıldığını ve bu nedenle maçların yapılamayacağını bildirdi. Biz de stat arayışlarına girdik. Kendi sahamızda yapacağımız Samsunspor ve Ankaragücü maçlarını Vefa Stadı'nda yapmak için Futbol Federasyonu'na bir yazı gönderdik. Bu başvurunun sonucu yarın belli olacak. Federasyon, başvurumuzu kabul ederse iki maçımızı Vefa Stadı'nda yapacağız. Kabul edilmezse federasyonun bize bir yer göstermesi gerekiyor.'' Yücel, 24. haftada yine sahalarında Galatasaray ile yapacakları maçın ise daha önce açıklandığı gibi Atatürk Olimpiyat Stadı'nda oynanacağını kaydetti. 
     
</TEXT>
</DOC>
