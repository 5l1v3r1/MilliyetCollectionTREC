<DOC>
<DOCNO> 317476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun08.html </URL>
<DATE> 2005/02/22/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
BM AB ekonomisi 2005'te yeni üye ülkelerle büyüyecek... 
</HEADLINE>
<TEXT>

     Avrupa Birliği ekonomisinin, 2005'te küçük ekonomilerin ve 10 yeni üyenin desteğiyle büyüyeceği bildirildi. 
     BM'nin Ekonomi Komisyonu'nun Avrupa ekonomisi konusunda hazırladığı bir rapora göre, AB'nin büyük ülkelerinin ekonomik büyümesi ise dünya ekonomisinin önde gelen devleri ABD ve Çin'in gerisinde kalacak. 
     Üye sayısı 25'e ulaşan AB'de bu yıl ekonomik büyümenin geçen yıla oranla yüzde 0,2 artması ve yüzde 2,2 olmasının beklendiği belirtilen BM raporunda, Baltık ve Orta Avrupa'dan gelen 8 yeni ülkenin, 2005'te önceki yıla göre yüzde 0,4 küçülmeyle yüzde 4,6'lık ekonomik büyüme sağlamasının öngörüldüğü kaydedildi. 
     AB'nin Almanya ve Fransa gibi sanayi ülkelerinin bulunduğu ve para birliğinin uygulandığı ''avro bölgesi''nde ise ekonomik büyümenin, geçen yılki yüzde 1,9'luk orana karşın, bu yıl yüzde 1,8 olmasının beklendiği belirtilen raporda, avro bölgesindeki bu düşük büyüme oranının, fazla iş sahası yaratılması olanağı tanımayacağı vurgulandı. 
     BM raporunda, Fransa'nın 2004'teki yüzde 2,2'lik büyümesinin yüzde 1,9'a, yüzde 1,7 olan Almanya'nınkinin yüzde 1,3'e düşeceği belirtilirken, avro bölgesi dışındaki İngiltere'nin de geçen yıl yüzde 3,2'lik büyümesinin bu yıl yüzde 2,5'a düşeceği kaydedildi. 
     Raporda, buna karşılık İrlanda, Belçika, Kıbrıs Rum kesimi, Hollanda veya Portekiz gibi küçük ekonomilerin bu yıl büyüme göstermesinin beklendiği belirtilerek, yeni üye ülkelerin ekonomilerinin yabancı yatırımlarla birlikte net bir büyüme sağlamasının tahmin edildiği kaydedildi. 
     BM raporunda, yeni üye ülkelerdeki ekonomik canlılığa karşın bu ülkelerin, büyük Avrupa ülkelerinde ekonominin büyümesindeki yavaşlamadan ve enerji fiyatlarının beklenenden yüksek olmasından etkilenme riski taşıdığı vurgulandı. 
     BM, ayrıca dünya ekonomisinin 2004'teki yüzde 5'lik büyümesine karşılık, bu yıl yüzde 4,25 oranında bir büyüme sağlamasının öngörüldüğünü ifade ederek, ABD ve Çin'in 2004'teki yavaşlamaya rağmen, bu yıl dünya ekonomik büyümesinin önde gelen lokomotifi olmasının beklendiğini kaydetti. 
     
</TEXT>
</DOC>
