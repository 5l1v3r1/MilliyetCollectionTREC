<DOC>
<DOCNO> 322291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur32.html </URL>
<DATE> 2005/03/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Avcılar'da depremden hasar gören 4 bina yıkılıyor... 
</HEADLINE>
<TEXT>

     Marmara depreminde ağır hasar gören Avcılar'daki 4 katlı binanın, tahliyesine ilişkin mahkeme kararının ardından yıkımına başlandı. 
     Edinilen bilgiye göre, 17 Ağustos 1999'da meydana gelen Marmara depreminden sonra ilçede ağır hasarlı 25 binanın tahliyesine ilişkin dava açıldı. 
     Söz konusu binalardan 5'inin tahliyesi yönünde mahkemenin karar vermesi üzerine, bu yapılardan 2'si boşaltıldı. 
     Cihangir Mahallesi Kamarot Sokak 8 numarada bulunan 4 katlı binanın yıkım işlemine, İstanbul Büyükşehir Belediyesi İmar Müdürlüğü ve Zabıta Müdürlüğü ekiplerince bugün başlandı. 
     Yıkım için getirilen iş makinesinin küçük olması nedeniyle binanın sadece giriş ve ikinci katının duvarları ile balkonu yıkıldı. Ardından ise daha büyük bir iş makinesi gelinceye kadar yıkıma ara verildi. 
     Bu arada, Gümüşpala Mahallesi Hacıbey Sokak 50 numaradaki binanın da boşaltılmasından sonra yıkıldığı bildirildi. 
     Öte yandan tahliye kararı verilen diğer 3 binanın yıkımı için ise boşaltılmalarının beklendiği kaydedildi. 
     
</TEXT>
</DOC>
