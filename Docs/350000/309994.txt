<DOC>
<DOCNO> 309994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur18.html </URL>
<DATE> 2005/01/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Otomobil reklamı 4 kanala ceza getirdi 
</HEADLINE>
<TEXT>

     Merdivende asılı kalan bir adamı kurtarmak yerine arabasını kurtarmaya koşan bir kadının yer aldığı otomobil reklamı, 4 televizyon kuruluşuna ceza getirdi. 
     Söz konusu reklam dolayısıyla verdikleri savunmaları yeterli bulmayan RTÜK, Kanal D, Star TV, CNBC-e ve NTV'ye birer kez program durdurma cezası verdi. 
     Reklamda ''insan hayatı hiçe sayılarak maddi değerlerin ön plana çıkarıldığı'' sonucuna varan üst kurul, ayrıca izleyiciye maddi değerlerin insan hayatından daha değerli olduğu mesajı verildiğine hükmetti. Üst kurul ''ayrıca bencillik ve duyarsızlığın ön plana çıkarıldığı reklamın, gelişim çağındaki çocuklara yardımlaşma konusunda çelişkili duygular yaşatabileceği ve olumsuz yönde etkileyebileceği'' sonucuna vardı. 
     RTÜK, otomobil reklamını yayınlayan 4 televizyon kuruluşunun, 3984 Sayılı RTÜK Yasası'nın 4. maddesindeki ''çocuk ve gençlerin fiziksel, zihinsel ve ahlaki gelişimini zedeleyecek türden programların bunların seyredebileceği zaman ve saatlerde yayınlanmamasına'' ilişkin z bendini ihlal ettikleri gerekçesiyle, bu kanallara birer kez program durdurma cezası uygulanmasına karar verdi. 
     RTÜK'ten yapılan açıklamada, üst kurulun 18 Ocak'ta yaptığı toplantıda aldığı kararlara yer verildi. Buna göre, Üst Kurul, ''insanların dil, ırk, renk, cinsiyet, siyasi düşünce, felsefi inanç, din, mezhep ve benzeri nedenlerle hiçbir şekilde kınanmaması ve aşağılanmaması''na ilişkin d bendini ''Hadis Sohbetleri'' adlı programla ihlal eden Akra FM'e bir kez program durdurma cezası uygulanmasını kararlaştırdı. 
     
     HABER TÜRK'E UYARILAR... 

     Üst Kurul çeşitli yayınları nedeniyle Haber Türk'e uyarı cezaları verdi. 
     ''Kişilerin manevi şahsiyetlerine eleştiri sınırları ötesinde saldırıda bulunulmaması, cevap ve düzeltme haklarına saygılı olunması''na ilişkin ı bendini 8 Kasım'da ekrana gelen ''13 Ajans'' adlı haber bülteni ile ihlal eden Haber Türk'ten savunmasını isteyen RTÜK, ayrıca 10 Aralık'ta yayınlanan ''13 Ajans''ta z bendinin ihlal edildiği gerekçesiyle Haber Türk'ün uyarılmasına karar verdi. Üst Kurul, ''haberlerin yayınlanmasında tarafsızlık, gerçeklik ve doğruluk ilkelerine bağlı olunmasına'' ilişkin l bendinin 2 Aralık'ta yayınlanan ''13 Ajans'' adlı haber bülteninde ihlal edildiği gerekçesiyle Haber Türk'e bir uyarı cezası daha verdi. 
     Üst Kurul, ''Sabah Yıldızları'' ve ''Silikon Vadisi'' adlı programlarda gizli reklam yasağına uyulmadığı gerekçesiyle de Show TV'nin savunmasının istenmesini kararlaştırdı. 
     ''Show TV'deki Moda Gözünüz Trendsetter'' adlı programda da gizli reklam yasağının ihlal edildiği gerekçesiyle Show TV'ye uyarı cezası uygulanmasına karar veren üst kurul, aynı gerekçeyle ''Uyandırma Servisi'' adlı program yüzünden Haber Türk'ün de uyarılmasını kararlaştırdı. 

     
</TEXT>
</DOC>
