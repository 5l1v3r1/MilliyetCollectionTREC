<DOC>
<DOCNO> 328473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun46.html </URL>
<DATE> 2005/03/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ve Bulgarlar Ağca ile gizli bilgileri açıklıyor... 
</HEADLINE>
<TEXT>

     Bulgaristan'ın, 13 Mayıs 1981'de Mehmet Ali Ağca tarafından Roma Katolik Kilisesi'nin ruhani lideri Papa İkinci Jean Paul'e suikast girişimine ilişkin istihbarat arşivlerindeki gizli bilgileri açıklamaya hazırlandığı bildirildi. 
     Bulgar hükümetinin sözcüsü Dimitar Tzonev'in dün yaptığı açıklamalar, bugünkü İtalyan gazetelerinde geniş biçimde yer aldı. Açıklamaya göre Bulgaristan hükümetinin gelecek günlerde elindeki gizli arşiv bilgilerini, İtalyan parlamentosu bünyesinde oluşturulan Mitrokhin Dosyası'nı Soruşturma Komisyonu'na iletmesi bekleniyor. 
     Haber, Ağca'nın 1981'deki suikast girişiminin yeniden gündeme gelmesini de beraberinde getirdi. Corriere della Sera gazetesi, Papa'ya suikast girişimine ilişkin olarak Doğu Almanya'nın istihbarat servisi STASI'nin arşivlerinden elde edilmiş son bilgileri ilk sayfada, ''Bulgarlar infazcı, KGB azmettiriciydi'' başlığıyla özetledi. 
     Haberde, ''o dönemde infaz görevini üstlenen Bulgaristan'ın bu iş için, Ağca ve diğer Türk teröristleri kiralık katil olarak kullandığı'' iddiasına yer verildi. 
     Almanya'nın STASI arşivlerinden derlenen onlarca sayfalık gizli bilgiyi, geçen dönemde Bulgaristan'a ilettiği belirtildi. 
     Haberlerde, STASI'nin Papa'ya suikast girişimi sonrasındaki soruşturmalar esnasında hedef şaşırtmak amacıyla yanıltıcı bilgiler ürettiğine de dikkat çekildi. 
     Gazete, konuya ilişkin bu bilgilerin, girişim sonrasında Bulgaristan'da oluşturulan Dosya Komisyonu'nun eski başkanı Metodi Andreev tarafından da doğrulandığına işaret etti. 
     Andreev'in, ''Yeni Bulgar Radyosu''na verdiği demeçte şunları söylediği belirtildi 
     ''Alman istihbaratındaki bilgileri içeren kartların Sofya'ya ulaşmış olduğu doğrudur. Benim hesaplarıma göre bunlar, yaklaşık 1000 belgeden derlenmiş 10 ila 60 sayfalık bilgi notlarından oluşuyor. Belgelerin çoğu mektuplardan oluşuyor. Bu mektuplarda, Doğu Almanya istihbaratı, suikast girişiminde Bulgaristan'ın dahli olduğuna ilişkin iddiaları boşa çıkarma amacıyla Bulgar meslektaşlarından yardım ve işbirliği talep ediyor.'' 
     
</TEXT>
</DOC>
