<DOC>
<DOCNO> 344483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/spo09.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ligde can pazarı 
</HEADLINE>
<TEXT>


Süper Lig'de kümede kalma mücadelesi veren Ankaragücü, Diyarbakır, Kayseri, İstanbulspor ve Sakarya bugün kritik sınavlara çıkacak. Kazanan bayram yapacak, kaybedenler ise ateşe düşecek 


Haftalardır Süper Lig'de tutunabilmek için büyük bir mücadele ortaya koyan takımlar bugün "olmak ya da olmamak" niteliği taşıyan maçlarda ter dökecek. Sakaryaspor sahasında oynayacağı Sebat maçına mutlak 3 puan için çıkacak. Son haftalarda aldığı sonuçlarla ateş hattından çıkan Kayserispor, Beşiktaş'la deplasmanda zorlu bir sınav verecek. Diyarbakır seyircisiz maçta evinde Çaykur Rize ile karşılaşacak. Ankaragücü evinde Konyaspor'la kapışırken, İstanbulspor, Ankaraspor'a konuk olacak. 

Ya tamam ya devam 

Başkent deplasmanında Ankaraspor'la karşılaşacak olan İstanbulspor kritik mücadelenin sonucuna göre ya ligde kalma iddiasını sürdürecek ya da havlu atacak. Sarı - Siyahlı takım, güçlü rakibini mağlup ederek umudunu ligin son haftasına taşımak istiyor. Boğalar'da sezonu kapatan Abdullah ve sarı kart cezalısı Aytekin dışında eksik futbolcu bulunmuyor. Geçen hafta Beşiktaş'la berabere kalan İstanbulsporlu oyuncular, "Kazanmaktan başka şansımız yok. Üç puan için 90 dakika boyunca en iyi şekilde mücadele edeceğiz" dedi. 

Sakarya tek yumruk 

Son haftalarda üst üste aldığı kötü sonuçlarla avantajını kaybedip, ateş hattına gerileyen Sakaryaspor sahasında Akçaabat Sebat'la oynayacağı maçın hazırlıklarını tamamladı. Yeşil-Siyahlı futbolcular 3 puan yemini ederken, Futbol Şube Sorumlusu İsmail Yenice, ligde kalmak için son 2 maçı da kazanmak zorunda olduklarını söyledi. Yenice, "Akçaabat'ı yenmekten başka çaremiz yok" dedi. 

Kartal imzaladı 

Süper Lig'in yeni takımı Sivasspor, Teknik Direktör İsmail Kartal'ın sözleşmesini bir yıl uzattı. Kulüp binasında Başkan Mecnun Odyakmaz ve yöneticilerin katılımıyla yeni sözleşmeye imza atan Kartal, "Önüme büyük hedefler konduğu için kalmayı kabul ettim" dedi. 

Sinan Üç puan bizim 

Diyarbakır'ın golcüsü Sinan Kaloğlu, Çaykur Rizespor'a gözdağı verdi. Şiddetle puana ihtiyaç duyduklarını dile getiren Kırmızı - Yeşilli futbolcu, "Sıkıntılı günler geçiriyoruz. Seyircisiz oynayacak olmamız dezavantaj. Ancak buna rağmen kazanacağız" diye konuştu. Yönetimin galibiyete özel prim dağıtacak. 

Karaman'ın ince hesabı 

OKTAY ENSARİ 

Kayserispor Teknik Direktörü Hikmet Karaman, Beşiktaş önünden puan ya da puanlar alarak dönmek zorunda olduklarını belirtti. Düşmeme mücadelesi veren Sakaryaspor ile Diyarbakırspor'un kendi evinde oynadıklarını göz önünde bulunduran Karaman, "Bu nedenle futbolcularımız canını dişine takarak oynayacak" ifadesini kullandı. 
Kaptan Johnson, Metin Aktaş ve Ali Turan'ın sarı kart cezası yüzünden, santrfor Piser'in ise menisküs ameliyatı olması nedeniyle kadroda yer almadığını açıklayan Hikmet Karaman, "Bunlara bir de amcasının ölümü nedeniyle Almanya'ya giden Cem Karaca eklendi. Ancak yaşadığımız bu olumsuzluklar, bizim için mazeret olamaz. Kadromuzdaki diğer oyuncuları arkadaşlarının yerini dolduracak" dedi. 


</TEXT>
</DOC>
