<DOC>
<DOCNO> 324347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun40.html </URL>
<DATE> 2005/03/17/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Bulgaristan, Irak'taki asker sayısını azaltıyor 
</HEADLINE>
<TEXT>

     Bulgaristan Savunma Bakanı Nikolay Svinarov, Irak'taki askerlerinin sayısını azaltacaklarını söyledi. 
     Svinarov, ''Orada görev yapan 480 askerimizin 100'ünü geri çekmeyi planlıyoruz. Konuyla ilgili hükümet karar taslağının en geç ay sonuna kadar parlamentoda ele alınarak, kabul edileceğini düşünüyorum'' dedi. 
     Svinarov, Bulgar askerlerinin tamamının Irak'tan çekilmesi konusunun ise gelişmelere ve BM'nin alacağı yeni kararlara bağlı olduğunu belirtti. 
     Bulgar askerlerinin tamamının hemen çekilmesinin hem hukuken hem de fiziken mümkün olmadığını ifade eden Svinarov, ''Ancak eğer parlamentomuz bu konuda bir karar alırsa bu yıl sonuna kadar askerlerimizin tümünü geri çekebiliriz'' dedi. 
     Irak'ta 4 Mart 2005 tarihinde Amerikalıların terörist saldırı sanarak açtıkları ateş sonucu bir Bulgar askerinin öldürülmesinin ardından Irak'taki Bulgar askerlerinin durumu ile ilgili tartışmalar başlamıştı. 
     Bulgaristan Cumhurbaşkanı Georgi Pırvanov önceki gün yaptığı açıklamada, Irak'taki Bulgar askerlerinin durumunun parlamento tarafından bir an önce ele alınmasını önermiş, yıl sonuna kadar Bulgar askerlerinin geri çekilmesini istemişti. 
     Irak'ta bugüne kadar 8 Bulgar askeri hayatını kaybetti. 
     İtalya da Irak'taki askerlerinin sayısını azaltmak istediğini açıklamıştı. 
     
</TEXT>
</DOC>
