<DOC>
<DOCNO> 317025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur29.html </URL>
<DATE> 2005/02/20/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Ameliyat edilen çocuğun kolunda gazlı bez unutuldu 
</HEADLINE>
<TEXT>

     Denizli'de, kanepeden düştüğü için kolunda şişme meydana gelen ve bu nedenle Denizli Devlet Hastanesi'nde ameliyat edilen 4 yaşındaki çocuğun kolunda gazlı bez unutuldu. 
     Alınan bilgiye göre, Sinemis Bar 4 , evde oyun oynarken çıktığı kanepenin üzerinden düştü. Kolunda şişme görülen Sinemis Bar, babası Hakan Bar tarafından Denizli Devlet Hastanesi'ne getirildi. 
     Acil Servis'teki müdahalenin ardından bir süre antibiyotik tedavisi gören Sinemis Bar'ın kolundaki şişkinliğin geçmemesi üzerine tekrar hastaneye kaldırılan Sinemis Bar, Ortopedi Uzmanı Dr. Abdullah Eren tarafından ameliyat edildi. 
     Ameliyatın üzerinden 1 ay geçmesine karşın kızının hala iyileşmediğini gören baba Hakan Bar, küçük Sinemis'i tekrar hastaneye getirdi. 
     Buradan PAÜ Eğitim ve Uygulama Hastanesi'ne sevk edilen Sinemis Bar'ın, 2 ay müşahede altında tutulduktan sonra ameliyat edilmesine karar verildi. 
     Ortopedi Uzmanı Doç. Dr. Fahir Demirkan'ın gerçekleştirdiği ameliyatta, Sinemis Bar'ın kolunda daha önce Denizli Devlet Hastanesi'nde gerçekleştirilen ameliyat sırasında unutulduğu belirtilen gazlı bez bulundu. Doç. Dr. Demirkan, şöyle konuştu 
     ''Hastamızın durumunun antibiyotik tedavisiyle düzelmediği gözlendi. Sinemis'e 2. ameliyat gerekliydi. Ameliyat sırasında bizim kanamaları önlemek için kullandığımız gazlı bezin unutulmuş olduğunu fark ettik. Hastamızın durumu düzelmeye başladı. Gazlı bezin üzerinde filmlerde görülebilen işaretin olmaması, olayı geç fark etmemize neden oldu.'' Ameliyat sırasında küçük Sinemis'in kolunda gazlı bezi unuttuğu belirtilen Ortopedi Uzmanı Dr. Abdullah Eren ise olaydan büyük üzüntü duyduğunu ifade etti. 
     Eren, ''Başarılı bir operasyon yaptık. Olmaması gerekirdi ama çok yoğun çalışılan hastanelerde, iş yoğunluğunun getirdiği bir sonuç olsa gerek bezi unutmuşum. Röntgende görünebilir işaretli gazlı bez kullanma imkanımız olmadığından bu tür bir sonuçla karşılaşmış bulunmaktayız'' dedi. 
     
</TEXT>
</DOC>
