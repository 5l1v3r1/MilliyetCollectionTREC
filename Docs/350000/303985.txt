<DOC>
<DOCNO> 303985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun41.html </URL>
<DATE> 2005/01/06/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Murat Demirel'in kaçmaması için Bulgar polisi alarmda 
</HEADLINE>
<TEXT>

     Yılbaşı gecesi Bulgaristan'ın Burgaz kentinde kaçak giriş yaparken yakalanan, el konulan Egebank'ın eski sahibi Yahya Murat Demirel ile eşi Ayşenur Esenler'in Türkiye'ye sınır dışı edilmeleriyle ilgili resmi yazının gelmesi üzerine, Bulgar polisi alarma geçti. 
     İçişleri Bakanlığı Genel Sekreteri General Boyko Borisov, AA muhabirine yaptığı açıklamada, Demirellerin yurtdışına kaçmaması için her türlü güvenlik tedbirinin alındığını ve resmi yazının gelmesi üzerine bu tedbirlerin üst seviyeye çıkarıldığını söyledi. 
     Demirellerin şartlı tahliye edilmelerinden beri takip altında tutulduğunu belirten Borisov, çiftin Bulgaristan'dan kaçmasının mümkün olmadığını bildirdi. 
     Borisov, Türk İçişleri Bakanlığı ile kendi bakanlıkları arasındaki ilişkilerin ideal seviyede bulunduğunu da söyleyerek, ''Biz polisler olarak, iki ülke arasında son derece sağlıklı işbirliği yapıyoruz. Çok sayıda başarılı ortak operasyonlar düzenledik. Bu son olay da en güzel örneklerden biridir. Ben bu kişilerin en kısa sürede Türkiye'ye sınır dışı edileceğine inanıyorum'' dedi. 
     Borisov, ayrıca bu operasyonla ilgili olarak Türk İçişleri Bakanlığı'ndan kendisine özel bir teşekkür mektubu geldiğini de belirtti. 
     
     YENİDEN TUTUKLANABİLİRLER 

     Bu arada Murat Demirel ve Ayşenur Esenler'in Türkiye'ye sınır dışı edilmeleriyle ilgili resmi talebin gelmesi, çiftin yeniden gözaltına alınması ihtimalini doğurdu. 
     Burgaz bölge mahkemesi savcısı Angel Angelov, resmi prosedür gereği, Demirellerin yeniden gözaltına alınarak Türkiye'ye sınır dışı edilmesi için mahkemeye talepte bulunacaklarını söyledi. 
     Angelov, sınır dışı edilmeleriyle ilgili resmi yazının Bulgaristan Cumhuriyet Başsavcılığı'ndan kendilerine postalandığını, ancak ellerine ulaşmadığını da ifade ederek, ''Yazı gelir gelmez gereken prosedür uygulanacaktır'' dedi. 
     
     TEKNENİN KAPTANI VE TAYFALARIN İFADELERİ ALINIYOR 

     Öte yandan, Yahya Murat Demirel ile eşi Ayşenur Esenler'i Bulgaristan'ın Burgaz limanına getiren teknenin kaptanı ve tayfaların ifadeleri alınıyor. 
     Alınan bilgiye göre, Burgaz Emniyet Müdürlüğü Soruşturma Bürosu'na getirilen ve soyadı bilinmeyen Ali adlı tayfa, ifadesinin alınmasından sonra, sınır polisi aracıyla gözaltında tutulduğu Burgaz limanına götürüldü. Bu kişinin, yüzünün görülmemesi için başına bere taktığı gözlendi. 
     Aynı araçla başka bir tayfa da Burgaz Emniyet Müdürlüğü Soruşturma Bürosu'na getirildi. 
     Geminin kaptanı olduğu belirtilen Fahrettin adlı kişinin de Burgaz Emniyet Müdürlüğü Soruşturma Bürosu nezarethanesinde tutulduğu belirtildi. 
     
</TEXT>
</DOC>
