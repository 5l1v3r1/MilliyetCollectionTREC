<DOC>
<DOCNO> 340263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur13.html </URL>
<DATE> 2005/05/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çantası kapılınca kalbi tuttu 
</HEADLINE>
<TEXT>

     Ali ÖZKAYA İZMİR, DHA 

     nbsp İZMİR'in Yenişehir semtinde, hastaneden eve dönmek üzere yola çıkan kalp hastası 47 yaşındaki Tülay Özel'in arkasından yaklaşan kapkaççı, çantasını alıp kaçtı. Yaşadığı olayın etkisiyle rahatsızlanan Özel, ambulansla yeniden hastaneye kaldırıldı. 
     İzmir Göğüs Hastalıkları Hastanesi'ne gidip muayene olan evkadını Tülay Özel, bugün saat 15.30 sıralarında Mersinpınar semtindeki evine gitmek üzere yola çıktı. Boğaziçi Caddesi'nden otobüs durağına doğru yürürken, arkasından yaklaşan 16- 17 yaşlarında bir erkek, omzundaki çantayı hızla çekti. Vermek istemeyince tekme atıp, çantayı aldı. Yaşadığı olayın etkisiyle heyecanlanıp yeniden rahatsızlanan Tülay Özel, olduğu yere yığılıp kaldı. Çağırılan ambulansla bu kez Tepecik Eğitim ve Araştırma Hastanesi'ne kaldırılan Özel tedaviye alındı. Özel'in durumunun iyi olduğu belirtildi. 
     Polis, içinde sağlık karnesi, yaklaşık 70 YTL para ile kimlik kartları bulunan çantayı alıp kaçan kapkaççıyı belirleyip yakalamak için çalışma başlattı. 
     
</TEXT>
</DOC>
