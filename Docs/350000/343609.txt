<DOC>
<DOCNO> 343609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun29.html </URL>
<DATE> 2005/05/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yabancı basın ve büyükelçiler ilk kez Andican'a girdi... 
</HEADLINE>
<TEXT>

     Özbekistan’ın başkenti Taşkent’teki Türk, ABD, Rusya ve AB ülkeleri büyükelçileri, yabancı basın mensupları ve bazı sivil toplum örgütü temsilcileri Andican’ı ziyaret etti. 
     Özbek yetkililerin düzenlediği gezi çerçevesinde uçakla Taşkent’ten Andican’a gelen heyeti, havaalanında, İçişleri Bakanı Zakir Almatov ile Andican Valisi Daidulla Begaliyev karşıladı. 
     Heyet daha sonra, keskin nişancı "özel tim" korumasında, 13 Mayıs gecesi eylemcilerin baskın düzenlediği toplum polisi binası, Andican Cezaevi, askeri birlik ve valilik binalarını gezdi. 
     İçişleri Bakanı Almatov, ziyaret edilen yerlerde, büyükelçi ve gazetecilere olaylar hakkında bilgi verdi. 
     Andican’daki incelemelere, Türkiye’nin Taşkent Büyükelçisi Mehmet Kemal Asya da katıldı. 
     Heyet daha sonra Taşkent’e döndü. 
     Özbekistan Cumhurbaşkanı İslam Kerimov, Andican olayları ile ilgili olarak dün Başsavcı Raşit Kadirov’un düzenlediği basın toplantısına "sürpriz" şekilde katılmış ve "Andican normale döndü, isteyen yarın Andican’a gitsin" demişti. 
     
     GÖSTERİCİLERİN ÖLDÜRÜLDÜĞÜ YER GÖSTERİLMEDİ Mİ 
     Öte yandan, Reuters ajansı, Andican’a götürülen diplomatlara, görgü tanıklarının askerlerin ateş açarak yüzlerce göstericiyi öldürdüğünü söylediği yerin gösterilmediğini kaydetti. 
     Reuters, bir diplomatın, yabancı temsilcileri ve gazetecileri havaalanına geri götüren otobüse binerken gazetecilere, "Bizi hiç okulun olduğu yere götürmediklerini haberlerinizde yazın" diye bağırdığını duyurdu. 
     Güvenlik kuvvetlerinin cuma günü, Andican’da silahlı kişilerin kökten dincilikle suçlanan 23 kişinin de aralarında bulunduğu 2 bin mahkumu salıvermesiyle başlayan ayaklanmayı bastırmak için, binlerce göstericiye ateş açtığı haberleri verilmiş, ölü sayısı hakkında da çelişkili bilgiler gelmişti. 
     Yetkililer, 169 kişinin öldüğünü ve ölümlerin sorumlusunun kökten dinciler olduğunu açıklarken, görgü tanıkları, güvenlik güçlerinin, göstericilere ateş açarak, aralarında kadın ve çocukların bulunduğu yaklaşık 500 kişiyi öldürdüğünü kaydetmişti. 
     Görgü tanıklarının katliamın olduğunu söylediği yerin, 15 numaralı okulun önündeki Çolpon Bulvarı olduğu belirtiliyor. 
     
</TEXT>
</DOC>
