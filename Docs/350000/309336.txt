<DOC>
<DOCNO> 309336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonyas09.html </URL>
<DATE> 2005/01/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Amerikalılar bahşiş bırakır, Almanlar ucuz sever Turist davranışları... 
</HEADLINE>
<TEXT>

     Deneyimli turist rehberi Cem Polatoğlu, milliyetlerine göre turistlerin farklı davranış şekilleri ve tatil tercihleri ortaya koyduklarını söyledi. 
     Cem Polatoğlu, AA muhabirine yaptığı açıklamada, 25 yıllık meslek yaşamında, çeşitli milliyetlerdeki turistlerle çalıştığını ve turistlerin kendilerine özgü davranışlarına göre, onlarla iletişim kurduğunu söyledi. Polatoğlu, Kuzey Amerikalı turistlerin iyi bahşiş bıraktıklarını, Almanların genellikle ucuz turları tercih ettiklerini, Arapların, dışarıdan aldıkları yiyecekleri odalarında ya da otobüste yediklerini, İsrailli turistlerin paralarının hesabını iyi yaptıklarını, Japonların ise gezi süresince bol bol fotoğraf çekmeyi tercih ettiklerini anlattı. 
     Polatoğlu, 25 yıllık meslek hayatındaki gözlemlerine göre turist davranışlarını şöyle sıraladı 
     
     ALMANLAR 
     Seyahat acentelerinden en ucuz fiyatı alırlar. Çünkü, hem çok kişi gelirler, hem çok iyi alışveriş yaparlar. Ekstra turların birçoğuna katılırlar. Açık büfede tabaklarına yiyebilecekleri kadar yemek alırlar. Öğlenleri sadece 1 adet ama akşamları burunları kızarana kadar bira içerler. Asla çevreyi rahatsız etmezler. Çok disiplinlilerdir, otobüse uçağına tam zamanında gelirler. Erken kalkar, erken yatarlar. Rehberlerle ve otel çalışanlarıyla hep bir mesafe içindedirler. Şikayetlerini hemen ve direkt olarak bildirirler. 
     
     RUSLAR 
     Sahildeki her şey dahil otelleri tercih ederler. Çok iyi alışveriş yaptıkları söylenemez. Halı satın almazlar ama kuyumcuya ve deriye düşkündürler. Ekstra turlara pek katılmazlar. Ya hiç bahşiş vermezler ya da abartılı bahşiş bırakırlar. Açık büfede 4-5 tur yaparlar. Sabahları erkenden bar kuyruğuna girenler azınlıkta değildir. Çok büyük bir hata yoksa ufak tefek aksilikleri sorun yapmazlar. 
     
     JAPONLAR 
     Kültür turlarını Anadolu tercih ederler. Çok iyi alışveriş yaparlar. Ören yerlerinde, anlatım süreniz kadar fotoğraf molası vermeniz gerekir. Halıya düşkündürler. Standart bahşiş bırakırlar. Memnun olsa da olmasa da herkes aynı rakamı verir . 
     Disiplinlidirler. Uyandırma, 07.30, kahvaltı 08.00 dediğinizde, kalem kağıt çıkarıp tek tek yazarlar. Az yemek yerler, seçicidirler, içkiden kaçınırlar. Gerçek şikayetlerini asla yüzünüze söylemezler, ülkelerine döndükten sonra asgari 2 sayfa şikayet mektubu yazarlar. 
     
     İSPANYOLLAR 
     Kültür turlarını Anadolu-İstanbul tercih ederler. 
     Çok az alışveriş yaparlar. Ören yerlerinde rehber bölgeyi anlatırken bazıları sizi elindeki kitaptan takip eder. Rehberi severlerse iyi bahşiş bırakırlar. Otobüse de, uçağa da zamanında gelmezler. Şarapsız yaşayamazlar ama sarhoşlukları tatlıdır. Çok iyi dostluklar kurulur. 
     Bazen havaalanında ayrılırken karşılıklı ağlaştığımız olmuştur. 
     İtalyanlar biraz daha gürültücü, Portekizliler biraz daha sessiz, Latin Amerikalılar da aşağı yukarı İspanyollar ile aynı özelliklere sahiptirler. 
     
     İNGİLİZLER 
     Gençleri Kum-deniz-güneş-eğlence-Bodrum , yaşlıları 5 yıldızlı otelleri ve kültür turlarını tercih ederler. İyi alışveriş yapmazlar, pek bahşiş bırakmazlar. Yemekle pek araları yoktur, seçim de yapmazlar. Yaşlıları şarap, gençleri bira içer. Geç yatar, geç kalkarlar. Sarhoş olurlarsa çevreyi rahatsız ederler. Şikayetlerini sadece kendi rehberlerine iletirler. İskoçlar, İrlandalılar da aşağı yukarı İngilizlerle aynı özelliklere sahiptirler. 
     
     ARAPLAR 
     İstanbul ve kaplıca Bursa-Yalova turlarını tercih ederler. Çok iyi alışveriş yaparlar ama sadece kuyumcuda. Suyuna giderseniz iyi bahşiş bırakır. Disiplin hiç yoktur. 1 saat gecikse bile hiç bir şey olmamış gibi davranır. Çok yemek, genelde et yerler. 
     Hatta dışarıda görüp aldıkları yemeği otobüste veya otel odasına getirip, yerde sofra kurup yerler. 
     
     İSRAİLLİLER 
     Başta kumarhaneler için gelen İsrailliler, kumarhaneler kapanınca daha çok Antalya ve özellikle Marmaris'e yöneldiler. Paralarının hesabını iyi bilirler, Ekstra turları, Türkiye'ye gelmeden daha ucuza kendi acentelerinden almaya çalışırlar. 
     Herşey dahil otele gitmedilerse asla otelde yemez ve içmezler. 
     Rehberin götürdüğü yerlerden değil, dışarıdan alışveriş yaparlar. Hem de iyi alışveriş yaparlar. Bahşiş vermezler. 
     
     KUZEY AMERİKALILAR 
     Kruvaziyer Gemi turlarını veya 5 yıldızlı otelleri tercih ederler. Çok iyi alışveriş yaparlar. Halıya, antikaya düşkündürler. İyi bahşiş bırakırlar. Kaliteli ama az yemek yerler. 
     Şarap ve viski içerler, pek sarhoş olmazlar. 
     
</TEXT>
</DOC>
