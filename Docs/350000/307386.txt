<DOC>
<DOCNO> 307386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/spor/spo03.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan harçlık dağıttı 
</HEADLINE>
<TEXT>


Galatasaray Yönetimi'nden toplam 8 milyon 500 bin dolarlık alacağı bulunan futbolcular, bayram öncesinde bunun ancak 500 bin dolarını koparabildi. Sarı - Kırmızılılar'a, adam başı 4 bin ile 23 bin dolar arasında ödeme yapıldı 

ERHAN TELLİ 


Hayal kırıklığı 
GALATASARAYLI futbolcuların merakla beklediği ödeme günü, hayal kırıklığına dönüştü. Üç aydır oyuncuların biriken transfer taksitlerini ve maç başına hak ettiği paraları ödeyemeyen yönetimin, Sarı - Kırmızılı futbolculara toplam 8 milyon 500 bin dolar borcu bulunuyordu. Teknik Direktör Hagi'nin araya girmesiyle Almanya dönüşünde paralarını tahsil edeceklerinin sözünü alan futbolcular, dün ancak bunun 500 bin dolarına ulaşabildi. 

Hagi de rahatsız 
FUTBOLCU başına 200 ile 400 bin dolar arasında para bekleyen Sarı - Kırmızılılar, 4 bin ile 23 bin dolar arasında değişen üç maçlık primlerini alabildi. Galatasaraylı oyuncuların, ilk yarı itibarıyla tüm primlerinin ödendiği açıklandı. Antrenman sonrasında yapılan bu ödemelerden dolayı futbolcuların ağızlarını bıçak açmazken, bu durumun Teknik Direktör Hagi'yi de rahatsız ettiği bildirildi. 

Hagi'den taviz yok 

Karan ve Saidou yok 
VEDAT DANACI 

GALATASARAY Teknik Direktörü Hagi Ümit Karan ve Saidou konusunda taviz vermedi. İki oyuncuyu da istemediğini açıkça belirten Rumen çalıştırıcı, Antalya ve Almanya kamplarına götürmediği futbolcuları, dün yapılan antrenmana da almadı. Ümit ve Saidou'nun, takımdan ayrı olarak yardımcı antrenörler tarafından çalıştırılacağı belirtildi. 

Çalışmalar başladı 
SCHALKE maçının ardından İstanbul'a dönen futbolcular, hafta sonu oynayacakları Türkiye Kupası maçının hazırlıklarına dün başladı. Cezası nedeniyle Bursaspor ile İzmit İsmetpaşa Stadı'nda karşılaşacak olan Sarı-Kırmızılılar'da sağ baldırı çeken Conceiçao ile belinde ağrıları bulunan Arif antrenmana katılmadı. 

Ceza günü 

ANTALYA'DA oynanan Spartak Moskova maçında yardımcı hakem Baki Yiğit'e küfür ettiği gerekçesiyle kırmızı kart gören Sabri'nin iki maçlık cezası bugün açıklanacak. Disiplin Kurulu'nun bugünkü toplantısında beklenen iki maçlık ceza çıkarsa, genç oyuncu kupada Bursa ve ligde Konya maçlarında oynayamayacak. 

Necati'ye iyileştirme 

ADANASPOR'DAN transfer edilerek yıllık 400 bin dolara anlaşma sağlanan Necati Ateş'in ücretinde iyileştirmeye gidiliyor. Avrupa'dan gelen öneriler karşısında golcünün menajeriyle masaya oturan Sarı - Kırmızılılar'ın, yeni şartlarla sözleşmesini uzatmayı düşündükleri öğrenildi. Galatasaray Yönetimi'nin, 2 yıl daha mukavelesi bulunan oyuncuya iki katı fazla para vermeyi düşündüğü vurgulandı. 

Holigan davasında tutuklu kalmadı 

GALATASARAY ile Leeds United takımları arasında yapılan UEFA Kupası maçı öncesi iki İngiliz taraftarın öldürülmesiyle ilgili açılan 18 sanıklı davanın tek tutuklu sanığı Ali Ümit Demir de tahliye edildi. Beyoğlu 2. Ağır Ceza Mahkemesi, 24 ile 30 yıl hapis cezası istenen sanık Demir'in avukatının itirazını dün sonuçlandırdı. Mahkeme, Yargıtay'ın bozma kararı doğrultusunda görülen davada, delillerin toplanmış olduğu, sanığın delilleri karartma tehlikesinin olmadığı, tutukluluğunun telafisi mümkün olmayan sonuçlar doğurabileceği gerekçesiyle Demir'in tahliyesine karar verdi. Demir, 4 yıl 9 aydır tutukluydu. 


</TEXT>
</DOC>
