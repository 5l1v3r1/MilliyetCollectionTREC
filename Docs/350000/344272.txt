<DOC>
<DOCNO> 344272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko52.html </URL>
<DATE> 2005/05/20/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Unakıtan Muhtarların maaş artışına ilişkin çalışma bitti... 
</HEADLINE>
<TEXT>

     Maliye Bakanı Kemal Unakıtan, muhtarların maaşlarının artırılmasına ilişkin çalışmayı tamamladıklarını belirtirken, bu konudaki son kararı hükümetin vereceğini söyledi. 
     Irak Maliye Bakanı Ali Allawi, Maliye Bakanı Kemal Unakıtan’ı makamında ziyaret ederek bir süre görüştü. Unakıtan, görüşme öncesi yaptığı açıklamada, gündemde çeşitli konular bulunduğunu ve bunları müzakere edeceklerini söyledi. 
     Irak’ın Türkiye’nin komşusu olduğuna işaret eden Unakıtan, ticaret potansiyelinin artmasını istediklerini vurguladı. 
     
     SORULAR 
     Daha sonra basın mensuplarının sorularını yanıtlayan Maliye Bakanı Unakıtan, muhtarların maaşlarının artırılmasına ilişkin çalışmayı tamamladıklarını ve hükümete sunacaklarını ifade etti. Unakıtan, "Orada ne karar verirler bilmiyorum. Kararı hükümet verecek" dedi. 
     Unakıtan, cep telefonlarına getirilmek istenen 1 YTL’lik çevre vergisi ile ilgili soruyu yanıtlarken de, bu düzenlemenin kendi bakanlığı ile bir ilişkisi bulunmadığını, Çevre ve Orman Bakanlığı’nın çevre ile ilgili masrafların karşılanması için böyle bir düşüncesi olduğunu vurguladı. 
     Unakıtan, "Bu kanunun nasıl çıkacağını hep beraber göreceğiz. 
     Bugün bazı gazetelerde Maliye Bakanı GSM’cilerle pazarlık yapıyor, at pazarlığı, cep pazarlığı gibi haberler yer aldı. Böyle bir şey de söz konusu değil" açıklamasında bulundu. 
     Bakan Unakıtan, daha önce özelleştirilen kuruluşlardan çıkarılan işçilerin mağduriyeti ile ilgili soru üzerine de, bu konuda yaptıkları düzenlemede bir tarihe yer verdiklerini, bu çerçevede mağduriyetlerin giderildiğini hatırlattı. 
     Unakıtan, "Bu tarihten daha ne kadar geriye gidecek, o zaman da daha öncesinin mağdurları olacak. Biz tarih konusunda bakanlık olarak yeni bir şey düşünmüyoruz" diye konuştu. 
     Maliye Bakanı, bir başka soru üzerine, Devlet Malzeme Ofisi ile ilgili bir kanun çalışması olduğunu, bu konuda Başbakan Erdoğan’ı bilgilendireceklerini, bu konudaki kararın da daha sonra verileceğini kaydetti. 
     Unakıtan, CHP yetkililerinin "kendisinin dokunulmazlığının kaldırılmasını istediği" yönündeki haberlerin hatırlatılması üzerine de, " dokunulmazlığın kaldırılması teklifini tamam, Meclis’e sunsunlar...Ben söyleyeceğimi söyledim" dedi. 
     
</TEXT>
</DOC>
