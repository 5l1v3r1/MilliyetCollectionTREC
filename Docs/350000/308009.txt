<DOC>
<DOCNO> 308009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/yazar/yilmaz.html </URL>
<DATE> 2005/01/20/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Rusya'nın pozisyonu ve İran 
</HEADLINE>
<TEXT>


Başbakan Tayyip Erdoğan'ın Rusya ziyaretinin yankıları, Moskova'da inşa edilen Türk Ticaret Merkezi açılışında, Emine Erdoğan'a hediye edilen gerdanlık ve broşun gölgesinde kaldı. Sayfayı yeniden açalım, ABD'nin İran'daki nükleer tesisleri bombalama tehdidine kulak verelim. Uluslararası Enerji Uzmanı Necdet Pamir'in bir saptaması var 
"Rusya Devlet Başkanı Putin'in, 6 Aralık Türkiye ziyaretinden önce 3 Aralık'ta Hindistan, 4 Aralık'ta Pakistan'a gitmesi ve Türkiye'den hemen sonra da Yunanistan Başbakanı Karamanlis'in Putin'in konuğu olması dikkat çekici. Tüm ziyaretlerin önde gelen alt başlığı enerji." 

ABD'nin hedefi 
Putin'in, Kıbrıs ve Ermenistan sorunlarının çözümünde Erdoğan'a verdiği desteği Hindistan ve Pakistan'ın nükleer silahlanma tehdidi oluşturan ülkeler arasında anıldığını unutmayalım. Ve doğalgaz rezervlerinde Rusya'yı izleyen ülkenin İran olduğunu da kayda girip devam edelim... 
ABD, İran'ın "uranyum zenginleştirme" programından rahatsız. Buşehr ve Natanz'daki uranyum zengileştirme tesislerinin vurulması olasılığını Amerika bir "barış kartı" olarak kullanıyor diye bakmak, Irak deneyimini göz ardı etmek anlamına geleceği için, olası bir İran savaşından korkmak için yeterince neden var. 
Putin'in 6 Aralık ziyaretinin yansıması Botaş ile Rus enerji devi Gazprom arasında imzalanan İyi Niyet Protokolü'ydü. Burada "Tuz Gölü'nde doğalgaz deposu yapılması, Ceyhan'a sıvılaştırılmış gaz tesisi LNG inşası, Mavi Akım ile Rusya'dan gelen gazın Akdeniz'e ve oradan İsrail'e nakli için ek yatırım ve Botaş'a ait gaz ithalat kontratlarının bir bölümünün devralınması" noktaları yer alıyordu. 

Fiili gaz OPEC'i 
Erdoğan'ın 12 Ocak'taki Moskova ziyaretinde, Rusya'nın Karadeniz'e döşenecek bir hatla doğrudan elektrik satışı da gündeme geldi. 
Pamir, "Rusya'nın dış politakasının ve milli siyasetinin çimento faktörlerinden biri enerji olmuştur" diyor. 
Türkiye'nın doğalgaz ithalatında ağırlığı olan Moskova'nın dış politika desteği rastlantısal değil. Pamir'in Rusya'nın enerji dengelerini değerlendirmesi ise şöyle 
"Önce Gürcistan, ardından da Ukrayna'da zemin yitiren Rusya, "arka bahçesinde" ABD operasyonlarının tahmininden de ciddi olduğunun farkında. Bu nedenle Türkiye Hindistan ve Pakistan dahil, bölgesel güçlerle, işbirliği geliştiriyor. Azerbaycan, Gürcistan, Rus gazına muhtaç, Türkmenistan 2024 yılına kadar 80 milyar metreküp gazını Rusya'ya bağladı. Özbekistan ve Kazakistan da, değişik hacimlerdeki gazını gene Rusya'ya bağlıyor. Rusya bir anlamda "fiili bir gaz OPEC'i" kurmuş durumda. Türkiye'nin tükettiği gazın yüzde 63'ü Rusya'dan sağlanıyor. Dünya ülkeleri arz güvenliğinin sağlanması için Suudi petrolüne eşit miktarda günde 9.5 milyon varil Rus petrolüne gereksinim duyuyor." 

Küresel ölçek 
ABD'nin, Afganistan ve Irak işgalleri ile süper güç konumun pekiştirirken, Rusya'nın küresel ölçekte uğradığı ciddi kayıplara BP, Exxon gibi çokuluslu şirketlerin Rusya'nın kaynaklarını Üretim Paylaşım Anlaşmaları ile kontrol etmeleri dikkat çekiyor. 
"Gözü kararan ABD'nin Kissenger döneminde başlayan, enerji kaynaklarına ve özellikle İran Körfezi'ne h kim olma yönündeki ihtirasının boyutu, adım adım genişliyor. Reagan döneminde "Merkezi Komutanlık" ile biraz daha genişletilmiş ve nihayet Irak ve Afganistan işgalleri ile iyice tehlikeli bir boyuta gelmiş durumdadır" diyor Pamir. 
Türkiye'nin de Dünya Bankası modeli santral yatırımlarıyla 10 milyarlarca dolar zarara uğratıldığına vurgu yapıyor. 
Enerji alanında çıkarlar ile dış politikadaki işbirlikleri, Rusya ve Türkiye'nin, ABD' nin bölgesel oyunu içinde rollerini tanımlıyor. 
Hepinize iyi bayramlar diliyorum savaşsız bir dünyada 



</TEXT>
</DOC>
