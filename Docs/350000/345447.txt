<DOC>
<DOCNO> 345447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur13.html </URL>
<DATE> 2005/05/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Üç yaşındaki çocuğu dövüp sokağa attılar 
</HEADLINE>
<TEXT>

     Adana’da, çeşitli yerlerinde dövülme sonucu ağır yaralar alan, üzerinde sigara söndürülen 3 yaşındaki çocuk, polis ekiplerince parkta terk edilmiş olarak bulundu. 
     Emniyet Müdürlüğü yetkililerinden alınan bilgiye göre, Yeşilyuva Mahallesi’nde devriye gezen polis ekipleri, ağlama sesleri üzerine arama yaptıkları Yeşilyuva Parkı’nda darp edilerek, çıplak vaziyette bırakılmış 3 yaşlarında bir erkek çocuk buldu. 
     Dövüldüğü belirlenen ve yüzüne aldığı darbeler nedeniyle gözleri kapanan, vücudunda morluklar ve sigara söndürüldüğüne dair izler bulunan çocuk, Adana Numune Hastanesi Çocuk Acil Servisi’ne kaldırıldı. 
     İsminin "Galip" olduğunu söyleyen çocuk, acil serviste yapılan ilk müdahalenin ardından beyninde hasar bulunduğu gerekçesiyle, hastanenin Beyin Cerrahi Yoğun Bakım Ünitesi’ne kaldırıldı. 
     Yetkililer, minik çocuğun sağlık kontrollerinde, üzerine alkol dökülerek yakılmak istendiğinin anlaşıldığını kaydettiler. Kol ve bacaklarında morluklar, sırt ve göğsünde sigara izleri bulunan çocuğun, kafasında kırıklar tespit edildiği ve uzun süredir şiddete maruz kaldığı kaydedildi. 
     Saldırganlar tarafından tecavüz girişiminde bulunulduğu da tespit edilen küçük çocuğun, ailesinin Ankara’da yaşadığını, tanımadığı kişiler tarafından Adana’ya getirildiğini söylediği ifade edildi. 
     Yetkililer, şuuru açık olmadığı için yeterli bilgi veremeyen çocuğun ailesi ile olayı gerçekleştiren kişi ya da kişilerin yakalanması için çalışmaların sürdürüldüğünü bildirdiler. 
     
</TEXT>
</DOC>
