<DOC>
<DOCNO> 304386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo12.html </URL>
<DATE> 2005/01/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Fenerbahçe, Antalya'da... 
</HEADLINE>
<TEXT>

     Birinci Süper Futbol Ligi'nin ilk yarısını lider kapayan Fenerbahçe, devre arası kampı için Antalya'ya geldi. 
     Antalya Havalimanı'nda taraftarlarca çiçeklerle karşılanan sarı-lacivertli kafile, daha sonra otobüsle kamp yapacağı Belek'deki Arcadia Oteli'ne hareket etti. Taraftarlar, havalimanında en çok teknik direktör Christoph Daum, Nobre, Alex ve Rüştü'ye ilgi gösterdiler ve imza almak için adeta birbirleriyle yarıştı. 
     Belek'de 16 Ocak Pazar gününe dek kamp yapacak olan ''Sarı Kanaryalar'', bu süre içinde 3 hazırlık maçı yapacak. İlk olarak 12 Ocak Çarşamba günü Aksu'daki Topkapı Palace Oteli'nin sahasında Almanya'nın SV Werder Bremen takımıyla karşılaşacak olan Fenerbahçe, 14 Ocak Cuma günü Antalya'da Antalyaspor ile bir hazırlık maçı yapacak. Sarı-lacivertliler, kampın son maçını ise 15 Ocak Cumartesi günü Belek Arcadia Oteli'nin sahasında Hollanda'nın SC Heerenveen takımına karşı oynayacak. 
     Fenerbahçe, 16 Ocak Pazar günü öğleden sonra İstanbul'a dönecek. 
     
</TEXT>
</DOC>
