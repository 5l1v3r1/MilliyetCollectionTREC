<DOC>
<DOCNO> 339934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo44.html </URL>
<DATE> 2005/05/05/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Beşiktaş Jimnastik Kulubü Başkanı Demirören gözyaşlarını tutamadı... 
</HEADLINE>
<TEXT>

     Türkiye Bayanlar Basketbol Ligi’nde TBBL , olaylı maçta ezeli rakibi Fenerbahçe’yi 74-56 yenerek, 20 yıl sonra şampiyonluğa ulaşan Beşiktaş’ta, karşılaşma sonrasında büyük coşku yaşandı. 
     Siyah-beyazlılara şampiyonluk kupasını, maç sonrasında düzenlenen törenle, Federasyon Başkanı Turgay Demirel verdi. Federasyon yetkililerinden aldıkları madalyalarla, sevinçlerini kulüp başkanı Yıldırım Demirören ve yöneticilerle paylaşan oyuncular, taraftarlarla birlikte şampiyonluğu doyasıya kutladı. 
     Protokol tribününe çıkarak kupayı, başkan Demirören’e veren oyuncular, taraftarlarla birlikte şampiyonluk şarkıları söyledi. 
     Oyunculardan Mactabene, ilginç danslarıyla dikkati çekerken, Esmeral, çemberdeki fileyi kesti ve hatıra olarak aldı. 
     Sahanın boşalmasından sonra tribünlere çıkan teknik heyet ve oyuncular, şarkılarla mutlu anlar yaşadı. 
     
     SEVİNÇ GÖZYAŞLARINI 

     Beşiktaş Kulübü Başkanı Yıldırım Demirören, maç sonrası gelen şampiyonluğun ardından, sevinç gözyaşlarına engel olamadı. Demirören, "Bu şampiyonluğu taraftarlarımıza hediye ettik" dedi. 
     Beşiktaş Kulübü Basketbol Komitesi Başkanı Yahya Kemal Gençer de "Oyuncularımız ve teknik heyetimizle gurur duyuyoruz. İnşallah bu başarılarımız sürecek. Yönetimimiz bu kararlılıktadır" diye konuştu. 
     
     AKKAYA’NIN 17 YILLIK ÖZLEMİ BİTTİ 

     Beşiktaş Antrenörü Aziz Akkaya, 17 yıldır Beşiktaş’ta görev yaptığını vurgulayarak, ilk kez şampiyonluk yaşadığı için çok mutlu olduğunu söyledi. 
     Akkaya, maçın son anlarında yaşanan olaylarla ilgili soru üzerine, "Bu akşamki en büyük olay bizim şampiyonluğuz" yorumunu yaptı. 
     
     FENERBAHÇE’DEN PROTESTO- 

     Fenerbahçe, karşılaşmanın son anlarında yaşanan olaylar nedeniyle takım halinde, ikincilik kupasını almaya çıkmadı. 
     Sarı-lacivertlilerde sadece, maçta hiç süre almayan genç Begüm Dalgalar, sahaya çıkarak ikincilik şildini aldı. 
     Bu arada, Fenerbahçeli Şükran, maçın son anlarında üzerine atılan yabancı madde nedeniyle yaralanarak, soyunma odasına götürüldü. 
     Beşiktaşlı taraftarlar, yapılan anonslar üzerine Fenerbahçe’yi maç sonrasında alkışladı. 
     
     EYİGÜNGÖR "OLAYLAR ÜZÜCÜ" 

     Fenerbahçe Kulübü Yönetim Kurulu Üyesi Işık Eyigüngör, yaşanan olaylara üzüldüklerini söyledi. 
     Eyigüngör, şöyle devam etti 
     "Maçı Beşiktaş kazandı, ancak bitime 18 saniye kala Beşiktaş taraftarları sahaya yabancı maddeler, koltuklar attı 4 oyuncumuzun yüzüne geldi. Beşiktaş taraftarı, bunu hep yapıyor. Üzücü olaylar. Maç öncesinde emniyet güçleri ve saha komiserinden, bizim bulunduğumuz yedek kulübesinin sol tarafını boşaltmalarını istemiştik. Daha önce de bu konuda anlaşmıştık. Ancak maçın başlamasına 5 dakika kala Beşiktaş Kulübü, bu bölüme taraftar aldırmak için elinden geleni yaptı. Bu olaylardan sonra cezasını da herhalde federasyon verir. Bitime 18 saniye kala, Mahmut Uslu ve başkanımıza küfür ettiler. Maalesef bunlara engel olunamadı." Fenerbahçeliler, olaylar sırasında protokol tribününde yer alan Beşiktaşlı yöneticilere de tepki gösterdi. 
     
     CENTİLMENLİK DERSİ 

     Beşiktaş kaptanı Arzu Özyiğit, Fenerbahçeli oyuncuların soyunma odasına gittiği bölümde mikrofonu eline alıp, taraftarlara centilmenlik dersi verdi. 
     Arzu, "Arkadaşlar, her şeyden önce onlar birer bayan. Lütfen kötü tezahürat yapmayalım. Onlar da finale kadar geldiler, alkışı hak ediyorlar" derken, tribünlerden alkış aldı. 
     
     BEŞİKTAŞLI FUTBOLCULARDAN DESTEK 

     Karşılaşmayı Beşiktaşlı futbolcular da izleyerek, siyah-beyazlı takıma destek verdi. 
     Futbolculardan Carew, Cordoba, Ahmet Dursun, Tümer, Çağdaş, Tayfun, İbrahim Akın, İbrahim Toraman ile Beşiktaş’ın Erkek Basketbol Takımı oyuncuları da maçı izleyenler arasında yer aldı. 
     Bu arada, şampiyon basketbolcular ve teknik ekiple yöneticiler, elde ettikleri başarıyı kutlamayı, gece kulübüne giderek sürdürecek. 
     
</TEXT>
</DOC>
