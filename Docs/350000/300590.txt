<DOC>
<DOCNO> 300590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy12.html </URL>
<DATE> 2004/12/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
2004 yılında diplomasi trafiği... 
</HEADLINE>
<TEXT>

     Türkiye, 2004 yılında özellikle Kıbrıs ve AB sürecinde çok önemli gelişmeler yaşadı, NATO zirvesi ve İslam Konferansı Örgütü İKÖ Dışişleri Bakanları toplantısı gibi iki büyük konferansa da evsahipliği yaptı. 
     Kıbrıs'ta referandumların yapıldığı 24 Nisan'a kadar başta KKTC liderleri olmak üzere konuyla ilgili yabancı diplomatlar sık sık Ankara'yı ziyaret ederek, temaslarda bulundu. 
     Bu süre içinde KKTC Cumhurbaşkanı Rauf Denktaş, Başbakan Mehmet Ali Talat ile Başbakan Yardımcısı ve Dışişleri Bakanı Serdar Denktaş, Ankara'ya birçok kez gelerek, Türk hükümet yetkilileriyle toplantılar yaptılar. 
     Talat ve Serdar Denktaş, bu yıl Ankara'ya ilk ziyaretlerini, KKTC'de yeni hükümetin kurulmasından önce, 8 Ocak'ta yaptılar. 
     Parti liderlerini kabul eden Başbakan Recep Tayyip Erdoğan, bu görüşmede, Kıbrıs konusunu ayrıntılı değerlendirmek ve müzakerelerin başlaması yönünde Türkiye olarak talepte bulunabilmek için bir an önce hükümetin kurulmasını istedi. 
     Rauf Denktaş'ın da katıldığı ilk toplantı ise 24-25 Ocak'ta yapıldı. Başbakan Erdoğan ile görüşmede, Denktaş'tan Annan planında ne tür değişiklikler istediğine dair görüşler alındı. 
     Başbakan'ın Washington ziyaretinden sonra durumun daha da netleşeceği ifade edildi. 
     Rauf Denktaş, Talat ve Serdar Denktaş, 4 Şubat'ta Ankara'ya tekrar gelerek, yine Başbakan Erdoğan ile görüştüler. Denktaş'a, bir gün uzattığı bu ziyaret sırasında, BM Genel Sekreteri Kofi Annan'ın 10 Şubat'ta Kıbrıs müzakerelerine başlanması çağrısını içeren mektubu ulaştı. 
     Denktaş, Ankara'dan ayrılmadan önce yaptığı açıklamada, Annan'ın, ''eğer müzakereye gidilirse şartlarının da kabul edilmiş olacağının'' belirtildiği mektubunu ''dayatma'' olarak niteledi. 
     Talat ve Serdar Denktaş, 2 Mart'ta yeniden Ankara'ya gelerek, bu sefer Dışişleri Bakanı ve Başbakan Yardımcısı Abdullah Gül ile görüştüler. 
     Cumhurbaşkanı Denktaş'ın 4 Mart'ta Ankara'ya yaptığı ziyaretse kendisine yönelik coşkulu bir desteğe sahne oldu. Denktaş Esenboğa Havalimanı'nda, yüzlerce araçtan oluşan konvoy, bazı parti liderleri ve üst düzey yetkilileri, İşçi Partisi temsilcileri ve sivil toplum örgütleri temsilcileri tarafından karşılandı. 
     Denktaş, Ankara Ticaret Odası'nda ATO bir konferans vererek, ''Annan planının Kıbrıs Türklerinin imhası anlamına geldiğini'' kaydetti. 
     Talat ve Serdar Denktaş, 11 Mart'taki Ankara ziyaretlerinde Kıbrıs müzakerelerinin İsviçre'nin Burgenstock kasabasında yapılacağını açıkladılar. 
     KKTC Cumhurbaşkanı Denktaş, adadaki referandumlara 9 gün kala, 15 Nisan'da Ankara'ya yaptığı ziyarette, yine yoğun bir desteği karşısında gördü. 
     Denktaş, havaalanında ''Denktaş Vatanına Hoşgeldin'', sloganları, Türkiye ve KKTC bayraklarıyla karşılandı. 
     KKTC Başbakanı Mehmet Ali Talat'ın bir sonraki ziyareti de referandumlardan 1 ay sonra, 24 Mayıs'ta oldu. Gül ile görüşen Talat, KKTC'ye yönelik izolasyonun kaldırılması için atılması gereken politik ve hukuki adımların yeniden planlandığını söyledi. 
     ABD Dışişleri Bakanlığı'nın eski Kıbrıs koordinatörü Thomas Weston ve BM Genel Sekreteri'nin Kıbrıs Özel Temsilcisi Alvaro De Soto da referandumlara kadar olan sürede birçok kez Ankara'ya gelerek, görüş alışverişinde bulundular. 
     
     AB SÜRECİ 

     Türkiye için 2004 yılı, AB sürecinde tarihi gelişmelere sahne olan bir yıl oldu, Ankara, yıl içinde Avrupa'dan çok önemli konukları ağırladı. 
     AB Komisyonu'nun eski başkanı Romano Prodi, AB Komisyonu'nun Genişlemeden Sorumlu eski üyesi Günther Verheugen ile birlikte 15 Ocak'ta Ankara ve İstanbul'da temaslarda bulundu. 
     Ziyareti sırasında, Türkiye'deki reformlara övgüler yağdıran ve AB üyeliğinin yaklaştığını belirten Prodi, İstanbul'da AB Bilgi Merkezi'nin açılışını yaptı. 
     Ankara'da AB sürecinde düzenlenen önemli toplantılardan biri de 7 Mart'taki Türkiye-AB Troykası toplantısı oldu. Hollanda Dışişleri Bakanı Bernard Bot, İrlanda Dışişleri Bakanı Brian Cowen, Verheugen ve AB Dış Politika ve Ortak Savunma Yüksek Temsilcisi Javier Solana bu toplantı için Ankara'ya geldiler. 
     AB'nin o zamanki dönem başkanı İrlanda'nın dışişleri bakanı, Kopenhag kriterleri yerine getirildiğinde müzakerelere başlama taahhüdünü teyit ettiklerini söyledi. 
     Görüşmede Avrupalı yetkililer, Kıbrıs müzakerelerinin başlamasına yönelik yapıcı katkılarından ve bu konuda önayak olmasından dolayı Türk tarafını tebrik etti. AB yetkilileri bir de talepte bulunarak, töre cinayetlerinin ceza kanununda daha kapsamlı ele alınmasını istediler. 
     AB sürecinde bu yıl Ankara'ya yapılan önemli bir ziyaret de Verheugen'in 6 Eylül'deki temasları oldu. 
     Bu ziyaret, 6 Ekim İlerleme Raporu öncesinde Verheugen'in son ziyareti olması açısından önemliydi. 
     Ankara'nın yanı sıra Diyarbakır, İzmir ve İstanbul'da temaslarda bulunan Verheugen, Türkiye hakkında Aralık ayında verilecek kararın ertelenemeyeceğini, İlerleme Raporu'nun adil ve tarafsız olacağını kaydetti. Verheugen, müzakerelere başlanması için, Kıbrıs konusu da dahil olmak üzere yeni bir şartın söz konusu olmadığını belirtti. 
     Ankara 2004 yılında ayrıca Avrupa Parlamentosu'nun AP hem eski hem de yeni başkanını ağırladı. AP'nin eski başkanı Pat Cox 1 Mart'ta, yeni başkanı Josep Borrell de 2 Aralık'ta Türkiye'yi ziyaret etti. 
     Verheugen gibi yine Diyarbakır ve İstanbul'u da ziyaret eden Borrell, Kıbrıs Rum kesiminin tanınması konusunda yaptığı açıklamada, ''müzakerelere başlayan tarafların birbirlerini tanımaları gerektiğini'' ifade etti. 
     Bu isimlerin dışında Ankara'yı 21 Ocak'ta Almanya Dışişleri Bakanı Joschka Fischer, 17 Şubat'ta İsveç Başbakanı Goran Persson, 22 Şubat'ta Almanya Başbakanı Gerhard Schröder, 3 Mart'ta İngiltere Dışişleri Bakanı Jack Straw, 17 Mayıs'ta İngiltere Başbakanı Tony Blair, 26 Mayıs'ta Bulgaristan Dışişleri Bakanı Solomon Pasi, 25 Temmuz'da İspanya Dışişleri Bakanı Miguel Angel Moratinos, 11 Kasım'da Slovakya Dışişleri Bakanı Eduard Kukan, 29 Kasım'da Macaristan Dışişleri Bakanı Ferenc Somogyi, 2 Aralık'ta Belçika Dışişleri Bakanı Carel de Gucht, 7 Aralık'ta Hollanda'nın Avrupa İşleri Bakanı Atzo Nikolai ziyaret etti. 
     Türkiye, 2004 yılında önemli gelişmelere sahne olan Irak ve Ortadoğu'dan da üst düzey isimleri ağırladı. 
     Bunların en önemlilerinden biri, Suriye Devlet Başkanı Beşşar Esad'ın ziyareti oldu. 
     Esad, 57 yıl aradan sonra Ankara'ya gelen ilk Suriye devlet başkanıydı. Ankara'ya eşi Esma ile birlikte gelen Beşşar Esad'ın, Cumhurbaşkanı Ahmet Necdet Sezer ile yaptığı görüşmede, iki ülke arasında çok sayıda alandaki görüşbirliğine vurgu yapıldı. Basının yoğun ilgi gösterdiği ziyarette çeşitli anlaşmalara da imza atıldı. 
     Ankara'nın diğer bir önemli konuğu Irak Devlet Başkanı Gazi El Yaver oldu. El Yaver, Türkiye'nin büyük hassasiyet gösterdiği Kerkük konusunda, Kerkük'ün tüm Irak vatandaşlarının ortak kenti olduğunu, hiçbir vatandaşın ırk ya da etnik köken gibi sebeplerle diğer vatandaşlara üstünlüğünün söz konusu olamayacağını kaydetti. 
     Ürdün Kralı Abdullah da 16 Mart'ta Ankara'da temaslarda bulundu. Sezer-Kral Abdullah görüşmesinin ardından yapılan açıklamalara, iki ülke arasındaki işbirliğine yönelik mesajlar damgasını vurdu. 
     Ortadoğu'nun önemli ülkelerinden Mısır'ın Cumhurbaşkanı Hüsnü Mübarek de 11 Şubat'ta Ankara'ya geldi. Sezer-Mübarek görüşmesinde, Irak ve Ortadoğu başta olmak üzere ikili ilişkiler ve diğer konular ele alındı. 
     İsrail Başbakan Yardımcısı Ehud Olmert'in Ankara'ya 15 Temmuz'da yaptığı ziyaret ise Başbakan Recep Tayyip Erdoğan'ın İsrail'e yönelik açıklamalarının sonrasına rastlaması açısından önemliydi. 
     Program uyuşmazlığı nedeniyle Erdoğan ile görüşemeyen Olmert, Başbakan'ın, tepki olarak kendisini kabul etmediğine yönelik iddialar konusunda, ''Cezalandırıldığımı düşünmüyorum'' dedi. 
     Olmert, ülkesinin Türkiye ile stratejik ilişkilerini koruduğunu, ayrıca Irak'ın kuzeyinde Kürtlerle hiçbir ilişkileri olmadığını söyledi. 
     Bu isimlerin dışında, İran Cumhurbaşkanı Yardımcısı Muhsin Mehralizade 29 Ocak'ta, Lübnan Dışişleri ve Göçmenler Bakanı Jean Obeid 11 Nisan'da, Suudi Arabistan Dışişleri Bakanı Suud El Faysal 22 Nisan'da, Lübnan Başbakanı Refik Hariri 12 Mayıs'ta, Suriye Başbakanı Muhammed Naci Otri 13 Temmuz'da Ankara'yı ziyaret ettiler. 
     Irak Kürdistan Demokrat Partisi IKDP lideri Mesud Barzani'nin 11 Ekim, Irak Kürdistan Yurtseverler Birliği IKYB lideri Celal Talabani'nin 2 Eylül'de yaptığı ziyaretler de Irak'a ilişkin hassasiyetlerin iletilmesi açısından önemliydi. 
     Ankara'yı bu yıl ziyaret eden Kürt liderlerle yapılan görüşmelerin ağırlıklı gündemini Kerkük, terör örgütü PKK KONGRA-GEL ve Irak seçimleri gibi konular oluşturdu. 
     
     PUTİN'İN ZİYARETİ VE KAFKASLAR 

     Rusya Devlet Başkanı Vladimir Putin de Ankara'ya bu yıl tarihi bir ziyarette bulundu. Putin, 32 yıl aradan sonra Ankara'ya gelen ilk Rus devlet başkanı oldu. 
     Ankara'ya bazı bakanların da yer aldığı kalabalık bir heyetle ve eşi Ludmilla ile gelen Putin, ziyareti sırasında Cumhurbaşkanı Sezer ile birlikte ''Dostluğun ve Çok Boyutlu Ortaklığın Derinleştirilmesine İlişkin Ortak Deklarasyon''a imza attı. 
     Putin'in ziyaretinde, iki ülke yetkilileri arasında 6 belge daha imzalandı. Ziyaret nedeniyle Ankara'da çok geniş güvenlik önlemleri alındı. 
     Azerbaycan Cumhurbaşkanı İlham Aliyev de 13 Nisan'da Ankara'da temaslarda bulundu. Sezer ve Aliyev, görüşmelerinden sonra yaptıkları açıklamalarda, iki ülke arasındaki güçlü bağlara ve dünya meselelerindeki görüş birliğine vurgu yaptılar. Görüşmelerde, Bakü-Tiflis-Ceyhan BTC ve Bakü-Tiflis-Erzurum BTE projeleri, Yukarı Karabağ meselesi gibi konulara değinildi. 
     Gürcistan Cumhurbaşkanı Mihail Saakaşvili de 20 Mayıs'ta Ankara'ya geldi. Türkiye ile ikili ilişkilerin bölge için kritik öneme sahip olduğunu belirten Saakaşvili, NATO'ya entegrasyon konusunda Türkiye'nin yardımlarını beklediklerini ifade etti. 
     
     NATO ZİRVESİ, İKÖ TOPLANTISI VE BUSH'UN ZİYARETİ 

     Türkiye, bu yıl içinde çok önemli 2 toplantıya da evsahipliği yaptı. 
     NATO'nun 55 yıllık tarihindeki 17. zirvesi 28-29 Haziran'da İstanbul'da yapıldı. Zirveye 56 ülkenin ve İttifak ile işbirliği yapan 20 devletin başkanları, başbakanları ve bakanlarıyla sivil ve askeri yetkililer katıldı. 
     Zirveye 3000 kadar basın mensubu da akredite oldu. Zirveden önce NATO Genel Sekreteri Jaap De Hoop Scheffer iki kez Ankara'ya gelerek, zirvenin hazırlıklarına ilişkin çalışmalarda bulundu. 
     ABD Başkanı George Bush da NATO zirvesinden önce Ankara'ya uğradı. Bush'a Ankara temaslarında ABD Dışişleri Bakanı Colin Powell ve Ulusal Güvenlik Danışmanı Condoleezza Rice eşlik etti. 
     600 kişilik Amerikan heyeti Ankara'ya 3 uçakla geldi. Gerek Bush'un ziyareti gerekse de NATO zirvesi nedeniyle Ankara ve İstanbul'da olağanüstü güvenlik önlemleri alındı. 
     Başta Afganistan ve Irak olmak üzere önemli dosyaların ele alındığı zirvede Afganistan'da 5 İl İmar Timi kurulması için gereken ihtiyaçların karşılanması ve Uluslararası Güvenlik Destek Gücü'nün ISAF NATO asker sayısının 10 bine çıkarılması kararlaştırıldı. 
     Müttefikler, yeni Irak hükümetine destek sözünü oybirliğiyle verirken, ''isteklilerin'' Irak güvenlik birimlerinin eğitimine katkıda bulunmasına da yeşil ışık yakarak, yeni bir adım attılar. 
     Zirvede alınan en önemli kararlardan biri de ''İstanbul İşbirliği Girişimi'' adı altında harekete geçirilen proje oldu. 
     Akdeniz ülkeleriyle diyalogu geliştiren İttifak, başta Körfez ülkeleri olmak üzere Ortadoğu'ya ''diyalog çağrısını'' somutlaştırdı. 
     İslam Konferansı Örgütü'nün 31. Dışişleri Bakanları toplantısı da 14-15 Haziran'da yine İstanbul'da düzenlendi. İKÖ üyesi 56 ülkenin temsilcilerinin yer aldığı toplantıya, uluslararası örgüt ve gözlemci üyelerin temsilcileri ve basın mensuplarıyla birlikte yaklaşık 2300 kişi katıldı. 
     Başta Irak, Ortadoğu sorunu, Afganistan'daki gelişmeler, Kıbrıs olmak üzere İslam dünyasını ilgilendiren çok sayıda konunun ele alındığı toplantının önemli sonuçlarından biri, KKTC'nin bundan sonra İKÖ toplantılarına ''Kıbrıs Türk Devleti'' olarak katılmasını öngören tasarının siyasi komitede kabul edilmesi oldu. 
     Toplantıda ayrıca, İKÖ Genel Sekreterliği'ne Türkiye'nin adayı Ekmeleddin İhsanoğlu seçildi. Örgüt tarihinde genel sekreter seçimi için ilk kez oylama yapıldı. 
     Toplantının ilgi çekici buluşmalarından biri de KKTC Başbakanı Mehmet Ali Talat ile Başbakan Yardımcısı ve Dışişleri Bakanı Serdar Denktaş'ın, Rusya Dışişleri Bakanı Sergey Lavrov ile yaptıkları görüşme oldu. Talat, görüşmeden sonra yaptığı açıklamada, ''Lavrov'un benimle görüşmeyi kabul etmesi, geleneksel politikalarında düşünsel değişimin ipuçları olduğunu gösteriyor'' dedi. 
     
     DİĞER ZİYARETLER 

     Ankara'yı bu yıl ziyaret eden devlet başkanlarından biri de Pakistan Devlet Başkanı Pervez Müşerref oldu. 19 Ocak'taki ziyaret sırasında iki ülke arasında 3 ayrı anlaşmaya imza atılırken, Müşerref TBMM Genel Kurulu'nda konuştu. 
     ABD'nin eski dışişleri bakanı Madeleine Albright da 9 Nisan'da Ankara'yı ziyaret etti. Albright, Irak'ta büyük hata yaptıklarını belirtti. Ankara bu yıl 3 de veliaht prensi ağırladı. Belçika Veliaht Prensi Philippe 4 Mayıs'ta, Hollanda Veliaht Prensi William Alexander 25 Mayıs'ta, İngiltere veliahtı Galler Prensi Charles 24 Ekim'de Türkiye'ye geldi. 
     Bunların dışında Türkiye'yi 19 Mart'ta Brezilya Dışişleri Bakanı Celso Amorim, 27 Temmuz'da Sudan Dışişleri Bakanı Mustafa Osman İsmail, 11 Ekim'de BM Genel Sekreteri Kofi Annan'ın İnsan Hakları Savunucuları Özel Temsilcisi Hina Jilani ziyaret etti. Jilani, Ankara, İzmir, Diyarbakır ve Bingöl'ü kapsayan 1 haftalık ziyaretinin ardından yaptığı açıklamada, Türkiye'de reformlara direnen bazı unsurların olduğunu kaydetti. 
     
</TEXT>
</DOC>
