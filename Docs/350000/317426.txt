<DOC>
<DOCNO> 317426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/spor/axspo05.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda artçı şoklar 
</HEADLINE>
<TEXT>


Milliyet'in takipçisi olduğu şike ve teşvik primi konusunda her gün yeni iddialar ortaya atılıyor. Hakkındaki suçlamalar nedeniyle hedef olan Ersun Yanal'a federasyon sahip çıktı 

CEMAL ERSEN 


Kolları sıvadılar 
CAFER Aydın'ın, Ankaragücü'nde oynadığı dönemde teşvik primi aldıkları ve bunun şu anda A Milli Takım'ı çalıştıran Ersun Yanal tarafından evinde dağıtıldığı şeklindeki açıklamaları yankı buldu. Federasyon Başkanı Levent Bıçakcı, soruşturma açılması için Şike Tahkik Kurulu'nun toplanmasını kararlaştırdı. Avukat Erol Gönen başkanlığındaki beş kişilik Tahkik Kurulu bugünden çalışmalara başlayacak. 

Bugün ifade alınacak 
FUTBOL Federasyonu Hukuk Kurulu bugün başta Vestel Manisaspor'da forma giyen Cafer ve Yılmaz olmak üzere, Ankaragücü Başkanı Cemal Aydın, eski yöneticiler Levent Erdoğan, Aziz Köklü, Kulüp Müdürü Aslan Gürsoy, futbolculardan İsmet Taşdemir, kulüp garsonu Ercan ile elinde bazı belgeler olduğunu belirten Şahin Ulu'nun ifadelerine başvurup, ön rapor hazırlayacak. Şike Tahkik Kurulu, raporların gelmesinin ardından soruşturmayı derinleştirecek. 

"Ulusoy'la başladı" 
KURUL, Ersun Yanal'ın ise sadece görüşlerine başvuracak. Başkan Levent Bıçakcı, "Bu tür çirkinlikler Ulusoy döneminde başladı. Bir futbolcu, bir çaycının sözleriyle Milli Takım hocasının karalanması etik değil" dedi. Soruşturma sonunda futbolcu ve yöneticilere "Sair hallerde menfaat" başlıklı 31. madde kapsamında 6 aydan iki yıla kadar men cezası verilebilecek. 500 bin YTL'ye kadar para cezası öngörülebilecek. 

Yanal Hodri meydan 
ERSUN Yanal, "Bu iddiaları ortaya atanlara hodri meydan diyorum. Meslek yaşantımın hiçbir döneminde şikeye karışmadım. İddia sahiplerini ispata davet ediyorum. Çamur at, izi kalsın kampanyası başlatıldı" ifadesini kullandı. Olağanüstü toplanan federasyon yönetimi adına açıklama yapan Zekeriya Alp ise, "Aksi ispat edilmedikçe hocamızın yıpratılmasına karşı durup, desteğimizi sürdüreceğiz" dedi. Bu arada Haluk Ulusoy, Levent Bıçakcı'nın sözlerini kişisel hakaret olarak gördüğünü ve mahkemeye başvuracağını söyledi. 

Ankaragücü öfkeli 

BAŞKENT ekibi, iddiaların gerçeğe aykırı ve kulübü küçük düşürmeye yönelik olduğunu açıkladı. Yazılı açıklamada buna rağmen konunun bir komisyonca çok yönlü soruşturulmaya başlandığı ifade edildi. Ayrıca yönetici Levent Doğan ile Cafer Aydın'ın, sözlerinin montajlanarak yayınlandığı gerekçesiyle söz konusu yayın organına dava açmaya hazırlandıkları bildirildi. 

Komisyon düğmeye bastı 

TBMM Şiddet, Şike ve Doping Araştırma Komisyonu iddiaların ardından harekete geçti. Komisyon Başkanı Haluk İpek, Şike Tahkik Kurulu dışında V.Manisa'nın konuşma yasağı getirip, ceza vermeye hazırlandığı Cafer, Akaragücü'nün eski yöneticisi Levent Doğan, Yılmaz ve Hakan Keleş'in dinleneceğini, gerekirse Ersun Yanal'ın da görüşlerine başvurulacağını ifade etti. 
</TEXT>
</DOC>
