<DOC>
<DOCNO> 319559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun38.html </URL>
<DATE> 2005/03/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İsrail Suriye'ye misilleme yapmayacağız... 
</HEADLINE>
<TEXT>

     İsrail Dışişleri Bakanı Silvan Şalom, Tel Aviv kentinde geçen cuma günü düzenlenen ve 5 kişinin ölümüyle sonuçlanan intihar saldırısının ardından İsrail'in Suriye'ye misillemede bulunmayacağını belirtti. 
     Resmi bir ziyaret için Macaristan'ın başkenti Budapeşte'de bulunan Şalom, gazetecilere yaptığı açıklamada, ''Suriye'ye saldırı düzenlemeyi düşünmüyoruz ancak İsrail'e karşı düzenlenen bu saldırılara son vermek için gereken her şeyi yapacağız'' dedi. 
     Tel Aviv'deki saldırının sorumluluğunu İslami Cihad örgütü üstlenmişti. 
     İsrail, İslami Cihad'ın Suriye'deki liderlerinin saldırı emrini verdiğini söyleyerek Şam'ı suçlamıştı. Suriye, İslami Cihad'ın Şam'daki bürosunun kapalı olduğunu belirterek, bu iddiaları reddetmişti. 
     
     GERİ ÇEKİLME PROJELERİ 

     İsrail'in temmuz ayında başlaması beklenen Yahudi yerleşkelerinden çekilme planı sonrasında, boşaltılacak bölgelerin kullanımı ile ilgili projeler de belirlenmeye başladı. 
     Filistin Yönetimi, ikinci aşamada boşaltılması öngörülen Batı Şeria'nın kuzeyindeki iki Yahudi yerleşkesini, bir teknik okul için kampüs alanına çevirmeyi planlıyor. 
     Filistin Ulusal Yönetimi Planlama Bakanlığı'nın, Ganim ve Kadim adlı iki Yahudi yerleşkesinde üniversite ve kamu binaları oluşturmayı düşündüğü belirtildi. 
     Jesusalem Post gazetesinin haberine göre, Planlama Bakan Yardımcısı Semih el Abed, bölgede bir teknik okul ya da küçük bir kampüs oluşturulabileceğini belirtti. Ayrıca, bölge için düşünülen projeler arasında, yerleşkelerdeki binaların turistik amaçlı kullanılması var. 
     İsrail'in de yerleşkedeki evlerin yıkım maliyetinin yüksekliğini gözönünde bulundurarak, bölgedeki evleri yıkmaktan vazgeçtiği belirtiliyor. 
     İsrail, Ganim ve Kadim'in yanı sıra bölgedeki Sa-nur ve Homeş adlı yerleşkelerle bazı askeri üsleri ve karakolları yaz sonuna kadar boşaltacak. 
     Yerleşkeleri boşaltacak Yahudilerin çoğunluğunun, evlerinin tümüyle yıkılmasından yana olduğu belirtilmesine karşın, Kadim'deki yerleşke sözcüsü David Monsenego, kişisel görüşünün, ''evlerin yıkılacağına işe yarayacak bir şekilde kullanılması'' olduğunu ifade etti. 
     Boşaltılacak bu bölgede, 300 bin dolayında Filistinlinin yanı sıra 500 İsrailli yaşıyor. 
     
</TEXT>
</DOC>
