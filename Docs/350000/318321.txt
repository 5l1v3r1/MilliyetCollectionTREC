<DOC>
<DOCNO> 318321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur30.html </URL>
<DATE> 2005/02/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Meriç Nehri su seviyesi yeniden yükseliyor... 
</HEADLINE>
<TEXT>

     Edirne Valiliği, Meriç Nehri'nin su seviyesinin yeniden yükselmeye başladığını, yükselmenin devam etmesi durumunda taşkına neden olabileceğini bildirdi. 
     Valilikten yapılan açıklamada, bugün DSİ XI. Bölge Müdürlüğü'nce yapılan ölçümlerde su seviyesinin saat 08.00'de 643 metreküp saniye, saat 13.00'de ise 798 metreküp saniye olduğu belirtildi. 
     Su seviyesindeki artışın devamı halinde, taşkına neden olabileceği bildirilen açıklamada, Sivil Savunma Müdürlüğü, Garnizon Komutanlığı, Edirne Belediye Başkanlığı, Jandarma Komutanlığı, Köy Hizmetleri Müdürlüğü, Emniyet Müdürlüğü, Sağlık Müdürlüğü ve DSİ XI. Bölge Müdürlüğü yetkililerinden oluşan İl Kriz Merkezi tarafından can ve mal kaybı olmaması için gereken tedbirlerin alındığı ifade edildi. 
     İpsala, Enez, Meriç ve Uzunköprü kaymakamlıklarına gerekli önlemlerin alınması için talimat verildiği belirtilen açıklamada, şunlar kaydedildi 
     ''DSİ XI. Bölge Müdürlüğü'nden aldığımız bilgiye göre, Meriç Nehri'ndeki su seviyesi yükseliyor. Suyun yükselmeye devam etmesi halinde su taşkınları olabilir. Can ve mal güvenliği açısından riskli bölgelerin boşaltılması için İl Jandarma Komutanlığı ekipleri, Bosna Köy Muhtarlığı ile bölgedeki barınak ve işletme sahiplerini, bölgeyi boşaltmaları konusunda uyardı. İl Kriz Merkezi'nce gerekli tedbirler alındı. Geçen günlerdeki su taşkınından etkilenen Karaağaç bölgesindeki mesken ve işyerleri sahipleri de dikkatli ve tedbirli olmaları konusunda belediye hoparlörüyle uyarıldı.'' 
     
</TEXT>
</DOC>
