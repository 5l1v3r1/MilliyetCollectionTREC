<DOC>
<DOCNO> 308048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/soneko07.html </URL>
<DATE> 2005/01/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Madeni Euro, Avrupalı kalpazanların gözdesi... 
</HEADLINE>
<TEXT>

     Avrupa Birliği'nin AB geçen yıl sahte 75 bin madeni euro ele geçirdiği bildirildi. Bu rakam, 2003 yılında ele geçirilen sahte madeni euronun 3 katı. 
     AB Sahtekarlığı Önleme Bürosu'nun teknik uzmanlarından Olivier Louis, sahte 50 euro sent madeni paralarının gelişmekte olan ülkelerde bile kullanıma sokulmaya çalışıldığını bildirdi. 
     Euro madeni paralarında sahteciliğin artmasına rağmen gerçek euro madeni para toplamının 55 milyar olduğu, sahte madeni paraların bu miktar yanında çok düşük kaldığı ifade ediliyor. 
     Almanya Otomat Makinesi Üreticileri Birliği Başkanı Christian Trenner ise Alman Markı'nın kullanımda olduğu zamana kıyasla piyasadaki sahte madeni para miktarının ikiye katlandığını belirterek, AB'ye, ''üye ülkelere paraların bir yüzünün tasarımını yapma hakkını verme kararını gözden geçirme'' çağrısı yaptı. 
     Kalpazanların en çok tercih ettiği sahte madeni 2 euronun son 2 yılda sadece Almanya'da 20'ye katlanarak 22 bine yükseldiğini anlatan Trenner, gerçek 2 euro madeni parayla sahtesini ayırmanın, ikisi arasında çok küçük fark bulunması nedeniyle 2.61 dolarlık maliyet çıkardığını ifade etti. 
     ''Otomatla satış sektörü güvenli madeni paraya ihtiyaç duyar'' diyen Trenner, ortak parayı kullanan 12 AB ülkesinde 120 çeşit madeni para bulunduğunu, önümüzdeki 20 yılda euro kullanan ülkelerin artmasıyla bu rakamın 300'e kadar yükselebileceğini kaydetti. 
     Trenner'e göre, 2008 yılından itibaren euro kullanan ülkelere ulusal tasarımlarını değiştirme hakkının verilmesiyle durum daha da karmaşık bir hal alacak. 
     2 euro madeni paralarına çok benzeyen Tayland parası 10 baht, Avrupalıların en çok karıştırdıkları paralar arasında yer alıyor. 10 bahtın dönüşüm değeri ise 20 euro sentine ulaşmıyor. 
     
</TEXT>
</DOC>
