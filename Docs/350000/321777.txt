<DOC>
<DOCNO> 321777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun34.html </URL>
<DATE> 2005/03/08/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Avusturya, öğretmenlere türban yasağı getiriyor 
</HEADLINE>
<TEXT>

     Avusturya İçişleri Bakanı Liese Prokop, Müslüman öğretmenlerin okullarda türban takmasını yasaklamak için yasal zemini araştırdığını söyledi. 
     Viyana'da yayımlanan haftalık Falter gazetesine yarın çıkacak sayısı için demeç veren Prokop, ''Okullarda türbana temelde karşı olduğunu'' belirterek, ''yasaklanmasının yasal olarak mümkün olup olmadığını araştırdığını'' kaydetti. 
     Okullarda türban takan öğretmenleri anlamakta zorluk çektiğini belirten Prokop, ''Bunu çok itici buluyorum, çünkü bizim toplumumuzun değerleriyle bağdaşmıyor. Buna müsaade etmek toleransın sınırlarını aşıyor'' dedi. 
     Avusturya'daki Müslüman cemaatinde tasvip edilemeyecek başka sorunlar da olduğunu kaydeden Prokop, ''Örneğin, zorla evlilik ve töre cinayetleriyle de mücadele edilmesi gerektiğini'' söyledi. 
     Köktendinciliğin bir tehdit olduğunu kaydeden Avusturya İçişleri Bakanı Prokop, ''İslam toplumunda kadınların hakları yok. Kadınlar evde dövülmelerine ses çıkarmıyorlar. Bizim bu kadınlara, Avusturya toplumunda bunun mümkün olmadığını öğretmemiz gerekir'' diye konuştu. 
     
</TEXT>
</DOC>
