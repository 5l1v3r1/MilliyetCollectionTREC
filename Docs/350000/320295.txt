<DOC>
<DOCNO> 320295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun32.html </URL>
<DATE> 2005/03/03/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Muhalefet liderinin evine bomba... 
</HEADLINE>
<TEXT>

     Kırgızistan Devlet Başkanı Askar Akayev'in basın sözcüsü Abdil Segizbayev, sabaha karşı evine bomba atılan muhalefet lideri Roza Otunbayeva'yı ''şov yapmak'' ile suçladı. 
     Muhalif liderler, medya kuruluşları ve sivil toplum örgütleri temsilcileri, 27 Şubat'ta yapılan milletvekili genel seçimleri ilk turunun sonuçlarını ve seçimden önce iktidarın basına karşı uygulamalarını değerlendirmek üzere ''Kırgızistan'da Basın Özgürlüğü'' forumu düzenledi. 
     Evine bomba atılan Atacurt Partisi lideri Roza Otunbayeva, forumda yaptığı konuşmada, muhalefetin seçimlere televizyon desteği olmadan katıldığına dikkati çekti. ''Muhalefetin toplumun düşmanı değil, toplumun bir parçası olduğunu'' ifade eden Otunbayeva, seçim süreciyle ilgili olarak toplumun her kesiminde kendilerine şikayetler geldiğini belirtti. 
     Otunbayeva, iktidarın Azatlık Radyosu'nun sesini ve muhalif basın organlarını basan matbaanın elektriğini kestiğini savundu. Bu sabah evine bomba atıldığını hatırlatan Otunbayeva, foruma katılan Devlet Başkanı basın sözcüsü Abdil Segizbayev'den ''bu konuda bir açıklama'' istedi. 
     Bu istek üzerine söz alan Segizbayev, muhalefetin her şeyde iktidarı suçlamaması gerektiğini söyledi. ''Bazı kişiler basın özgürlüğü ile siyasi iktidar mücadelesini birbirine karıştırıyor'' diyen sözcü, evine bomba atılan Otunbayeva'yı ''şov yapmak'' ile suçladı. 
     Otunbayeva, kimliği belirsiz kişilerce sabaha karşı evinin balkonuna atılan bombanın patlaması sonucu maddi hasar meydana geldiğini açıklamıştı. 
     Dışişleri Bakanlığı ve Kırgızistan'ın Washington Büyükelçiliği görevlerinde bulunan Otunbayeva'nın geçen hafta sonunda yapılan genel seçimlerde milletvekili adayı olarak yarışmak istemiş, ancak adaylık başvurusu kabul edilmemişti. Bunun üzerine Otunbayeva'nın taraftarları, yaklaşık bir ay süren protesto gösterileri düzenlemişti. 
     
</TEXT>
</DOC>
