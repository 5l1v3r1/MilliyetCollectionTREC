<DOC>
<DOCNO> 328312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas19.html </URL>
<DATE> 2005/03/29/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Hollywood yıldızı Elizabet Hurley, Muğla'da 
</HEADLINE>
<TEXT>

     Elizabeth Hurley, Akyaka'da Algida dondurmalarının Magnum adlı ürünü için kamera karşısına geçecek. Reklam filmi, Film Park adlı kuruluş tarafından çekilecek. Yapımcılığını Bahadır Arlıel'in, yönetmenliğini Bahadır Karataş'ın üstlendiği filmin reklam ajansı ise Pars Mc Cann Ericsson. 
     Reklam filmi için bir hafta süreyle Akyaka sahilinde hazırlıklar yapıldı. Voleybol fileleri kuruldu, reklam evi hazırlandı ve tüm sahile Algida güneşlikleri kuruldu. Reklam filmi için Muğla Üniversitesi'nden 60 öğrenci getirildi. 200 kişilik set ekibi çekimlere başladı. 
     Bir çok ünlü filmde oynayan Hollywood yıldızı Elizabet Hurley, Akyaka'yı çok beğendiğini belirtti. Bad Boy' filmiyle ünlenen ve 2004 yılında çevirdiği Opsesion filmiyle ününe ün katan Elizabet Hurley, "Gökova Körfezi'ni çok sevdim, doğal bir cennet. Burada olmaktan mutluyum. Yeşil ve mavi beni etkiledi. Çok güzel ve büyülü bir yer'' dedi. 
     Film çekimleri için iki gün Türkiye'de kalacak olan Elizabet Hurley'in Algida dondurmaları için çekilecek reklam filmi, dünyanın bir çok ülkesinde gösterilecek. 

     
</TEXT>
</DOC>
