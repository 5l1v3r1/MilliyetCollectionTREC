<DOC>
<DOCNO> 309398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/spor/axspo01.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Küllerinden doğuyor 
</HEADLINE>
<TEXT>


Futbol Federasyonu eski Başkanı Haluk Ulusoy yeniden kolları sıvadı ve kulis çalışmalarına hız verdi. Ekibini oluşturmaya başlayan Ulusoy, Haziran ayındaki Olağan Mali Kurulu, seçim platformuna çevirmeyi planlıyor 

CEMAL ERSEN 


'Bu kadar yeter' 
LEVENT Bıçakcı'nın göreve gelmesinin üzerinden altı aylık bir süre geçmeden Futbol Federasyonu eski başkanı Haluk Ulusoy'un Haziran ayında yapılacak Olağan Genel Mali Kurulu seçim platformuna dönüştürmek için kulis faaliyetlerine başladığı iddia edildi. Kulüp ve delegelerle tek tek temasa geçtiği bildirilen Ulusoy'un yakın çevresine, "Bu kadar ara yeter. Bu federasyonun başarılı olamayacağı ortada. Harekete geçme zamanı geldi" dediği öğrenildi. 

Delegelere markaj 
22 Temmuz 2004 tarihinde yapılan genel kurula iki gün kala adaylıktan çekildiğini açıklayan ve "Mücadeleye şimdilik ara verdik. Ama ilk fırsatta döneceğiz ve kaldığımız yerden devam edeceğiz" mesajı veren Haluk Ulusoy'un bir ay içerisinde harekete geçeceği, 204 delegenin yüzde kırkının imzasını almak için ekibine talimat verdiği bildirildi. Yasaya göre Olağanüstü Genel Kurul çağrısı yapabilmek için belirtilen sayıda delegenin noter kanalıyla yazılı başvurusu gerekiyor. 

Gerekçeleri hazır 
HAZİRAN ayındaki mali genel kurulda seçim çağrısı yapılabilmesi için çağrıda bulunanların gündeme esas olacak toplantı gerekçesini de bildirmesi gerekecek. Ulusoy ve ekibinin, A Milli Takım'ın Dünya Kupası finallerine katılamaması durumunda federasyonun başarısızlığını öne süreceği, aksi takdirde MHK seçimlerinin mahkemece iptaline karşın görevi sürdürmesinin yasal olmadığı görüşünü savunacağı kaydedildi. Ulusoy için şu anki tek sorun 3813 sayılı yasada yapılan değişiklik. 

B planı da tamam 
BAŞKANIN en fazla üst üste iki dönem seçilebileceği hükmü Haluk Ulusoy'un resmen aday olmasını engelliyor. Yasadaki dönem ibaresinin 4 yıllık bir süreci kapsadığı, mevcut federasyonun ise henüz bir yılının bile dolmadığı vurgulanırken, böyle bir durum karşısında Haluk Ulusoy'un ekibinden güvendiği bir ismi ön plana çıkaracağı iddia edildi. Futbol camiasında konuşulmaya başlanan gelişmenin ardından Ulusoy'un kurmaylarına hükümetle ilişkileri sıcak tutma talimatı verdiği de kaydedildi. 

'Sergen'e müdahale etmeliydim' 

Aksiyon'a konuştu 
UZUN süren suskunluğunu Aksiyon Dergisi için bozan Haluk Ulusoy çarpıcı açıklamalar yaptı. Ulusoy, "7 yıl boyunca, çalıştığım hiçbir antrenöre müdahalede bulunmadım. Ama en büyük pişmanlığım 0 - 0 biten İngiltere maçında Sergen'i oynattığı için Şenol hocaya müdahale etmemek oldu. Çünkü çoğu oyuncu bırakın ilk onbiri, Sergen'in kampa dahil edilmesine bile içerledi" dedi. 

'Krampon fırlattı' 
HALUK Ulusoy, "Sergen kampta çoğu antrenmana çıkmadı. Hatta bazı arkadaşlarına laubali laubali takıldı. O yüzden Alpay'la kavga etti. Alpay'ın maçta o kadar sinirli olmasının sebebi de Sergen'di. Sergen maçtan önce, 'Ameleler siz çalıştınız şimdi ben çıkıp oynayacağım' dedi. Alpay, kramponlarını Sergen'in suratına fırlattı. Araya Hakan Şükür, Rüştü ve Bülent girdi" diye konuştu. 

Yanal son tercih 
ŞENOL Güneş'in Letonya maçı sonrası görevi bırakması gerektiğini savunan Ulusoy, "Beni rahatlatmalıydı. Ama zor durumda bıraktı. Eğer tazminat verseydim, herkes hemşehrisine kıyak yapıyor derdi" ifadesini kullandı. Ersun Yanal'ın son tercihi olduğunu kaydeden Ulusoy, "Önce Lippi'ye, ardından Scolari'ye gittim, anlaşamadık. Hitzfeld de olmayınca Ersun hocada karar kıldık" yorumunu yaptı. 

'Daum'a gidemedim' 
ULUSOY, bir ara Daum'u da düşündüğünü kaydetti, "Ama Fenerbahçe'yle aramız zaten limoniydi. Yeni bir sorun yaşamamak için ona teklif götürmedik. Lucescu da kafamızın bir köşesinde vardı. Sezon ortasında bizi suçlayan açıklamaları sonrası vazgeçtik" dedi. Seçimlere siyasetin karıştığını da savunan Ulusoy, beş bin dolar karşılığı kendisi lehine yazı yazmayı teklif eden gazetecilerin olduğunu da iddia etti. 

Adaylar çoğalıyor 

HALUK Ulusoy'un dışında Ankaragücü Başkanı Cemal Aydın ile Gaziantepspor Başkanı Celal Doğan'ın da Futbol Federasyonu başkanlığı için çalışmalar yürüttüğü öğrenildi. Özellikle Levent Bıçakcı yönetiminden memnun olmayan Fenerbahçe Kulübü Başkanı Aziz Yıldırım'ın adaylıklarını koymaları halinde Aydın ve Doğan'a destek vereceği kaydedildi. 


</TEXT>
</DOC>
