<DOC>
<DOCNO> 347223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo24.html </URL>
<DATE> 2005/05/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
A Milli futbolcular zaferden emin... 
</HEADLINE>
<TEXT>

     2006 Dünya Kupası eleme grubunda Yunanistan ve Kazakistan'la iki önemli maç yapacak olan A Milli Futbol Takımı'nın oyuncuları, galibiyetten emin oldukları mesajını verdi. 
     Kamp için Polat Renaissance Otel'de toplanmaya başlayan oyuncular, otele girişte basın mensuplarının sorularını yanıtladı. 
     Birinci Süper Lig'in gol kralı ve A Milli Takım'ın önemli silahlarından Fatih Tekke, Yunanistan karşılaşmasının bir final havasında geçeceğini belirterek, ''Mutlaka kazanmamız lazım. Son 2 maçımızda aldığımız galibiyetlerin moraliyle geldik. İnşallah yeneceğiz. Yenersek de önemli bir avantaj yakalarız'' dedi. 
     Fatih, sakatlığıyla ilgili de ''Fıtık ağrım var ve 1,5 aydır iğnelerle oynuyorum. Düzelmem için ameliyat şart. Hocamla konuşacağım ve kontrolden geçeceğim. Ben tabi ki oynamak istiyorum'' diye konuştu. 
     
     OKAN ''KAZANMALIYIZ'' 
     Beşiktaş'ın tecrübeli futbolcusu Okan Buruk, Yunanistan maçının çok büyük önemi bulunduğunu anlatarak, ''Çok önemli maç. Dünya Kupası finallerine gitmek istiyorsak mutlaka kazanmamız lazım. Ama bunun üzerimizde baskı yaratmasına izin vermemeliyiz'' dedi. 
     Okan, en iyi şeklide hazırlanıp Yunanistan'ı puansız göndereceklerini ifade ederken, Koray Avcı da ''Önümüzde yine çok önemli 2 maç var. Yunanistan maçını kazanmamız lazım. Bunu başarırsak, Kazakistan'a büyük moralle gideceğiz. 3 puan almaktan başka alternatifimiz zaten yok. Galip gelen taraf biz olacağız'' diye konuştu. 
     
     CİHAN ''HAYATİ ÖNEMİ OLAN BİR MAÇ'' 
     Galatasaraylı futbolcu Cihan Haspolatlı, İstanbul'da oynayacakları Yunanistan maçının, gruptaki kaderlerini belirleyeceğini söyledi. 
     Yunanistan maçının hayati önemi bulunduğunu anlatan Cihan, ''Gerçekten çok ciddi ve iyi hazırlanmamız lazım. Tam manasıyla bir dönüm maçı. İstanbul'da, kendi evimizde yeneceğiz ve Dünya Kupası finalleri için yolumuza devam edeceğiz'' dedi. 
     Fenerbahçeli oyuncu Serkan Balcı ise Yunanistan maçının önemi kadar zorluğunun da bulunduğunu belirterek, ''Kazanacak güce sahibiz'' dedi. 
     Serkan, Fenerbahçe'nin ligde şampiyon olması nedeniyle rehavet yaşayıp yaşamadıkları şeklindeki bir soruya da ''Bu bizde performans düşüklüğü yaratmaz. Bu çok farklı bir olay ve milli görev'' yanıtını verdi. 
     
</TEXT>
</DOC>
