<DOC>
<DOCNO> 308757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/siyaset/siy02.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'CHP bitti bize gelin' 
</HEADLINE>
<TEXT>


ANKARA Milliyet 


Eski DSP Genel Başkanı Bülent Ecevit, CHP'nin ömrünü tamamladığını ve tarihteki onurlu yerini alması gerektiğini söyledi. Ecevit, kendilerine uyum sağlayabilecek partilileri de DSP'ye davet etti. Oran'daki evinde basın toplantısı düzenleyen Ecevit, CHP'de akılalmaz bir kargaşa yaşandığını, kof tartışmalarla kamuoyunun oyalandığını, hükümetin de bu arada önemli düzenlemeleri muhalefetsiz şekilde Meclis'ten geçirdiğini savundu. CHP'yi umut olarak gören vatandaşların çaresizliğe kapıldığını ifade eden Ecevit, "Türkiye umutsuz durumda değildir, DSP vardır" dedi. CHP'nin işlevini yitirdiğini 12 Eylül döneminde söylediğini de anımsatan Ecevit, "CHP bu kadar etkisiz olmasaydı, kendisine karşı yapılan oyunların üstesinden gelebilirdi. CHP'de kıymetli siyasetçiler var. Bu kişiler için kapımız açık" diye konuştu. 
Ecevit, "Kurultayda kim kazanır" sorusuna da "Al birini, vur ötekine" karşılığını verdi. 


</TEXT>
</DOC>
