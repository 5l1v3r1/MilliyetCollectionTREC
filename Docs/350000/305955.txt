<DOC>
<DOCNO> 305955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/dunya/axdun01.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstihbarat şirketi 
</HEADLINE>
<TEXT>


Irak'ta başarısız olan İngiliz dış istihbarat örgütü MI6, özel sektörden adı saklı tutulan çok başarılı bir yöneticiyi transfer etti. Amaç, 'istihbaratta kalite ve müşteri mutluluğu' 

Nevsal Elevli 


Irak'ın kitle imha silahları konusunda yanlış istihbarat yaparak kamuoyunda itibarı zedelenen İngiliz dış istihbarat servisi MI6'ya iş dünyasından takviye yapıldı. Gizli servis, karar alma organı olan direktörler kuruluna özel sektörden üst düzey bir yöneticiyi transfer etti. Çalıştığı şirketlerde çok başarılı bir performans sergileyen yöneticinin adı gizli tutuluyor. 
"Daily Telegraph"ın haberine göre, hükümet kaynakları, MI6'nın vizyonunu genişletme, çalışma tarzını yenileme gibi sorumluluklar üstelenen yeni direktörün özel sektördeki performansı ve kariyerinin çok parlak olduğunu söylediler. 

Yeni düşünce tarzı 
Hükümetin beklentilerine göre yeni direktör, iş dünyasındaki deneyimlerini gizli servise aktarırken, kuruma yeni bir bakış açısı getirecek. MI6'nın Irak konusunda, "Saddam, BM silah denetçilerinin araştırma yapmasına engel oluyor, demek ki bir şeyler gizliyor" mantığıyla hareket ettiğini ve kitle imha silahlarıyla ilgili raporu bu düşünce tarzıyla üretip yanıldığını ifade eden hükümet kaynakları, "yeni bir düşünce tarzı ve yaklaşım değişikliğinin çok önemli olduğunu" vurguladılar. 
Artık gizli servisleri tıpkı bir ürünle piyasaya giren şirketler gibi değerlendirmek gerektiğini ifade eden yetkililer, MI6'nın da kaliteli istihbarat üretmesi için yeniden yapılandırılacağını belirttiler. 
Yeni yaklaşımda, saha ajanları gizli bilgileri en verimli ve en etkili şekilde toplamakla yükümlü olacak. Yeni direktör, toplanan istihbaratın kalite kontrolünü yapacak ve elde edilen bilgileri müşteri konumundaki Başbakanlık, Hazine Bakanlığı ve Savunma Bakanlığı'na iletecek. 


</TEXT>
</DOC>
