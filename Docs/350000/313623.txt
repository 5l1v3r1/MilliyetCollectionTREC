<DOC>
<DOCNO> 313623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/dunya/adun.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yıldır akan kana son 
</HEADLINE>
<TEXT>


Mısır'daki tarihi zirvede buluşan İsrail Başbakanı Ariel Şaron ve Filistin Devlet Başkanı Mahmud Abbas, şiddete karşılıklı olarak son verdiklerini açıkladılar 

DIŞ HABERLER SERVİSİ 


Mısır'ın Şarm El Şeyh kasabasında bir araya gelen İsrail ve Filistin liderleri, 2000'deki ikinci Filistin ayaklanmasından bu yana yaşanan çatışmaların sona erdirilmesi için ateşkes ilan etti. Sözlü olarak yapılan ateşkes anlaşmasına göre İsrail, işgal altındaki Filistin topraklarında her türlü askeri operasyonu ve Filistinli militanlara suikast eylemlerini durdururken, Filistin de İsrail'e yönelik şiddet eylemleri düzenleyen militanları kontrol altına alma vaadinde bulundu. 
İsrail Başbakanı Ariel Şaron ile Filistin Devlet Başkanı Mahmud Abbas'ın tatil merkezi Şarm El Şeyh'te dün yaptıkları tarihi zirveden Ortadoğu'da kalıcı barış sağlanması yolunda umut dolu mesajlar çıktı. Kasımda ölen Yaser Arafat'ın ardından Filistin liderliğine seçilen Mahmud Abbas ile Ariel Şaron'un ilk buluşmalarından kameralara sıcak görüntüler yansıdı. Liderler güler yüzle el sıkışıp anlaşırken, 5 yıllık şiddetin sona erdirilmesi için mutabakata vardıklarını müjdelediler. 

Beyaz Saray'da buluşma 
Mahmud Abbas, zirve sonrası "Nerede yaşıyorlarsa yaşasınlar Filistin ve İsrail halkına yönelik her türlü şiddet eyleminin durdurulması için anlaştık. Barış için yeni bir fırsat doğdu" derken Şaron, "Başkan Abbas ile görüşmemizde İsraillilere yönelik tüm Filistinlilerin şiddet eylemlerini her yerde durdurma konusunda anlaştık. Aynı zamanda İsrail de tüm Filistinlilere karşı askeri operasyonları her yerde durduracak" ifadesini kullandı. 
Şaron ve Abbas, barış görüşmelerine daha büyük bir ivme kazandırmak amacıyla baharda ABD Başkanı George W. Bush ile Beyaz Saray'da ayrı ayrı buluşmayı da kabul etti. 
İsrail'e yönelik şiddet eylemlerinin baş- aktörlerinden HAMAS, ateşkes anlaşmasını Mahmud Abbas'ın Filistin'e dönüşü nün ardından inceleyeceğini açıkladı. 

Siyasi takvim 

İsrail ve Filistin liderleri ateşkesin ardından, barış sürecine ilişkin bir dizi adım atacak. Tarafların önündeki yeni siyasi takvim şöyle olacak 
İKİNCİ ZİRVE Şaron ve Abbas, önümüzdeki birkaç hafta içinde bir araya gelecek. Şaron, Abbas'ı çiftliğine davet etti.GÜVENLİK İŞBİRLİĞİ Taraflar, şiddeti yok etmeye yönelik zor konuları müzakere etmek üzere güvenlik yetkililerinden oluşan bir komite kuracak.FİLİSTİNLİ MAHK MLAR İsrail, iyi niyet göstergesi olarak ilk aşamada 500 Filistinli mahk mu hemen, 400'ünü daha sonra serbest bırakacak.KENTLERİN DENETİMİ İsrail, 3 hafta içinde 5 Filistin kentinde güvenliğin sağlanmasını Filistin güçlerine bırakacak. İsrail, Batı Şeria'nın diğer 3 kentini ise terk etmiyor. 

Beyaz sayfa açıldı ama... 

Şarm El Şeyh'te barış için taze başlangıç yapan İsrail ve Filistin liderlerinin önlerinde aşılması gereken çetin sorunlar bulunuyor. İşte zor sınavdan ana başlıklar 
ATEŞKESİN BOZULMASINI ÖNLEMEK Filistinli radikal örgütler kalıcı ateşkes için bir dizi koşul öne sürüyor. Özellikle Filistin hapishanelerindeki 8 bin Filistinli tutuklu, sorun çıkarmaya aday. 
YOL HARİTASINI CANLANDIRMAK İsrail'e komşu bir Filistin devletini öngören ABD patentli barış planı, Filistin otoritesinin militan grupları silahlardan arındırarak dağıtmasını içeriyor. Ancak Abbas, Filistin'de iç savaş çıkmaması için militan gruplarla karşı karşıya gelmek istemediğini söylemişti. 
GAZZE'DEN TEK YANLI ÇEKİLME Şaron bu yaz, Gazze Şeridi'ndeki 21, Batı Şeria'daki 4 Yahudi yerleşkesinin boşaltılacağını söylemişti. Bir güvenlik boşluğu doğmasından endişelenen Abbas ise İsrail'in geri çekilme işlemini Filistin'le koordineli bir şekilde yapmasını istiyor. 
NİHAİ BARIŞ ANLAŞMASI Mahmud Abbas, Batı Şeria'nın tümü, Gazze Şeridi ve Doğu Kudüs'ün Filistin devleti toprakları içinde olmasını ve Filistinli mültecilerin evlerine dönme hakkı bulunduğunu savunuyor. Oysa İsrail, Batı Şeria'daki bazı stratejik yerlerle Doğu Kudüs'ten vazgeçme taraftarı değil. İsrail, Filistinli mültecilerin İsrail topraklarına dönmesine karşı. 


</TEXT>
</DOC>
