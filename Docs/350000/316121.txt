<DOC>
<DOCNO> 316121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy30.html </URL>
<DATE> 2005/02/17/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
DSP genel başkanı Sezer, üniversite öğrencileriyle biraraya geldi 
</HEADLINE>
<TEXT>

     DSP Genel Başkanı Zeki Sezer, 57. Hükümet'in çok başarılı işler yaptığını belirterek, ''Şimdiki hükümet, o zaman yaptığımız programın meyvelerini yiyor'' dedi. 
     Sezer, Akdeniz Üniversitesi İktisadi ve İdari Bilimler Fakültesi'nin düzenlediği Kamu Yönetimi Söyleşileri'ne katıldı. siyaset ve kamu yönetimiyle ilgili görüşlerini aktaran Sezer, demokratik sistemlerin vazgeçilmez unsurlarının siyasi partiler olduğunu söyleyerek, gençlere, siyasete girmelerini önerdi. 
     Siyasette kirlenmenin tehlikeli boyutlara geldiğini öne süren Sezer, bu kirlenmenin önüne, katılımcılığın artırılması yoluyla geçilebileceğini bildirdi. 
     Siyasette kirlenme kadar tabandan kopma ve cepheleşmenin de tehlikeli olduğuna işaret eden Sezer, gençlerin siyaset yapmasını, ancak cepheleşme ve kamplaşmalara izin vermemesi gerektiğini de kaydetti. 
     Türkiye'de, gençlerin partilerde tabela ve afiş asan kişiler olarak değerlendirildiğini belirten Sezer, milletvekili seçilme yaşının düşürülmesi gerektiğini söyledi. Sezer, ''Milletvekili seçilme yaşının 30'dan 25'e düşürülmesi gerekir. Bu konu programımızda var. Göreve geldiğimizde bunu yapacağız'' diye konuştu. 
     Öğrencilerin sorularını da yanıtlayan Sezer, ''MHP ve ANAP'la birlikte kurulan 57. Hükümet sizce bir hata mıydı '' sorusu üzerine şunları söyledi 
     ''Siyasette her zaman kendi istediğinizi yapamazsınız. O günün koşulları, bu hükümetin kurulmasını gerektiriyordu ve toplumun her kesiminden de böyle bir hükümete destek veriliyordu. O günkü Türkiye'nin koşulları çok zordu, bizim işimiz de zordu. 57. Hükümet çok başarılı işler yaptı. O zaman yaptığımız programın meyvelerini şimdiki hükümet yiyor.'' DSP Genel Başkanı Sezer, bir başka öğrencinin, ''AK Parti'den yeni istifalar olacağı yolunda söylentiler var. Sizce Erkan Mumcu ile başlayan istifaların devamı gelecek mi '' şeklindeki sorusu üzerine de şunları kaydetti 
     ''Onların içişlerine karışmak doğru olmaz. Ancak, AK Parti'nin iki yılından sonra yeni arayışlar başlayabilir. Bu arayışlara bağlı olarak istifaların devamı gelebilir. Parti içinde, Tayyip beyin odasını bilmeyen milletvekillerinin olduğu söyleniyor. Bunlar sıkıntıya neden olur.'' Sezer, ''Bülent Ecevit'in yolundan mı gideceksiniz'' şeklindeki bir soruya da ''Partinin temel ilkeleri doğrultusunda, Ecevit'in anlayışını, ilkelerini daha da ileriye götüreceğiz'' yanıtını verdi. 
     
</TEXT>
</DOC>
