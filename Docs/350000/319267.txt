<DOC>
<DOCNO> 319267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko32.html </URL>
<DATE> 2005/02/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Zorlu Tüpraş'ta tekrar ihaleye çıkıldığında karar vereceğiz 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, ''hedefimiz öncelikle kendi etrafımızdaki ülkelerde daha güçlü hale gelip, buradan daha güçlü halde bütün dünyaya yayılmaktır'' dedi. 
     Zorlu, grubun 2004 yılı performansı ve 2005 yılı hedeflerinin ele alındığı basın toplantısında yaptığı konuşmada, ev tekstili üretiminde dünya ikincisi olan Zorlu Tekstil Grubu'nun 2004 yılında 332 milyon dolarlık ihracat, 717 milyon dolar toplam satış gerçekleştirdiğini ve yüzde 30 büyüdüğünü söyledi. 
     Zorlu, tekstil grubunda 2005 yılında 850 milyon dolar ciro, 380 milyon dolar dış satış hedeflediklerini kaydetti. 
     2005 yılında Korteks, Linen Dokuma ve terbiye ile pazarlama yatırımlarının toplam 30 milyon dolar olacağını belirten Zorlu, Türkmenistan projesi ile birlikte toplam yatırım hedefinin 130 milyon dolar olduğunu kaydetti. 
     2003 yılında faaliyete geçen 55 milyon dolarlık Türkmenistan projesinin 6 ayda tamamlandığını ve Türkmenistan'da 310 milyon dolar tutarında 2 proje daha alındığını anlatan Zorlu, bunun da 2006 yılının başında devreye sokulacağını söyledi. 
     Büyük yatırımları tamamladıklarını, artık büyük yatırımlara ihtiyaçları kalmadığını belirten Zorlu ''Zorlu Grubu öyle bir hale gelmiştir ki know how satabiliyoruz. Tekstilde geldiğimiz nokta bu yöndedir'' dedi. 
     
     ''2005 YILINDA 30 MİLYON CİHAZ'' 

     550 bin metrekaresi VestelCity olmak üzere, toplam 750 bin metrekare kapalı üretim alanı ile Vestel Şirketler Grubu'nun 2004 yılında ihracatının 2 milyar 100 milyon dolar, yurt dışı şirketlerin ciroları dahil toplam satışlarının ise 3 milyar 100 milyon dolar olduğunu söyleyen Zorlu, 2005 yılında 30 milyon cihaz üreteceklerini, bunun yüzde 80-90'ını ihraç edeceklerini kaydetti. 
     Zorlu, ''Vestel ihracatta 2. olarak açıklanmasına karşın, biz iddia ediyoruz ki Vestel Türkiye'de ihracatta bir numaradır. Çünkü Vestel'in yüzde 100 iştiraki olan serbest bölgedeki Vestelkom şirketimizin 350 milyon dolarlık ihracatı sayılmıyor. Buna da bir anlam veremiyoruz. 6 senedir Vestel ihracat şampiyonluğunu kimseye kaptırmamış'' dedi. 
     Zorlu, Vestel'in 2005 yılında 3 milyar dolar dış satış, 820 milyon dolar iç satış hedeflediğini belirtti. 
     Rusya'da 2004 yılı başında 30 bin metrekare kapalı alanda 2 milyon kapasiteli TV fabrikasının faaliyete geçtiğini anlatan Zorlu, 50 milyon dolar yatırımla Rusya'da inşaatı devam eden 50 bin metrekare beyaz eşya fabrikasının da 1 milyon buzdolabı, 1 milyon çamaşır makinesi kapasitesiyle yılın ikinci yarısında faaliyete geçeceğini bildirdi. 
     Ahmet Nazif Zorlu, ''Vestel beyaz eşya 100 milyon dolar, Vestel CIS Rusya 50 milyon dolar, Vestel Elektronik 30 milyon dolar ve Vestelkom'da 10 milyon dolar olmak üzere, toplam 190 milyon dolar yatırım hedefledik'' dedi. 
     Zorlu ''Dünyanın her tarafına markalarımızı satıyoruz ama hedefimiz öncelikle biz kendi etrafımızdaki ülkelerde daha güçlü hale gelip, buradan daha güçlü halde bütün dünyaya yayılmaktır'' diye konuştu. 
     
     ''DÜNYANIN DEVLERİNE YAZILIM SATIYORUZ'' 

     Denizbank'ın da grup tarafından satın alınmasından sonra 8 yıl gibi kısa bir sürede 200 şube, 5 bininin üzerinde çalışan ve 6 milyar dolarlık aktifi ile Türk sermayeli özel bankalar arasında 7. sırada yer aldığına dikkati çeken Zorlu, Denizbank'ın 2004 yılı net karını yüzde 60 artışla 103 milyon dolara çıkardığını kaydetti. 
     Zorlu Enerji'nin 2004 yılı cirosunun 150 milyon dolar olduğunu söyleyen Zorlu, Türkiye'de kurulu 6 santraldeki toplam kurulu gücünün 400 MW olduğunu, Türkiye'nin elektrik üretiminin yüzde 1.5'ini oluşturduğunu belirtti. Zorlu, 2005 yılında 250 milyon dolar ciro ve 500 MW kurulu güce ulaşmayı hedeflediklerin kaydetti. 
     Vestel'de 9 AR-GE merkezi bulunduğunu, toplam 500 mühendisin görev aldığını ifade eden Zorlu, ''Biz bundan böyle hem üretim odaklı, hem de yazılım odaklı olacağız. Çünkü yazılımı üretimle birleştirince gelecekte dünyanın güçlü kurumlarıyla rekabet edebilir durumda olacağız. Biz bugün dünyanın devlerine yazılım satıyoruz'' dedi. 
     
     SORULAR 

     Soruları da yanıtlayan Zorlu, teşvik yasasıyla ilgili olarak, adaletli dağıtılan ve üretim odaklı her teşviğin yanında olduklarını söyledi. 
     ''Vestel Üretimin Çin'e kaydırma planınız var mı '' sorusu üzerine de Zorlu, yurt dışında yaptıkları yatırımların ana temelini Türkiye'nin oluşturduğunu ifade ederek, ''Rekabet gücümüzü artırmak için, buradaki varlığımızı daha da büyütmek için gerek Hindistan'da gerek Kore'de olacağız, bunları yapmak mecburiyetindeyiz. Global düşünmek mecburiyetindeyiz'' dedi. 
     Enerjide özelleştirmeyle ilgili bir başka soru üzerine Zorlu, ''biz bu meydanlarda varız, var olmaya da devam edeceğiz. Bu meydanlardan kaçmayacağız. Biz artık soyunduk geldik meydanlara, güreşe başladık, yağlandık, pazulandık. Biz güreşmeyeceğiz de kim güreşecek '' dedi. 
     ''Tüpraş'a ilginiz devam ediyor mu '' sorusu üzerine Zorlu ''Tüpraş'a biz, ortağımızla beraber girmiştik, ortaklığımız hala devam etmekte. Biz dedik ki aynen devam ediyoruz . O zaman mahkeme devam ediyordu. Mahkeme bitti, o basın toplantısını yaptık. Şimdi tekrar ihaleye çıkıldığında bakacağız, o günün şartları nedir, ona göre tavrımızı alıp tamam mı devam mı diye karar vereceğiz'' diye konuştu. 
     Ortaklık ve satın almalara ilişkin soruya karşılık Zorlu, elektronik, dayanıklı tüketim malları, finans ve enerjide daha güçlü hale gelmeyi hedeflediklerini, çok güzel teklif olması durumunda buna da hayır demeyeceklerini belirtti. 
     2010 yılında 50 bin kişilik istihdam hedeflediklerini belirten Zorlu, büyük yatırımları yaptıklarını, büyük yatırımlar olmayacağını kaydetti. 
     
     DENİZBANK YÖNETİM KURULU BAŞKAN VEKİLİ BODUR 

     Denizbank Yönetim Kurulu Başkan Vekili Cem Bodur da, 2005 yılında gruptan 2-3 şirketin daha halka arzını öngördüklerini, Korteks'in de o şirketlerden birisi olduğunu söyledi. 
     Vestel İcra Kurulu Başkanı Ömer Yüngül de, Rusya'daki üretimlerini oturttuktan sonra, Çin ya da başka ülkelerde mutlaka böyle üretim yerleri olacağını belirtti. 
     AB sürecinde Türkiye'ye yabancıların bir ilgisi olduğunu ifade eden Denizbank Genel Müdürü ve Denizbank Finansal Hizmetler Grubu Başkanı Hakan Ateş de, Türkiye'nin aktiflerinin henüz son derece ucuz olduğunu söyledi. 
     Ateş, ''bizimle de ilgilenenler olmuştur, olacak. Bugün itibariyle intikal etmiş görüşmemiz yok'' diye konuştu. 

     
</TEXT>
</DOC>
