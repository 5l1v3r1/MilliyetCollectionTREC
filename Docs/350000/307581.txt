<DOC>
<DOCNO> 307581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur18.html </URL>
<DATE> 2005/01/18/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Uyuşturucu iğne, boğayı yakalamaya yetmeyince... 
</HEADLINE>
<TEXT>

     Konya'nın Beyşehir İlçesi'nde sahibinin elinden kaçan boğayı belediye ekipleri uyuşturucu iğneyle yakalayamayınca, sahibi ve çevredeki vatandaşlar av tüfeğiyle 6 kez ateş ederek öldürdü. 
     Alınan bilgiye göre, Kıreli Beldesi Çay Mahallesi Muhtarı Mücasettin Türkoğlu'na ait boğa, kurbanlık olarak satılmak için getirildiği Beyşehir Canlı Hayvan Pazarı'nda, sahibinin elinden kurtularak kaçtı. 
     Sahibi başta olmak üzere belediye görevlilerini uzun süre peşinden koşturan boğa, yakalama girişimlerinden her defasında kurtulmayı başardı. 
     Son olarak Beyşehir Gölü kıyısına ulaşan boğa, bir süre sazlıkların içinde kayboldu. Gölün bataklık şeklindeki kıyısında, ayak izleri takip edilerek bulunan boğanın, yaklaşık 7 saatlik kovalamacanın ardından yakalanamayacağı anlaşılınca, belediye görevlileri boğaya özel tabancalarla 4 adet uyuşturucu iğne attı. 
     Uyuşturucu iğnelerin sakinleştiremediği boğayı, sahibi ve çevredeki vatandaşlar Beyşehir Gölü sazlıklarının içinde av tüfeğiyle 6 kez ateş ederek öldürdü. 
     
</TEXT>
</DOC>
