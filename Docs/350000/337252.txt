<DOC>
<DOCNO> 337252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/spo15.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ben de şahidim' 
</HEADLINE>
<TEXT>


GSGM Müdürü Atalay, Milliyet'in gündeme taşıdığı Burhan Felek Spor Kompleksi'ne zarar veren tinercileri kendisinin de gördüğünü söyledi 


Burhan Felek Spor Kompleksi'nde yetersiz güvenlik tedbirleri sonucu tinercilerin yüksek atlama minderi ile pistin bir bölümünü yakmasına spor camiasından büyük tepki geldi. 
Gençlik ve Spor Genel Müdürü Mehmet Atalay, aynı tesiste daha önce kendisinin de benzer bir olaya şahit olduğunu belirterek, "Tinerci çocuklar pistte koşanlara laf atmıştı. Ortada ciddi bir güvenlik sorunu var. Fakat mevcut düzende güvenlik görevlisi sayısını artırmakta zorluk çekiyoruz. Özel güvenlik konusunda ihale yasası da bizi engelliyor. Tesisler halka açık olduğu için kapı güvenlikleri sıkıntılı. Ancak tabii ki gerekli tedbirlerin alınması için İl Müdürlüğümüzle çalışma yapacağız" dedi. 
Atletizm Federasyonu Başkanı Mehmet Terzi de Ekrem Koçak Pisti'nin İstanbul'da atletizmin tek adresi olduğunu belirterek, "Biz oranın yıldız sporcularımızın yetişeceği bir merkez olmasına çalışırken bu yaşananlar çok üzücü. Zaten malzemeleri zor alıyoruz. Milli servete yazık olmuş" diye konuştu. 


</TEXT>
</DOC>
