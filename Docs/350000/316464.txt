<DOC>
<DOCNO> 316464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy23.html </URL>
<DATE> 2005/02/18/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Sarıgül Kurultay sonrası örgüt içinde kıyımlar başladı 
</HEADLINE>
<TEXT>

     Şişli Belediye Başkanı Mustafa Sarıgül, CHP İzmir İl yönetiminin görevden alınması konusunda açıklama yaparak, ''CHP Genel Merkezi, olağanüstü kurultay sonrası örgüt içinde kıyımlara başladı'' görüşünü savundu. 
     Sarıgül yaptığı yazılı açıklamada, İzmir'in ''seçim kazanan ve seçimle gelmiş İl Başkanı ile yönetiminin'' görevden alınmasını eleştirdi. 
     Sarıgül, açıklamasında şunları kaydetti 
     ''CHP genel merkezi olağanüstü kurultay sonrası örgüt içinde kıyımlara başladı. Başarısızlar başarılıları kovmaya devam ediyor. Deniz Baykal ve arkadaşları, CHP kurumunu, onu kurumlaştıran yurtsever örgütünü, kendi saltanatları uğruna dağıtmaya karar vermiş gözükmektedir. 
     Partimizin gidişinden endişe duyan ve bu gidişe 'dur' diyen, kurultayda genel merkeze tavır alan, yurtsever örgüt yönetimlerini görevden uzaklaştırma ve daha sonra da muhtemeldir ki, partiden uzaklaştırma girişimleri başlatılmıştır. Bu duruma sessiz kalmayacağız, İzmir İl Başkanı ve İzmir İl Örgütü'ne sahip çıkıyoruz.'' 
     
</TEXT>
</DOC>
