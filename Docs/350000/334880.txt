<DOC>
<DOCNO> 334880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo37.html </URL>
<DATE> 2005/04/19/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Yılmaz Vural Cemal Aydın, Ankaragücü'nü acınacak hale getirdi... 
</HEADLINE>
<TEXT>

     Ankaragücü'nde görevine son verilen teknik direktör Yılmaz Vural, ''Cemal Aydın, Ankaragücü'nü acınacak hale getirdi'' dedi. 
     Vural, yaptığı yazılı açıklamada, Aydın'ın, yüzbinlerin sevgilisi, başkentin gururu, çeyrek asırdır küme düşmeyen kulübü, basiretsiz yöneticiliği ile kurda kuşa muhtaç ettiğini ileri sürerek, şu görüşlere yer verdi 
     ''Televizyonda yorumculuk yaparken, Cemal Aydın bana başkan vekili Orhan Taşanlar ile birlikte telefon açtı. Arkadaşımsın, dostumsun, saha ihtiyacımız var. Çok kötü durumdayız. Hemen atla gel, bize yardımcı ol diye yalvardı. Yardımcılarımı aldım ve geldim. Para talep etmeden boş mukaveleye imza attık. İlk 5 maçta 2 galibiyet, 2 beraberlik, 1 yenilgiyle tehlike bölgesinin dışına çıktık. 
     Ancak daha sonra, bu takımın başta kaptan Hakan Kutlu, Zafer Özgültekin, Adem Dursun, menajer Abdullah Aktuğ ve basın danışmanı Seyit Kalender olmak üzere bazı kişilerin hegemonyasından kurtulması gerektiğini, bazı idari personelin işine son verilmesinin zorunlu hale geldiğini, bunlar yapılmazsa da istifa edeceğimi Büyükşehir Belediyesi Ankaraspor maçından önce kendisine ilettim. Orhan Taşanlar ve Kemal Ünsal da bu konuda bana hak verdiler. Başkanın bazı şeyleri değiştirmemesi durumunda, kendilerinin de istifaya niyetli olduklarını bana söylediler. Cemal Aydın, Ankaraspor maçını beklememi talep ederek, İsteklerini şu maç sonrasına kadar dondur ricasında bulundu. Yenilgi sonrasında ise tercihini, benim görevimi bırakmam yönünde kullandı. Aynen Reha Kapsal ve Sakıp Özberk'e yapıldığı gibi. Halbuki, Ankaragücü'nün cefakar seyircisi tarafından istifaya davet edilen ben değil, Cemal Aydın idi.'' Ankaragücü'ne veda ederken, camiaya daha fazla zarar vermek istemediğini belirten Vural, açıklamasını şöyle tamamladı 
     ''Ankaragücü bu başkan, bu takım menajeri ve içerideki bazı dedikoducu personeliyle hiçbir yere gidemez. Eski günlerini mumla arar ve 95 yıllık çınar çok yakında devrilir. Ankaragücü'nün şu anda tutunabileceği tek dal, vefakar taraftarıdır.'' 

     
</TEXT>
</DOC>
