<DOC>
<DOCNO> 326278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko42.html </URL>
<DATE> 2005/03/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Türkiye ile IMF ilişkileri, Nisan ayında yoğun geçecek... 
</HEADLINE>
<TEXT>

     Türkiye ile Uluslararası Para Fonu IMF ilişkileri açısından Nisan ayı yoğun geçecek. 
     Nisan ayının ilk haftasında, Rıza Moghadam'ın yerine getirilen yeni Türkiye masası şefi Lorenzo Giorgianni başkanlığındaki bir heyetin Türkiye'ye gelmesi bekleniyor. Heyet, dört ay önce hazırlanan Niyet Mektubu'nun güncellenmesi üzerinde çalışacak. 
     16-17 Nisan tarihlerinde Washington'da yapılacak olan IMF'nin bahar toplantılarına kadar Niyet Mektubu'nun güncellenmesinin tamamlanması amaçlanıyor. Niyet Mektubu'nun, Nisan ayının ikinci yarısında IMF İcra Direktörleri Kurulu'na sunulabileceği belirtiliyor. 
     
     IMF UZMANLARI TÜRKİYE'DE ÇALIŞTI... 

     Yetkililer, IMF ve Dünya Bankası uzmanlarının, bir süredir Türkiye'ye belirli aralıklarla gelerek, IMF kriterleri içinde bulunan bankacılık, sosyal güvenlik ve vergi idaresi reformu gibi yapısal reformlar konusunda Türkiye'de çalışmalar yaptıklarını belirtiyorlar. 
     IMF uzmanlarının, heyet gelmeden önce teknik altyapı çalışmalarının önemli bir kısmını tamamlayacağı ifade ediliyor. 
     Bu arada, Devlet Bakanı Ali Babacan başkanlığındaki kalabalık bir ekonomik heyetinin, 16-17 Nisan tarihlerinde Washington'da yapılacak olan IMF Bahar dönemi toplantılarına katılması bekleniyor. 
     Türkiye ekonomisine ilişkin gelişmeler bu toplantılarda da ele alınacak. 
     
     IMF BAŞKANI RATO NİSAN AYINDA GELECEK... 

     Öte yandan, IMF'nin yeni Başkanı Rodrigo de Rato 28 Nisan'da Yatırım Danışma Konseyi ikinci toplantısı için Türkiye'ye gelecek ve Türk yetkililerle görüşecek. 
     Rato gelmeden önce ya da hemen ardından, Türkiye'nin Niyet Mektubu'nun IMF İcra Direktörleri Kurulu'na sunularak onaylanması bekleniyor. 
     
     YENİ STAND BY ANLAŞMASI... 

     10 milyar dolarlık finansman içeren yeni stand-by düzenlemesi kapsamında, IMF'nin 11 gözden geçirmede bulunması bekleniyor. 
     Bu yıl dört gözden geçirme, gelecek yıl dört gözden geçirme ve 2007 yılında da 3 gözden geçirmenin gerçekleştirilmesi bekleniyor. Duruma göre, gözden geçirmelerin, birleştirilebileceği de belirtiliyor. 

     
</TEXT>
</DOC>
