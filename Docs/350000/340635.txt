<DOC>
<DOCNO> 340635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/yazar/bila.html </URL>
<DATE> 2005/05/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Krueger'in önerisi 
</HEADLINE>
<TEXT>


IMF Birinci Başkan Yardımcısı Anne Krueger, Türkiye'deki asgari ücreti yüksek buldu IMF programını kayıtsız şartsız harfiyen uygulayan Türkiye'de 270 dolarlık 350 YTL asgari ücreti, "kayıtdışı ekonomi"nin de sorumlusu ilan etti 
Dinleyenlere, "Alay mı ediyor " dedirten Krueger, meslektaşlarımızın, "Bu para ile siz geçinebilir misiniz " sorusuna da, "kararlılıkla" yanıt verdi 
"Geçinmek zorundasınız, pek çok kişi bundan daha azı ile geçiniyor. Eğer zorundaysanız, zorundasınızdır." 
Anlaşılıyor ki, IMF Birinci Başkan Yardımcısı Krueger de Türk insanı için geçinmeyi, "simit-çay hesabı" ile yapıyor. Bu hesabı kullanan siyasilerimiz de vardı. 
Türkiye'deki yaşam koşullarında zorunlu ihtiyaçlarını kendi üretimi ile karşılayan kırsal kesimde dahi, aylık 350 YTL ile geçinmek mümkün değildir. Hele kentlerde gecekondu kiralarının bile 150 YTL'den başladığı düşünülürse, IMF'nin geçinmekten ne anladığını sormak gerekir. Asgari ücretle bırakın bir aileyi, bir kişinin bile zorunlu ihtiyaçlarını karşılaması elbette mümkün değildir. 
İşsizliğin ve kayıtdışı istihdamın yüksekliğinin asgari ücrete bağlanması ise, Krueger'in hesap tarzını ortaya koymaya yetiyor. 
Vergi ve prim kaçırma cenneti haline getirilen Türkiye, belli aralıklarla vergi ve prim affı yaptıkça, kayıtdışı istihdam ve ekonominin düşük asgari ücretle kayıt içine alınmasını düşünmek gerçekçi değildir. 
IMF programlarının sosyal yönü olmadığı zaten biliniyor. Ancak, Krueger'in Ankara'daki açıklamaları, IMF'nin tümüyle kör olduğunu da gözler önüne serdi. 
IMF programlarının zaten çarpık olan gelir dağılımını daha da bozduğu bir başka gerçek. En yüksek gelir grubuyla en düşük gelir grubu arasındaki fark, IMF politikaları sonucunda 13 kata çıkmış durumda. Gelir dağılımındaki bu çarpıklığın yol açtığı sosyal sorunlar da her gün biraz daha büyüyor. 
Kemer sıkma politikası ile Türkiye bütçesini sadece borç ödemeye endeksleyen IMF reçetesi, makro dengeleri düzeltmekle övünürken, işin sosyal yönünü hiç ama hiç dikkate almıyor. Türkiye, borç ödemek için, "Faiz dışı 6.5" formülüne kilitlendi. Gelir dağılımını nispeten düzeltebilecek sosyal politikaları finanse edecek gücü yok. Siyasi otoritelerin de IMF programları altında bu yönde bir tercih kullanmaları mümkün gözükmüyor. 
IMF Birinci Başkan Yardımcısı, sosyal dengesizliklerden kaynaklanan taleplerin giderek yoğunlaştığı bir dönemde Ankara'da, "hiç heveslenmeyin" mesajı vermiş oldu. 
IMF, Türkiye'deki işsizlik, üretim yetersizliği cari açık gibi yapısal sorunların nedeni olarak, asgari ücretlileri görmeye devam ettikçe, k ğıt üstünde sağlanan iyileştirmelerin vatandaşın günlük yaşamına aktarılması da zor görünüyor. 



</TEXT>
</DOC>
