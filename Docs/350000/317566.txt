<DOC>
<DOCNO> 317566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy12.html </URL>
<DATE> 2005/02/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Eski Yargıtay üyesi Yalçınkaya'nın yargılanmasına Mayıs'ta başlanacak 
</HEADLINE>
<TEXT>

     Eski Yargıtay Genel Sekreter Yardımcısı Ercan Yalçınkaya'nın, ''memuriyet nüfuzunu suiistimal'' ve ''haksız mal edinme'' suçlarından yargılanmasına Mayıs ayında başlanacak. 
     Edinilen bilgiye göre, Sincan Ağır Ceza Mahkemesi'nin ''lüzumu muhakeme'' kararı üzerine Yalçınkaya hakkındaki dosya Ankara Ağır Ceza Mahkemesi'ne ulaştı. 
     Yalçınkaya'nın dosyası, yapılan tevzi sonucunda 8. Ağır Ceza Mahkemesi'ne gönderildi. Tensip tutanağını hazırlayan mahkeme, duruşma günü olarak 12 Mayıs 2005 tarihini belirledi ve Yalçınkaya'nın nüfus ve sabıka kayıtlarının ilgili yerlerden istenmesine karar verdi. 
     Ankara 8. Ağır Ceza Mahkemesi, Yalçınkaya'yı, ''memuriyet nüfuzunu suiistimal'' ve ''haksız mal edinme'' suçlarından yargılayacak. 
     Yalçınkaya hakkında, müteahhit Hakkı Süha Şen'in oğlu için İstanbul'daki bir mahkeme nezdinde girişimde bulunarak, Türk Ceza Kanunu'nun 232 1. maddesini ve Audi A-4 marka otomobili satın almasında gerçeğe aykırı beyan vererek, 3628 Sayılı Mal Bildiriminde Bulunulması, Rüşvet ve Yolsuzlukla Mücadele Kanunu'nun 13 1. maddesini ihlal ettiği iddiasıyla 5 yıldan 7 yıla kadar hapis cezası isteniyor. 
     Yalçınkaya'nın haksız edindiği iddia edilen malın 3628 sayılı Kanun'un 14. maddesi uyarınca zoralımına karar verilmesi ve aynı yasanın 15. maddesi uyarınca kamu hizmetlerinden ömür boyu men edilmesi talep ediliyor. 
     
</TEXT>
</DOC>
