<DOC>
<DOCNO> 340675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/soneko13.html </URL>
<DATE> 2005/05/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kredi kartı faizleri yıllık yüzde 179.7 düzeyinde... 
</HEADLINE>
<TEXT>

     Bankaların kredi kartına uyguladığı faizler Nisan ayında da yüksek düzeylerde seyretti. 
     Bankacılık Düzenleme ve Denetleme Kurumu’nun BDDK , 29 Nisan 2005 itibarıyla Türkiye’de 20 bankayı kapsayan verilerine göre, Mart ayında olduğu gibi, kredi kartına en yüksek aylık faiz yüzde 8.95, yıllık bileşik ise yüzde 179.7 düzeyinde gerçekleşti. 
     Bunu aylık yüzde 6.45 ve yıllık bileşik yüzde 111.7 ile ikinci bir banka izlerken, yüzde 6.35 ve 109.3 faiz oranları ile bir başka banka üçüncü sırada yer aldı. 
     Verilere göre, 7 banka ise kredi kartlarına aylık yüzde 6.25 ve yıllık bileşik yüzde 107 faiz uyguladı. 
     Nisan sonu itibarıyla kredi kartına aylık ve yıllık bazda en düşük faizi uygulayan bankanın faizleri bir önceki aya göre gerileyerek, aylık yüzde 3.95 ve yıllık bileşik yüzde 59.2 olarak belirlendi. 
     Mart sonu itibarıyla kredi kartına aylık ve yıllık bazda en düşük oranı uygulayan bankanın aylık faizi yüzde 4.44 ve yıllık bileşik faizi yüzde 68.4 olarak tespit edilmişti. 
     Nisan sonu itibarıyla 20 bankanın aylık faiz oranının aritmetik ortalaması yüzde 5.80’den yüzde 5.77’ye, ağırlıklı ortalaması ise yüzde 6.07’den yüzde 6.02’ye indi. 
     Aynı dönemde, 20 bankanın kredi kartlarına uyguladığı yıllık bileşik faiz oranının aritmetik ortalaması yüzde 96.7’den yüzde 96’ya, ağırlıklı ortalaması ise yüzde 103.3’den yüzde 102.1’ye geriledi. 
     Yıllık bileşik faiz oranları, bankalarca aylık olarak bildirilen faiz oranları üzerinden BDDK tarafından hesaplanıyor. Bu oran gösterge niteliği taşırken, bankalarca uygulandığı anlamına gelmiyor. 
     
</TEXT>
</DOC>
