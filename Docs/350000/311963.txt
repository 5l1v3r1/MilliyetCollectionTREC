<DOC>
<DOCNO> 311963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun18.html </URL>
<DATE> 2005/02/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Serdar Denktaş Koalisyon ortağı için tercihim Talat 
</HEADLINE>
<TEXT>

     KKTC Başbakan Yardımcısı, Dışişleri Bakanı ve Demokrat Parti DP Genel Başkanı Serdar Denktaş, hangi parti ile koalisyon kurulacağına seçimlerden sonra partisinin yetkili kurullarında karar verileceğini, ancak kişisel tercihinin Başbakan ve Cumhuriyetçi Türk Partisi CTP Genel Başkanı Mehmet Ali Talat olduğunu söyledi. 
     Serdar Denktaş, 20 Şubat seçimlerine katılacak Girne adaylarını basına tanıtım toplantısında, bir gazetecinin, '' Sayın Talat'ı tercih ederim diyerek partinizi bağlamış mı oldunuz '' sorusuna karşılık şunları kaydetti 
     ''Partiler için konuşmuyorum, ancak 'Talat mı, Eroğlu mu ' sorusunda kişisel tercihim, ikisiyle de çalıştığım için, Talat olur. Hangi partiyle koalisyon kuracağımızın kararı seçimlerden sonra partimizin yetkili kurulları tarafından verilir. O apayrı bir olaydır. Ama benim kişisel tercihim, bana bıçağı sallayanın, karşımdan sallamayı alışkanlık haline getirmiş olanını tercih etmektir, arkamdan sallayacak olanı değil, mesele budur.'' Serdar Denktaş, bir gazetecinin, ''O zaman Talat hiç arkanızdan bıçak sallamadı'' sözlerine karşılık ise ''Arkamdan değil, hep karşımdan sallıyor'' dedi. 
     Serdar Denktaş, partisinde, cumhurbaşkanlığı seçiminin ertelenmesi yönünde bir görüşün olup olmadığı sorusunda da seçimlerin birbirine yakın olması nedeniyle anayasayı incelettiğini ve anayasaya göre cumhurbaşkanlığı seçiminin ertelenmesinin mümkün olmadığını belirtti. 
     17 Nisan'da Cumhurbaşkanlığı seçiminin yapılacağını belirten Serdar Denktaş, şöyle konuştu 
     ''Çok zor bir döneme giriyoruz. Tesellimiz şudur Cumhurbaşkanı Rauf Denktaş cumhurbaşkanlığından çekiliyor, siyasetten değil. Görüşleriyle düşünceleriyle, çok şükür sağlığı yerinde, hükümetimize dış politika anlamında gerekli uyarılarını yapacaktır. En iyi danışman olarak bu yardımda bulunacaktır. Biz de onun tespitlerinden, kuşkularından, ortaya koyduğu düşüncelerinden azami şekilde faydalanmak durumundayız. Hükümette olacağımızı bildiğimiz için de bu anlamda biraz rahatız.'' Demokrat Parti'nin, geçen seçime oranla oy oranını artırdığını ve 20 Şubat seçimlerinden en karlı çıkan parti olacağını ifade eden Serdar Denktaş, DP'nin önceki seçime göre oylarını 2-3 kat artıracağını söyledi. 
     Serdar Denktaş, seçim bütçesiyle ilgili bir soru üzerine, geçen seçime oranla bu kez durumlarının daha iyi olduğunu, bunun bir nedeninin parti piyangosu, bir nedeninin de siyasi duruşlarının halk tarafından takdir edilmesi olduğunu kaydetti. 
     Denktaş, ''Seçim parayla kazanılır, doğru. Ümit ederim, ansızın bir yerlerden çok büyük paralarla birileri karşımızda avantaj elde etmeye çalışmaz. Çünkü onu karşılayamayız' dedi. 
     
     ''GENEL SORUN BELİRSİZLİK'' 
     Serdar Denktaş, KKTC'deki genel sorunun, geleceğe yönelik belirsizlik olduğuna işaret ederek, belirsizliğin insanların gelecekle ilgili plan yapmasını engellediğini söyledi. 
     Belirsizliğin ortadan kalkmasının birinci hedefleri olduğunu kaydeden Denktaş, şöyle konuştu 
     ''Mayıs ayında başlayacağını öngördüğümüz yeni bir çözüm sürecinde masaya otururken, o masadan nasıl kalkacağımızı bilerek oturmalıyız. Müzakere yapılacak ve eğer Rum tarafı da bu müzakerelerden siyasi eşitliğimize dayalı, iki kesimliliğin varolduğu, Türkiye'nin garantisinin devam ettiği bir çözüm noktasında bizimle uzlaşır ve 'evet' derse o zaman masadan iki siyasi eşit, birleşik Kıbrıs veya adı ne olacaksa o kalkar. Rum tarafı bir kez daha, bu son denemede, bugüne kadar yürüttüğü olumsuz tutumunu, retçi tutumunu devam ettirirse o zaman o masadan başka hiçbir uğraşa gerek kalmaksızın dünya ile entegre olmuş şekilde kalkarız. Bunun masaya oturmadan önce mutlaka belirlenmesi, masaya öyle oturulması gerekmektedir.'' Serdar Denktaş, bu görüşlerini, yabancı misyon temsilcilerine de aktardıklarını ve olumlu yaklaşım gördüklerini söyledi. 
     AB yetilisi Leopold Maurer ile dün yaptığı görüşmeye değinen Denktaş, AB'nin, Rum yönetimi lideri Tasos Papadopulos'u harekete geçirme konusunda sıkıntısı olduğunu, Türk tarafının bir şey kazandığını görürse Papadopulos'un kıpırdayacağını kaydetti. 
     
</TEXT>
</DOC>
