<DOC>
<DOCNO> 302253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonspo26.html </URL>
<DATE> 2004/12/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Kıvanç Oktay Carew satılık değil, Bosque'yi yollaras 2 milyon Euro alır 
</HEADLINE>
<TEXT>

     Beşiktaş Kulübü Futbol Şubesi Sorumlusu Kıvanç Oktay, kendilerinin en çok konuşan yönetim kurulu olduğunu söyledi. 
     Bir televizyon programına katılan Kıvanç Oktay, yönetim kurulu üyelerinin fazlasıyla birarada bulunduğunu belirterek, ''Bu nedenle sürekli konuşuyoruz. Ben de yönetici olarak üstüme düşenleri yaptığıma inanıyorum'' dedi. 
     Sezona kötü başladıklarını, ancak daha sonra iyiye doğru gitmeye başladıklarını ifade eden Oktay, ''Türk futbolcusunda maalesef istikrarsızlık var. Kamp döneminde kötü olan 2-3 oyuncu, şu anda takımda ilk 11'de oynuyor. Del Bosque'nin sezon başında 'hiç faydalanamam' dediği oyuncular şu anda banko oynuyor. Açıkçası UEFA Kupası'nda başarısız olduk. Ancak bu takım ikinci yarıda çok farklı ve iyi olacaktır. Yeter ki istikrarı yakalayalım. UEFA Kupası'nda Standard Liege ve Parma maçında hatalarımız oldu. Ligde hedefimiz hem birincilik hem de ikincilik. Matematiksel olarak mümkün olan her hedefin peşideyiz'' diye konuştu. 
     Teknik direktör Del Bosque'nin yaptığı sözleşme ve takımdan ayrılması durumunda alacağı tazminat konusundaki soruları da yanıtlayan Oktay, şunları söyledi 
     ''Del Bosque'nin maddi bir yükümlülüğü vardır, ancak bu tazminat değildir. Futbolcunun sözleşmesini feshettiğinizde de sözleşme gereği maddi yükümlülük olur. Del Bosque ile yollarımızı ayırmamız halinde vereceğimiz para 2 milyon Euro'dur. 3 yardımcısına ise vereceğimiz para toplamda 500 Euro'dur. Bu para gelecek yılın parasıdır. Del Bosque, camiada yaşananları gören ve sorunların bilincinde olan biri. Ben kendisine inanıyorum, yeter ki arkasında olalım. Her maçtan sonra teknik direktörümüzün gönderilip gönderilmeyeceği yönündeki sorular bizi rahatsız etmektedir. Şu anda gelecek yılın takımını oluşturmak için çalışıyoruz. Sezon başından itibaren alınan sonuçlarda hayal kırıklığı olmuştur. Ancak bu teknik direktörü karşı değil. Del Bosque, Daum ve Hagi gibi hatta Türk teknik adamlar gibi takımları iyi tanıyor.'' Her alınan başarısız sonuç sonrası birilerinin gitmesi gerektiği yönünde düşüncelerin ortaya atıldığını ifade eden Oktay, ''Kötü sonuç alınıyor, menajer Tayfur değiştirilsin isteniyor. Sportif direktörümüz Erdil Arpacı gündeme geliyor. Arpacı, Beşiktaş için de Türk futbolu için de bir değerdir. Kendisi söylendiği gibi 25 milyar lira almıyor. Bunun yarısından bile daha az alıyor'' diye konuştu. 
     
     ''CAREW, SATILIK LİSTESİNDE DEĞİL'' 
     Takımda yer alan ve giden futbolcular hakkında da bilgiler veren Oktay, Carew'in satılık listesinde bulunmadığını söyledi. 
     Carew konusunda hiçbir kulüpten öneri gelmediğini belirten Oktay, ''Yalnızca Barcelona'nın ilgilendiği futbolcular listesinde yer alıyor. Carew, birçok takımın listesinde bulunuyor. Bu oyuncuya ihtiyacımız var. İyi bir teklif geldiğinde yönetim kurulunda değerlendiririz'' dedi. 
     Eski oyuncuları Giunti'nin kendisinin gitmek istediğini kaydeden Oktay, şunları söyledi 
     ''Takımda 3 iyi kalecimiz var. Del Bosque'nin Cordoba konusunda hiçbir önyargısı yok. Ronaldo, takımın iskeleti oluştuğu için kadroda yer almadı. Pancu, her takıma lazım bir oyuncu. Teknik direktörümüz ikinci yarı bu oyuncudan bol bol yararlanacaktır. Gelecek sezonun takımını şekillendirmek için çalışıyoruz. Ancak devre arasında transfer yapmak kolay değil. Hem mali yükümlülükleri var, hem de kaliteli oyuncu bulmak zor. Juanfran ve Ronaldo gitmezse yabancı oyuncu kontenjanımız dolu. Ama bu 2 oyuncuya teklifler var. Ronaldo'nun birçok talibi var. Juanfran'ı ise 3.5 milyon Euro'ya almıştık. O yüzden iyi değerlendirememiz lazım. Yabancı oyuncu konusunda transfer çalışmalarımız var. Kiralık da alabiliriz. 3 Ocak Pazartesi gününden itibaren çalışmalara devam edeceğiz.'' Del Bosque'nin yardımcısı olarak göreve başladığı yönünde haberler çıkan Ulvi Güveneroğlu'nun, futbolcu izleme komitesinde bulunduğunu vurgulayan Oktay, ''Ulvi Güveneroğlu, yardımcı antrenör olarak gelmedi. Kendisi izleme komitesinde bulunuyor'' dedi. 
     
     SİNAN ENGİN KONUSU 
     Danışman olarak görev yaptığı yönünde spekülasyonlar olan Sinan Engin konusundaki soruları da yanıtlayan Oktay, ''Sinan Engin'in kulüpte resmi görevi yoktur. İzmir'e resmi görevle gelmedi. Sadece herhangi bir oyuncu olduğu zaman bize bilgi veriyor'' dedi. 
     Fulya projesi konusunda da bilgi veren Oktay, şunları söyledi 
     ''Burada rant sözkonusu değil. İlhan Durusoy işin başında bulunuyor. Bu proje Beşiktaş'ın geleceğinde önemli rol oynayacak. Proje bittiğinde kulübe çok büyük katkı yapacak. En kötü hesapla yılda 15 milyon dolar kira bedeli getirecek. Proje içinde hastane düşüncesi var. Farklı düşünceler üzerinde çalışılıyor. Karar verilmiş birşey yok. Kongre üyelerine bunun bilgisini vereceğiz. Yatırım finansmanını sağlayarak bu projeyi bitirmek istiyoruz. Bu proje 45-50 milyon dolarlık bir projedir. Önümüzdeki nisan ayında düğmeye basmayı düşünüyoruz. 2 yılda da bitirmeyi hedefliyoruz. Bu yatırım Beşiktaş'ın geleceğinde önem arzediyor. Bu bakımdan gelirin takımı olmaz.'' Kendisinin futbol şubesi sorumluluğunu yürüttüğünü kaydeden Oktay, ''Beşiktaş'ın borcunu bilmek zorunda değilim. Ben mali konulardan sorumlu biri olarak çalışmıyorum. Ayrıca kiralık olarak başka takımlara giden oyuncuların şu an için dönmesi sözkonusu değil'' diyerek sözlerini tamamladı. 
     
</TEXT>
</DOC>
