<DOC>
<DOCNO> 343172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/siyaset/asiy.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Koçaryan tribünlere oynuyor 
</HEADLINE>
<TEXT>


Zirveden diyalog yerine kavga çıktı. Ermenistan Devlet Başkanı, Varşova'da soykırım iddialarını zirve gündemine taşıyınca, Erdoğan "Asılsız iddialar kendini tatmindir" dedi 

Utku Çakırözer - Varşova 


Başbakan Recep Tayyip Erdoğan, soykırım iddialarının Avrupa Konseyi Zirvesi'nin gündemine taşıyan Koçaryan'ı, "tribüne oynamakla" suçladı. Koçaryan'a gönderdiği mektupta, soykırım iddialarını tarihçilerden oluşan bir komisyon tarafından incelenmesini öneren Erdoğan ile, başta diplomatik ilişkiler olmak üzere tüm sorunları ele alacak "hükümetlerarası bir komisyon" kurulmasını isteyen Koçaryan'ın, Varşova'daki Avrupa Konseyi Zirvesi'nde bir araya gelmesi bekleniyordu. İki liderin açıklamaları, yakınlaşma beklentisini boşa çıkardı. 

Soykırımın tanınması 
Koçaryan, zirvede yaptığı konuşmada, Azerbaycan ile yaşadıkları Karabağ sorununu, Avrupa değerleri doğrultusunda çözme yaklaşımı içinde olduklarını söyledi. Ermenistan halkının "sınırların açık olduğu, abluka yaşanmayan bir Avrupa'ya inandığını" kaydeden Koçaryan, "1915'teki soykırımın uluslararası tanınması" isteklerinin de, bu Avrupa değerlerine inançlarından kaynaklandığını belirtti. "Bu yaşanan üzücü olayları 90. anma yılındayız" diyen Koçaryan, "Soykırımı tanıyan ve kınayan ülkelerin desteğine minnetarız" diye konuştu. Erdoğan'a yakın bir yetkili, Koçaryan'ın soykırımı gündeme getirdiği konuşması sırasında Başbakan'ın, Letonya Cumhurbaşkanı Freiberga ile ikili görüşmesi nedeniyle salonda olmadığını söyledi. 

Erdoğan patladı 
Türk heyetiyle bir araya gelmek için hiçbir çaba göstermeyen Koçaryan'ın soykırım iddialarını zirve gündemine taşıması üzerine Erdoğan, programında olmayan bir basın toplantısı düzenleyerek, şunları kaydetti 
Tribüne oynuyor 'Aslı astarı olmayan' soykırım iddiaları kendini tatmindir. Tribünlere oynamaktır. Göçte ölenlere 'soykırım' deyip insanlığı aldatamazsınız. Lobiler oluşturup parlamentolarda asılsız karar aldırmak hiçbir zaman bizi bağlamaz. 
Avrupa'ya göre işgalciler Koçaryan'a görüşlerimizi samimi bir şekilde bildirdik. O da geçmişe oranla olumlu yanıt verdi. Temennimiz daha da olumlu olması. Bu iddiaları gündemden düşürmek, Ermenistan için de iyi olur. Türkiye, Ermenistan'ı tanıdı. Diplomatik ilişki gelişmiyorsa, sorumlusu kendileri. Avrupa da onları işgalci görüyor. Yukarı Karabağ'dan çekildi mi Hayır. Önce üzerine düşeni yapsın. 

Belçika'ya eleştiri 
Belçika'da soykırım iddialarına karşı çıkanların cezalandırılmasını öngören yasa tasarısının bu hafta ele alınacağının anımsatılması üzerine Erdoğan, "İlgisi olmayan bir ülke, asılsız bir konuda hukuki bir müeyyideyi kendi vatandaşına uygulayamaz" dedi. Soykırım iddialarıyla ilgili Türkiye'nin üzerine daha fazla gelinmesi durumunda diğer ülkelerin geçmişte yaptıkları konusunda teşebbüste bulunacaklarını belirten Erdoğan, "Öncelikle Türkiye aleyhinde karar alan ülkeleri masaya yatırırız. Lobiye değil, belgelere dayalı konuşuruz" diye konuştu. 

Başbakan imzalayamadı 

Zirvede terörizm, insan kaçakçığı ve kara paraya karşı mücadele için 3 anlaşma imzaya açıldı. Türkiye, anlaşmaları imzalayamadı. Yetkililer, Türk idare sisteminde sadece cumhurbaşkanı ve dışişleri bakanının uluslararası anlaşmalara imza yetkisi olduğunu belirtti. Erdoğan'ın metni imzalayabilmesi için Bakanlar Kurulu'ndan yetki gerektiğini anımsattı.İngilizce, Fransızca, Almanca, İtalyanca, Rusça, Slovence ve Lehçe'nin yanı sıra Türkçe de simultane çeviri yapılan diller arasına girdi. 

Erdoğan karşıtı gösteri 

Budapeşte'de, "AB Anayasası ile Kuran kadına farklı haklar tanıyor. Bay Erdoğan sen hangisini tercih ediyorsun " pankartını açan "Avrupa'nın Sesi" adlı grup, dün Varşova'da da pankart açarak kadınlara yapılan ayrımcılık iddilarını gündeme getirdi. Protestocular, Türkiye'nin AB üyeliğine karşı çıkan el ilanı dağıttı. Zirve sırasında küreselleşme karşıtları gün boyu protesto gösterisi yaparken, bazı kişiler PKK flaması taşıdı. 

Ayaküstü devri lem 

Erdoğan, zirvede şu liderlerle görüştü Kıbrıs Rum Kesimi lideri Tasos Papadopulos, Letonya Cumhurbaşkanı Vaira Vike - Freiberga, Gürcistan Cumhurbaşkanı Mikheil Saakashvili, Azerbaycan Cumhurbaşkanı İlham Aliyev, Yunanistan Başbakanı Kostas Karamanlis, Polonya Cumhurbaşkanı Aleksander Kwasniewski, Polonya Başbakanı Marek Belka, Lüksemburg Başbakanı Jean - Claude Juncker, Norveç Başbakanı Kjell Magne Bondevik, Fransa Dışişleri Bakanı Michel Barnier, Bulgaristan Başbakanı Georgi Pirvanov. 


</TEXT>
</DOC>
