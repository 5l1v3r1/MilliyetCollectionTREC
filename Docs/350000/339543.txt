<DOC>
<DOCNO> 339543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko36.html </URL>
<DATE> 2005/05/04/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İngiltere, ithal baharata savaş açıyor... 
</HEADLINE>
<TEXT>

     İngiliz Gıda Standartları Ajansı’nın FSA , Türkiye’den gelen sumak dahil diğer ülkelerden ithal edilen kırmızı biber ve karabiberin de bulunduğu yüzlerce çeşit ithal baharata, içeriklerinde ’kansere yol açan boyalar’ bulunduğu gerekçesiyle savaş açmaya hazırlandığı açıklandı. 
     Gıda kurumu yönetiminden yapılan açıklamada, ithal pek çok baharatın içinde kansere yol açan yasaklanmış boya maddelerinin bulunduğundan kuşkulanıldığına işaret edilirken, geniş kapsamlı bir denetim sürecine girildiği bildirildi. 
     İthal baharatlardan alınan örneklerin laboratuvarlarda incelemeye alındığına işaret eden ajans yetkilileri, çok yakın zamanda bu testlerin sonuçlarının alınmaya başlanacağını, buna göre binlerce ürünün, onbinlerce marketin raflarından toplanabileceğini açıkladı. 
     Ajans yönetimi, gıda sektörüyle ortaklaşa yürütülen denetimler sırasında toplum sağlığına zarar verebileceği düşünülen hiç bir ürünün, raflarda kalmasına izin verilmeyeceği uyarısında bulundu. 
     İngiltere’de Gıda Standartları Ajansı, Sudan I ve Para Red adı verilen boya maddelerinin gıda zincirine girmesinin men edilmesinin ardından denetimleri sıklaştırmış, bu çerçevede bazı gıda ürünleri süpermarketlerin raflarından toplanmıştı. 
     Bu arada İngiliz basını, içinde Sudan I ve Para Red adı verilen ve kansere yol açtığı öne sürülen kimyasalların bulunduğu baharatları ve geldikleri ülkeleri şöyle sıraladı 
     Acı biber Hindistan, pakistan, Meksika, Güney Amerika, Vietnam ve İtalya. 
     Kırmızı biber İspanya, Macaristan, Özbekistan, ABD, Malezya, Endonezya, Güney Afrika. 
     Zerdeçal Hindistan, Endonezya, Çin. 
     Sumak Türkiye, İran, İtalya Karabiber Hindistan, Güney Amerika, Malezya, Endonezya. 
     Kimyon Hindistan, Kuzey Afrika, Çin, Güney Afrika. 

     
</TEXT>
</DOC>
