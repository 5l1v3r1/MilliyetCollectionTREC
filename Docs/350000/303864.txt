<DOC>
<DOCNO> 303864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/guncel/axgun01.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler küfürbaz 
</HEADLINE>
<TEXT>


İlköğretimde karşılaşılan olayları saptamak üzere yapılan araştırmaya göre, okulların yüzde 95'inde küfürleşme var. Okuldaki kız öğrencilere laf atma oranı ise yüzde 64... 

Sibel Kahraman - İstanbul 

Eğitim-Sen'in ilköğretim okullarında karşılaşılan olayları saptamak üzere yaptığı araştırmada ilginç sonuçlara ulaşıldı. 834 okuldan bağlı yaklaşık 999 bin öğrenci arasında yapılan araştırmaya göre, küfürleşme, ödev ve sorumlulukları yerine getirmeme, okulların yüzde 95'inde görülüyor. 
Okullarda öğretmene yönelik hakaret, tehdit ve saldırıların görülme oranı, yüzde 15 ile 31 arasında değişiyor. Dışarıdan öğrenciye yönelik tehdit olaylarına okulların yüzde 57'sinde rastlanıyor. Uyuşturucu olayları da her 100 okuldan 5- 6'sında görülüyor. 

Hırsızlık bile normal... 
Mala karşı işlenmiş hırsızlık ve zarar verme olayları da okullar için sıradan. Okulların yüzde 62'si ile yüzde 92'si arasında suç olarak görülüyor. Para hırsızlığı okulların yüzde 63'ünde oluyor, okula zarar verme hepsinde var. 
Yaşanan olaylar bölge olarak da farklılıklar gösteriyor. Eğitim-Sen'in araştırmasına göre, Marmara, Ege ve Güneydoğu'da mala karşı işlenen suçlar daha yaygın. 
Büyük kentlerde, alt gelir gruplarından halkın yaşadığı yerdeki okullarda mala karşı olaylarda, üst gelir grubundan insanların yaşadığı semtlerdeki okullarda ise keyif verici maddelerin kullanımında artış bulunuyor. 

Okula zarar veriyorlar 
Araştırmanın bazı sonuçları şöyle 
Okuldaki kızlara laf atma oranı yüzde 63.50, dışarıdaki kızlara laf atma oranı ise yüzde 70.8... Okullarda kalem defter hırsızlığı yüzde 71.6, para hırsızlığı yüzde 37.5, okula zarar verme yüzde 91.6 oranlarında görülüyor. 

Bölgelere göre de değişiyor, 

Hemen her gün aşırı gürültü yapma oranında Ege Bölgesi yüzde 48.3'le birinci sırada. Küfür sıralamasında Güneydoğu yüzde 61.5'le birinci, yüzde 55.2' ile Ege ikinci...Hemen her gün okul içinde kızlara laf atma, rahatsız etme konusunda Güneydoğu bölgesi 15.4 ile birinci, Ege bölgesi yüzde 10.3 ile ikinci sırada yer alıyor.Hemen her gün öğretmene karşı lakayıt davranışlar gösterme konusunda Güneydoğu birinci, Marmara ikinci sırada yer alıyor.Hemen her gün öğrencilerin birbirlerini dövmesi, Güneydoğu yüzde 38.5'le birinci, Marmara yüzde 21.3'le ikinci sırada. 




</TEXT>
</DOC>
