<DOC>
<DOCNO> 300637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo29.html </URL>
<DATE> 2004/12/24/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Tuncay Şanlı ile Rıdvan Dilmen, imza gününde buluştu... 
</HEADLINE>
<TEXT>

     Fenerbahçe'nin genç yıldızı Tuncay Şanlı ile eski milli futbolcusu Rıdvan Dilmen, imza gününde biraraya geldi. 
     Kadir Has Center Alışveriş Merkezi'nde bulunan Fenerium mağazasında gerçekleştirilen imza gününde Tuncay ile Rıdvan, taraftarlara uzun süre imza dağıtıp, birlikte fotoğraf çektirirken, gösterilen yoğun ilgi zaman zaman izdihama neden oldu. 
     Taraftarla birlikte olabilmek ve sarı-lacivertli renklere gönül verenleri mutlu edebilmek için imza günü düzenlediklerini kaydeden Tuncay, ''Biz de onların arasından geldik. Sadece televizyonda görmeleri yerine bu şekilde birlikte olmak daha güzel ve onların sevgisini kazanmak daha önemli'' dedi. 
     Basın mensuplarının takımla ilgili yönelttiği sorulara, ''İzindeyiz ve futbol konuşmak istemiyorum'' yanıtını veren Tuncay, sonuna gelinen 2004 yılının kendi açısından en önemli olayının sorulması üzerine de ''Sadece benim için değil, Türkiye için de 2004 yılının en önemli olayı bence Avrupa Birliği'nden müzakere tarihi alınması oldu'' diye konuştu. 
     
</TEXT>
</DOC>
