<DOC>
<DOCNO> 347747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun09.html </URL>
<DATE> 2005/06/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Watergate skandalında 'derin gırtlak' belli oldu 
</HEADLINE>
<TEXT>

     ABD'de eski başkan Richard Nixon'un devrilmesine yol açan Watergate skandalını gazetecilere bildiren ''derin gırtlak'' adlı haber kaynağının, eski bir FBI görevlisi olduğu bildirildi. 
     Amerikan Vanity Fair dergisi, Watergate skandalını ifşa eden adamın emekli FBI görevlisi Mark Felt olduğunu son sayısında yazdı. 
     Washington Post gazetesi muhabirlerinden Bob Woodward ve Carl Bernstein'e önemli bilgiler vererek skandalın ortaya çıkarılmasını sağlayan ve Amerikan siyaset çevrelerinde ''derin gırtlak'' olarak nitelendirilen kişinin kimliği bunca yıldır esrarını koruyordu. 
     Vanity Fair dergisi, bugün 91 yaşında olan emekli federal polis Felt'in ''derin gırtlak'' olduğunu itiraf ettiğini belirtti. Washington Post gazetesi yönetimi ise, haberle ilgili olarak henüz yorum yapmadı. 
     Washington Post, Watergate skandalını 19 Haziran 1972'de gün ışığına çıkarmıştı. Woodward ve Bernstein, Cumhuriyetçi Başkan Nixon'ın 1972 seçimlerindeki Demokrat rakibi George Mcgovern'in seçim kampanyasını yürüttüğü Watergate binasındaki telefonları gizlice dinlettiğini belgelemişlerdi. 
     Nixon, 1972 seçimlerinde ikinci kez başkan seçilmiş, ancak ardı arkası gelmeyen skandal tartışmaları sonunda başkanlıktan azledileceğini anlayınca 8 Ağustos 1974'te istifa etmek zorunda kalmıştı. 
     
     WASHINGTON POST'UN ÜNLÜ MUHABİRLERİNCE DE DOĞRULANDI 

     ABD'de Federal Soruşturma Bürosu'nun FBI 1970'lerdeki başkan yardımcısı Mark Felt'in, Watergate skandalını basına sızdıran ve "derin gırtlak" olarak bilinen kişinin kendisi olduğunu açıklamasının ardından, skandalı dünya kamuoyuna duyuran The Washington Post gazetesinin ünlü muhabirleri de bu bilgiyi doğruladı. 
     Watergate skandalını ilk defa yazan muhabirler Bob Woodward, Carl Bernstein ve gazetenin eski haber yönetmeni Ben Bradlee, yaptıkları ortak açıklamada, skandalın ortaya çıkarılmasında kilit rol oynayan "derin gırtlak"ın, gerçekten Felt olduğunu bildirdiler. 
     Şimdi 91 yaşında olan Felt, Vanity Fair dergisinde yayımlanan röportajda, 30 yıldan fazla süredir Amerikan kamuoyunun kimliğini merak ettiği ünlü "derin gırtlak"ın kendisi olduğunu duyurmuştu. 
     Felt'in, FBI başkanı olamamasından dolayı Nixon'a duyduğu kızgınlığın, skandalı basına sızdırmasında önemli rol oynadığı belirtildi. 
     "Derin gırtlak"ın kimliği uzun süredir spekülasyon konusuydu ve bazı araştırmacılar, bu kişinin, eski başkan baba George Bush veya eski dışişleri bakanı Henry Kissinger olduğunu bile ileri sürmüşlerdi. 
     
</TEXT>
</DOC>
