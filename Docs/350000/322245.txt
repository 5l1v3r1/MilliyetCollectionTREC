<DOC>
<DOCNO> 322245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo13.html </URL>
<DATE> 2005/03/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Giray Bulak'un umudu Avrupa Birliği'nde .. 
</HEADLINE>
<TEXT>

     Denizlispor'un başarılı teknik direktörü Giray Bulak, Avrupa Birliği'nin Anadolu takımlarına olumlu katkı yapacağını iddia etti. 
     Bulak, Türkiye'nin Avrupa Birliği'ne girmesi halinde adaletsizliğin ortadan kalkacağını bildiklerini belirterek, ''O zaman birçok takımın şampiyon olacağına inanıyoruz'' dedi. 
     Işık Sigorta'nın 11 Altın Adam Yarışması'nda aralık ayının teknik direktörü seçilen ve Kalyon Oteli'nde gerçekleştirilen törende soruları yanıtlayan Bulak, şunları söyledi 
     ''Devletin Anadolu kulüplerine destek vermesi gerekiyor. Sonuçta biz gençliğe hizmet veriyoruz. Ancak Anadolu kulüpleri İstanbul kulüpleriyle rekabette zorluk çekiyor. Kendi sahamızdaki maçlarda toplam 80 bin kişi geliyor ve mütevazı bir hasılat bırakıyor. 4 büyüklerin kazandığı parayı biz de kazanmak istiyoruz. Ayrıca bizim yetiştirdiğimiz oyuncuları bu büyük kulüpler almazsa yaşayamayız'' dedi. 
     İlk yarı 30 puan topladıklarını hatırlatan teknik direktör Bulak, ''İkinci yarı puan ortalamamız biraz düştü. Düşüşün farkındayız. Tüm takımlar devre arasında güçlenirken, bizden 6 oyuncu ayrıldı. Şu an 5. sıradayız, ama önemli olan kalıcı olmak ve geleceğe sağlıklı bakmak'' diye konuştu. 
     Giray Bulak, teşvik primi ve şike konusunda da herkesin bildiğini açıklaması gerektiğini, kirlenmenin en büyük sorununun da temizlenmek olduğunu sözlerine ekledi. 
     
     ORTA ''BAYAN HAKEMLERİMİZ İYİ YERDE'' 
     Toplantıya onur konuğu olarak katılan FIFA kokartlı bayan hakem Lale Orta ise bayan hakemlerin iyi bir yerde olduğunu vurgulayarak, ''Erkek hakem arkadaşların şu an Avrupa'da gelmek istediği yere bayan hakemlerimiz ulaşmış durumda'' dedi. 
     Bayan olarak zorluklar yaşayabildiklerini kaydeden Orta, şöyle konuştu 
     ''Ancak bütün hakem arkadaşlar zorluklar yaşadı. Ayrıca bazen bayan olduğumuz için daha hoşgörülü yaklaşımlar görebiliyoruz. Geçmişte Türkiye'de futbol bayanlara yakıştırılmadı. Erkek işini yaptığımız düşünülerek ciddiye alınmayabiliyoruz. Erkek arkadaşlar daha kolay bir yerlere geliyor. Erkek olsaydım daha kolay bir yerlere ulaşırdım. Yine de geçmişteki sıkıntıları şu an bayan hakemler yaşamıyor.'' Toplantıya Trabzonspor Kulübü Başkanı Atay Aktuğ ve futbolcu Fatih Tekke'nin ödülünü almak üzere katılan asbaşkan Ömer Sarı ise özellikle geçen hafta yenildikleri Gaziantepspor maçı sonrası yaşanan polemiklere açıklık getirerek, ''Teşvik primi Gaziantepspor Kulübü'ne yakıştırılamaz. Trabzonspor'dan da böyle bir ifadenin çıkması mümkün değil. Gaziantepspor ile bir sorunumuz yok. Yanlış anlaşılmadan kaynaklanan bir durum yaşandı'' diye konuştu. 
     
</TEXT>
</DOC>
