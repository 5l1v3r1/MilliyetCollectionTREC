<DOC>
<DOCNO> 318656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur44.html </URL>
<DATE> 2005/02/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Geçen yıl 844 kişi 1638 insan hakları ihlali iddiasında bulundu 
</HEADLINE>
<TEXT>

     Başbakanlık İnsan Hakları Başkanlığı verilerine göre, geçen yıl en çok başvuru işkence ve kötü muamele yasağı, adil yargılanma, mülkiyet hakkı, yaşam hakkı, sağlık ve hasta hakkı, ayrımcılık yasağı ve vatandaşlık hakkı konularında yapıldı. 
     Başbakanlık İnsan Hakları Başkanlığı'ndan yapılan yazılı açıklamada, 2004 yılında, Türkiye genelinde insan hakları ihlali iddiasıyla yapılan başvurulara ilişkin bilgi verildi. 
     Geçen yıl toplam 844 kişi, Başbakanlık İnsan Hakları Başkanlığı, il insan hakları kurulu ve ilçe insan hakları kurullarına olmak üzere toplam 1638 ihlal iddiasıyla başvuruda bulundu. 
     İhlal iddialarının aylara göre dağılımı ise şöyle 
     Ocak ayında, 76 kişi 138 hak kategorisinde ihlal iddiasıyla başvuruda bulundu. Başvurularda işkence ve kötü muamele, kişi hürriyeti ve güvenliği, adil yargılanma konularındaki iddialar ilk üç sırada yer aldı. 
     Şubat ayında, 64 kişi 118 hak kategorisinde ihlal iddiası başvurusu yaptı. İhlal iddialarında sırasıyla adil yargılanma, vatandaşlık hakkı, sağlık ve hasta hakkı önde geldi. 
     Mart ayında, 74 kişi 177 hak kategorisinde ihlal başvurusunda bulunurken mülkiyet hakkı, kişi hürriyeti ve güvenliği, işkence ve kötü muamele ihlaline ilişkin iddialar ilk sıralarda yer aldı. 
     Nisan ayında, 66 kişi 134 hak kategorisinde ihlal iddiası başvurusunda bulundu. Söz konusu ayda da ilk üç sırada yaşam hakkı, işkence ve kötü muamele, kişi hürriyeti ve güvenliği ihlaline ilişkin iddialar oldu. 
     Mayıs ayında, 48 kişi, 139 kategoride ihlal iddiası başvurusu yaptı. Başvurularda, yaşam hakkı ihlal iddiaları birinci sırada, vatandaşlık hakkı ihlal iddiaları ikinci sırada, sağlık ve hasta hakkı ihlal iddiaları üçüncü sırada yer aldı. 
     Haziran ayında 63 kişi, 110 hak kategorisinde başvuru yaptı. İşkence ve kötü muamele, yaşam hakkı ve adil yarılama hakkına ilişkin iddialar çoğunlukta oldu. 
     Temmuz ayında, 71 kişi 143 hak kategorisinde insan hakları ihlali başvurusu yaparken, başvurularda sağlık ve hasta hakkı, adil yargılama hakkı ile işkence ve kötü muamele hakkı ihlali iddiaları ön sıralarda yer aldı. 
     Ağustos ayında ise 86 kişi 1 hak kategorisinde ihlal iddiası başvurusunda bulundu. Adil yargılanma hakkı, işkence ve kötü muamele yasağı, ayrımcılık yasağı konusundaki iddiaların ilk üç sırada olduğu görüldü. 
     Eylül ayında 72 kişi 102 hak kategorisinde başvuru yaparken, işkence ve kötü muamele yasağı, sağlık ve hasta hakkı, mülkiyet hakkı konusundaki ihlal iddiaları ön sıralarda geldi. 
     Ekim ayında 68 kişi 127 hak kategorisinde ihlal iddiasında bulundu. İşkence ve kötü muamele yasağı ihlal iddiaları birinci sırada, yaşam hakkı ikinci sırada, ayrımcılık yasağı ihlal iddiaları üçüncü sırada yer aldı. 
     Kasım ayında 66 kişi 108 hak kategorisinde ihlal iddiası başvurusu yaptı. Başvurularda mülkiyet hakkı, adil yargılanma hakkı, işkence ve kötü muamele yasağı konusundaki iddialar çoğunlukta oldu. 
     Aralık ayında ise 93 kişi 189 hak kategorisinde başvuruda bulundu. Başvurularda işkence ve kötü muamele, mülkiyet hakkı ve adil yargılama konularındaki iddialar ilk üç sırada yer aldı. 
     
</TEXT>
</DOC>
