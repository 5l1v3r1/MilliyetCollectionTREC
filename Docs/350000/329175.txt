<DOC>
<DOCNO> 329175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/yasam/axyas01.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzik acıyı unutturuyor 
</HEADLINE>
<TEXT>


İngiltere'de yapılan bir araştırmaya göre, insan, sevdiği müzik parçalarını dinlerken acıya 5 kat daha dayanıklı oluyor 

DIŞ HABERLER SERVİSİ 

İngiliz bilim adamları, sevilen müzik parçalarının stresi azalttığını ve fiziksel acıya karşı dayanıklılığı artırdığını ortaya çıkardı. Glasgow kentindeki Caledonian Üniversitesi'nce yapılan araştırmada, donma noktasına yakın soğukluktaki suya elleri sokulan deneklere, sırasıyla sevdikleri müzik parçaları dinlettirildi, matematik işlemleri yaptırıldı ve komedi dizileri izlettirildi. 
Araştırma sonunda, deneklerin müzik dinlerken acıya olan dayanıklılıklarının normalin 5 katına çıktığı belirlendi. Araştırmayı yürüten gruptan Doktor Laura Mitchell, müzik dinlemenin dikkati dağıtmak ve kontrol hissini azaltmak için en etkili yöntem olduğunu belirtti. 



</TEXT>
</DOC>
