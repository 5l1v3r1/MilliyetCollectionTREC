<DOC>
<DOCNO> 322746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/spor/spo04.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener örnek oldu 
</HEADLINE>
<TEXT>


Trabzon'un Nisan ayındaki halka arzıyla ilgili tanıtım toplantısı dün yapıldı. Başkan Atay Aktuğ, borsaya açılma konusunda Fenerbahçe modelini seçtiklerini söyledi 


Rakiplerinin yolunda 
BORSAYA açılan dördüncü kulüp olmak için geri sayıma geçen Trabzonspor'da halka arzla ilgili tanıtım toplantısı dün Trabzon'da yapıldı. Başkan Atay Aktuğ, Deniz Yatırım Genel Müdürü Cafer Bakırhan, Trabzonspor Genel Müdürü Burak Gürdal konuyla ilgili detaylı bilgiler verdi. Aktuğ, borsaya açılma konusunda Fenerbahçe modelini benimsediklerini bildirdi. 

'Başarılı bir tercih' 
AKTUĞ, Fenerbahçe modelinin başarılı olduğunu dile getirdi. Trabzonspor Başkanı sözlerini şöyle sürdürdü "Fenerbahçe karının yüzde 80'ini dağıtıyor, biz biraz daha fazla dağıtacağız. Bunu bir borçlandırma değil, ortaklık olarak düşünmek gerekir. Kimse tereddüt etmesin. Tüm şirketlerin sahibi Trabzonspor kulübü derneğidir. Borsaya açılmamız da kurumlaşmanın bir gereğidir" dedi. 

Sakarya alarmı 

TRABZONSPOR, Sakaryaspor maçı öncesinde bugünden itibaren kapılarını kapatma kararı aldı. Şenol Güneş, sakatlıkları süren Erdinç, Emrah ve kart cezalısı olan Gökdeniz'i de takımdan uzak kalmamaları için kamp kadrosuna dahil etti. Güneş, "Sakaryaspor kümede kalmak için son kozlarını oynuyor. Bizim maçımızı da kurtuluş karşılaşması olarak görecekler. Direnecekler, futbol oynayacaklar, savaşacaklar. Gereken tedbirleri alacağız" dedi. 


</TEXT>
</DOC>
