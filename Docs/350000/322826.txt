<DOC>
<DOCNO> 322826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun48.html </URL>
<DATE> 2005/03/11/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Chavez "İran'ın nükleer programa sahip olmaya hakkı var" 
</HEADLINE>
<TEXT>

     Venezüella Devlet Başkanı Hugo Chavez, İran'ın nükleer programa sahip olma hakkının olduğunu söyledi. 
     Venezüella'ya 3 günlük ziyarette bulunan İran Cumhurbaşkanı Muhammed Hatemi ile Miraflores Devlet Başkanlığı Sarayı'nda biraraya gelen Chavez, görüşmenin ardından yaptığı açıklamada, ''Dünyadaki diğer tüm ülkeler gibi İran'ın da atom enerjisi geliştirme ve bu alanda araştırma yapma hakkı vardır'' dedi. 
     İran ve Venezüella'nın iki kardeş ülke olduklarını ve sonsuza dek beraber olmaya devam edeceklerini ifade eden Chavez, ''Sizin gibi biz de emperyalizmden kurtulma arzusundayız'' dedi. 
     Hatemi de, iki ülkenin de özgür olma kararında olduğunu ifade etti. 
     Chavez'in 1999'da iktidara gelmesinden bu yana, petrol ihraç eden iki ülke arasındaki ilişkilerin çok geliştiği biliniyor. Kasım ayında da İran, Chavez'i ağırlamıştı. 
     
</TEXT>
</DOC>
