<DOC>
<DOCNO> 324056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy18.html </URL>
<DATE> 2005/03/16/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Erdoğan Kaçakçı adamın babası da sahte rakıdan ölüyorsa bu cinnettir 
</HEADLINE>
<TEXT>

     Erdoğan, ''İçimizden birilerinin de başkasının canına, malına kastedecek kadar gözü dönmüşse her şeyi devletten beklemek yerine, insan olarak, bu toplumun, bu ülkenin bir parçası olarak bize de düşen sorumluluklar vardır'' dedi. 
     Yazılı ve görsel medyanın, güvenlik örgütlerine bu noktada destek olması gerekir gerektiğini belirten Başbakan Erdoğan, bu talebi yapan Başbakan'ın, farklı bir şekilde takdim edilmesini de doğru bulmadığını bildirdi. 
     Erdoğan, partisinin TBMM grup toplantısında yaptığı konuşmada, güvenlik meselesine değindi. Bütün vatandaşların can ve mal emniyetinin devletin güvencesinde olduğunu ifade eden Erdoğan, ''Refah ve huzurdan başka bir talebimiz olmadığına göre yanlışların barınmaması için toplumun kendini, geleceğini koruyacak değerlere dört elle sarılması gerekiyor'' dedi. 
     Hukuk devleti olarak, vatandaşın hukukunu azami derecede korumak için bütün tedbirlerin alındığını bildiren Erdoğan, vatandaşın hukukunu korumada asla zaaf göstermediklerini ifade etti. 
     Erdoğan, şöyle konuştu 
     ''Ancak, içimizden birilerinin de başkasının canına, malına kastedecek kadar gözü dönmüşse her şeyi devletten beklemek yerine, insan olarak, bu toplumun, bu ülkenin bir parçası olarak bize de düşen sorumluluklar olduğunun bilmesi gerekir. Bu sorumluluktan kaçamayız. Son zamanlarda ülkemizde bir gelişme oldu, nedir o kaçak rakı ve şarap üretimi vs...Şimdi düşünün bir kaçak rakı üreten adamın babası dahi, oğlunun işlediği kanunsuz, gayrı meşru iş dolayısıyla ölüyorsa bunun, nasıl bir cinnet hali olduğunun muhasebesini toplum olarak hepimiz yapmalıyız. Aynı adam fırıncılık da yapsa, peynir de üretse fark etmez. Demek ki o kişi başkalarının canına kastedecek kadar gözü dönmüş biridir. 
     Elbette hukuk devletinin, adaletin pençesi haksız olanın yakasına yapışacaktır ama, ben bir adım daha ileri giderek bu toplumun içinden nasıl bütün değerlerinden sıyrılabilen insanların çıkabildiğini anlamakta güçlük çekiyorum. 
     Evet, aklı ve vicdanı olmak zorunda olan herkesten rica ediyorum. Haksızlığa göz yummayalım. Herkes için adalet talebini yaşayan bir bilinç haline getirelim. 'Neme lazım' demeyelim. 
     Unutmayalım ki hukuk sadece mahkemelerle, asayiş sadece karakollarla sağlanamaz. Hukuk ve adalet hayatın temelidir. 
     Onu, öncelikle vicdanlarımızda, insani ilişkilerimizde, evlerimizde hayatlarımızda tesis etmeye mecburuz.'' 
     
     ''HALKIM RAHATSIZ OLUYOR'' 

     Geçen hafta üst düzeydeki katımlarla güvenlik toplantısı yapıldığını anımsatan Başbakan Erdoğan, toplantıda atılması gereken adımların tespit edildiğini söyledi. 
     Bundan sonraki sürece yönelik olarak güvenlik güçlerinin çalışmalarını geliştirdiğini kaydeden Erdoğan, sözlerini şöyle sürdürdü 
     ''Ülkemizde yazılı ve görsel medyamızın da güvenlik örgütlerimize bu noktada destek olması gerekir. Ülkemizin güvenliği noktasında bu desteğini vermesi gerekir. Bu talebi yapan Başbakan'ın farklı bir şekilde takdim edilmesini de doğru bulmuyorum. Ben burada bir şeyin tespitini yapıyorum. Bu, Tayyip Erdoğan'ın talebi değildir, milletin de talebidir. Bütün bu haberleri abartılı bir şekilde izleyen halkım, bundan rahatsız oluyor. Bunun da bir psikolojik neticesi vardır, bunu da unutmayalım. 
     Sahip çıkmaya mecbur olduğumuz şey, bu milletin yaşama hakkı, insanımızın onurudur. Evet bir kez daha vurguluyorum. Devlet gücünü kullananlar, vatandaşların ve toplumun hak ve hukukunu korumaya memurdur, mecburdur. Ama bu arada şiddeti hayatımızdan, evimizden, sokağımızdan çıkarmak için bütün kurum ve kuruluşlar el birliği ile adımları atmak durumundayız. Bu noktada adımı atmakta gecikirsek, neler kaybettiğimizi, neler kaybetmekte olduğumuzu, bu noktaya nasıl geldiğimizi iyice düşünmeliyiz'' 
     
     ÖZÜRLÜLERİN SORUNLARI 

     Türkiye nüfusunun yüzde 12'sinin engelli vatandaşlardan oluştuğunu anımsatan Başbakan Erdoğan, bu vatandaşlara yönelik hizmetlerin, bugüne kadar farklı bakanlıklar ve genel müdürlükler tarafından yürütüldüğünü bu sebeple de engellilerin ihtiyaçlarının istenilen seviyede karşılanamadığını söyledi. 
     Bu hizmetlerin tek elden yürütülmesi, standartlarının belirlenmesi ve bu kişilerin sosyal devlet ilkesinin gereği olarak, güçlerinden, enerjilerinden, bilgilerinden, kabiliyetlerinden azami ölçüde fayda sağlanması amacıyla bir yasa tasarısı hazırlandığını anımsatan Başbakan Erdoğan, tasarının çok yakında TBMM'ye sunulacağını, engelli vatandaşların, ihtiyaçlarını azami seviyede karşılayacak bir yasaya kavuşacağını belirtti. 
     Bazı sivil kuruluşların, tasarıdaki madde sayısının azaltıldığına ilişkin itirazları bulunduğunu vurgulayan Erdoğan, tasarı iyi incelendiğinde, önceki düzenlemelerde getirilen bütün hükümlerin yeni tasarıda da olduğunun görüleceğini, madde sayısını azaltmak suretiyle sadece metnin daha pratik hale getirildiğini bildirdi. 
     Kimsenin, özürlüler üzerinden siyaset yapmaması gerektiğini kaydeden Başbakan Erdoğan, belediye başkanlığı döneminde, herkesin özürlülere yönelik uygulamalarını bildiğini söyledi. Popülist yaklaşımlar sergilemediklerini kaydeden Erdoğan, ''Atalarımızın güzel bir sözü var, at denize, balık bilmezse, Halik bilir'' diye konuştu. 
     Bu tür çalışmalara ''ideolojik'' yaklaşılmaması gerektiğini ifade eden Başbakan Erdoğan, ''Ön kabulleri, ön yargıları bir tarafa koymak durumundayız. Ön kabullerle hareket edilirse bu ülkede hiçbir şeyi halletmek mümkün değil'' dedi. 
     
     ''MUHALEFETİN YANILGILARINA ÜZÜLÜYORUM'' 

     Erdoğan, şöyle devam etti 
     ''Hiçbir zaman atılan adımları yanlışlar üzerine bina etmemek gerekir. Bir şey söylendiği zaman sözün tamamını alıp değerlendirmek doğrudur. Bu konularda hassas olmamız gerekiyor. Maalesef ülkemizde, geçmişten kalma bazı alışkanlıklar var. O geçmişten kalan, zaten tedavülden kalktı, zaten bunlar karanlıklara gömüldü. Ama onlar üzerinden prim yapmaya çalışanlar dikkat etsinler, artık milletimiz bunları yutmuyor. Sen ne dendiyse onun tamamına bak, onu değerlendir. Yarısını alıp, yarısını kesip atma. Doğru mu değil mi Bu ülkenin Başbakanı ne dediyse o cümlenin tamamını al, onu değerlendir. Yarısını keser, yarısını alırsan veyahut da birilerde yazarlar çizerler ve sen de değerlendirme yapmaya kalkarsan, burada da yanılgıya düşersin. Ben ülkemizde muhalefetin, bu yanılgılar içinde yüzmesine üzülüyorum, ülkenin demokrasisi adına...'' Türkiye'de yapısal bir değişimin yaşandığını belirten Erdoğan, eğitim ve sağlıkta atılan adımların bu yapısal dönüşümün ürünü olduğunu ifade etti. Ülkedeki ''hantal yapıyı'', hareketli hale getirmek için çaba sarfettiklerini belirten Erdoğan, bu anlayışla siyasetlerini yapılandırdıklarını bildirdi. 
     Başbakan Erdoğan, 18 Mart Cuma günü Çanakkale'ye gideceğini anımsatarak, ''Büyük Kurtuluş mücadelesinin verildiği topraklarda bir yıldönümü olacak'' dedi. Yapılan çevre düzenlemeleri ile Çanakkale'nin çok farklı bir çehreye kavuşturulmaya çalışıldığını söyleyen Erdoğan, etkinliklere tüm vatandaşları ve milletvekillerini de davet etti. 
     Konuşmasının sonunda, Bingöl ve çevresinde yaşanan deprem felaketinde yaralanan vatandaşlara acil şifalar dileyen Başbakan Erdoğan, mevsim şartlarının zorluklarına rağmen devletin yaraları sarmak konusunda üzerine düşeni fazlasıyla yapacağını bildirdi. 
     
</TEXT>
</DOC>
