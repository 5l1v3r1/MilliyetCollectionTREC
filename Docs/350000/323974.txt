<DOC>
<DOCNO> 323974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun35.html </URL>
<DATE> 2005/03/16/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Buldozerin ezdiği barış eylemcisinin ailesinden İsrail ve ABD'ye dava 
</HEADLINE>
<TEXT>

     Gazze Şeridi'nde geçen yıl İsrail ordusuna ait bir buldozerin altında kalarak ölen Amerikalı barış eylemcisi Rachel Corrie'nin ailesi, İsrail ve Amerikan hükümetleri ile buldozerleri üreten Amerikan Catterpillar firması hakkında dava açtı. 
     İsrail'in Hayfa kenti mahkemesinde davayı açan ailenin avukatı Hüseyin Ebu Hüseyin, 16 Mart 2003'te İsrail ordusuna ait buldozerin altında kalarak ölen 23 yaşındaki Rachel Corrie'nin hayatını kaybetmesiyle ilgili olarak şimdiye dek askeri soruşturma raporunu beklediklerini, ancak raporun hala yayımlanmaması üzerine davayı açmaya karar verdiklerini belirtti. 
     Corrie'nin ailesi, kızlarının kaybından ötürü 320 bin dolar tutarında doğrudan ve milyonlarca doları bulabilecek ek tazminat talebinde bulundu. 
     Savaş karşıtı Rachel Corrie, 2 yıl önce Uluslararası Dayanışma Hareketi'nin diğer üyeleri ve Filistinlilerle birlikte Refah'ta Filistinlilere ait bir evin yıkımına karşı düzenledikleri eylem sırasında, bir buldozerin altında kalarak hayatını kaybetmişti. 
     Olayın bir kaza olduğunu açıklayan İsrail ordusu, buldozerin operatörü ile olay yerindeki askerler hakkında soruşturma açmadan dosyayı kapatmıştı. 
     
</TEXT>
</DOC>
