<DOC>
<DOCNO> 331420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko16.html </URL>
<DATE> 2005/04/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Gurbetçiler yılda 3.5 milyar dolar döviz gönderiyor... 
</HEADLINE>
<TEXT>

     Uluslararası Para Fonu IMF , yabancı ülkelerde çalışan göçmen işçilerin en fazla döviz gönderdiği devletler sıralamasında Türkiye'nin dünyada beşinci sırada geldiğini bildirdi. 
     IMF ve Dünya Bankası'nın Washington'da gelecek hafta sonu ortak düzenleyeceği bahar toplantıları öncesinde IMF'nin, ''Dünyanın Ekonomik Görünümü'' raporunun analitik bilgiler içeren bölümleri yayımlandı. 
     İşçi gelirleri ve ekonomik kalkınma konularını ele alan bölümde, göçmen işçilerin 1990-2003 yılları arasında en fazla döviz gönderdiği ülkeler arasında ilk beş sırayı, Hindistan, Meksika, Filipinler, Mısır ve Türkiye aldı. 
     IMF'nin verilerine göre, göçmen Türk işçilerinin yılda Türkiye'ye ortalama yaklaşık 3.5 milyar dolar döviz gönderdiği belirtildi. Bu kategoride Hindistan, yılda ortalama 7 milyar dolarla birinci oldu. 
     Raporda, dünyada göçmen işçilerin yılda ülkelerine gönderdiği toplam döviz miktarının 100 milyar doları bulduğu belirtildi. Göçmen işçilerin çalışarak ülkelerine en fazla döviz gönderdiği devletler arasında da ilk sıraları ABD, Suudi Arabistan, İsviçre, Almanya ve Fransa aldı. 
     IMF'nin Dünyanın Ekonomik Görünümü raporunun gelecek döneme ilişkin tahminlerinin yer alacağı bölümü, bahar toplantılarının hemen öncesinde yayımlanacak. 
     
</TEXT>
</DOC>
