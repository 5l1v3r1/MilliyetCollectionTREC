<DOC>
<DOCNO> 301773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/spor/spo03.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
100 yıl savaşları 
</HEADLINE>
<TEXT>


Galatasaray bir asırlık geçmişini zaferden çok krizle kutluyor. Yönetimdeki huzursuzluktan sonra Özhan Canaydın, "Sıkıntısı olan gidebilir" resti çekti. Refik Arkan ise özgür çalışmak isteyen Ergun Gürsoy'a Beylerbeyi'ni önerdi 

CÜNEYT KARAKAYA 


Bitmeyen gerginlik 
GALATASARAY'DA yönetim içindeki sıkıntılar her geçen gün büyüyor. Sportif Direktör Mustafa Turgun krizi nedeniyle şiddetli bir deprem yaşayan Sarı - Kırmızılılar'da, önceki gün yapılan kritik zirve sonrasında bile artçı şoklar devam ediyor. Galatasaray Başkanı Özhan Canaydın'ın toplantıda "sürekli tartışma" halinde olan Sarı - Kırmızılı yöneticilere "Sıkıntısı olan varsa gidebilir" restini çektiği bildirildi. 

'Paraya gelince yok' 
CANAYDIN'IN, toplantı sırasında oldukça sinirli olduğu öğrenildi. Galatasaray Başkanı'nın, Ergun Gürsoy'un medyada yer alan açıklamalarını eleştirip, "Kritik dönemlerde konuşup, bizi zor durumda bırakıyorsunuz. Sürekli kavga var. Daha önce hepinizi uyardım. Ancak açıklamalar devam etti. Para vermeye gelince kimse yok. Ben 70 milyon doların altına imza attım. Siz de atın öyle konuşun" dediği iddia edildi. 

Gürsoy'u şikayet ettiler 
YÖNETİM içindeki bazı isimlerin, Ergun Gürsoy'un sert açıklamaları ve tavırlarından rahatsız olduğu öğrenildi. Sarı - Kırmızılılar'ın, Başkan Özhan Canaydın ile görüşüp, Gürsoy'un uyarılmasını istediği belirtildi. Bu arada Canaydın'ın, Futbol Şubesi'nin Ümit Karan ve Saidou kararları nedeniyle Hagi'yi eleştirmesi üzerine, "Yanınızda çalışan Hagi'yi bile idare edemiyorsunuz" tepkisini gösterdiği belirtildi. 

Arkan'dan sert yanıt 
MALİ İşlerden Sorumlu Başkan Yardımcısı Refik Arkan, Ergun Gürsoy'un, "Özgür çalışamıyorum" açıklamalarını değerlendirdi ve bomba gibi yorumlar yaptı. Gürsoy'u sert bir dille eleştiren Refik Arkan, "Sayın Ergun Gürsoy tek başına çalışmak istiyorsa, pilot takımımız olan Beylerbeyi'ne gitsin. Burada bir yönetim kurulu var ve herşey ortak. Transfer yapmak için de önce yabancı dil bilmek gerekir" ifadelerini kullandı. 

'Gitsek de farketmez' 
ARKAN, Gürsoy'un istifa etmeye hazırlandığı yolundaki iddialara da yanıt verdi. Başkan Yardımcısı, Canaydın dışında kimsenin istifasının dengeleri alt üst etmeyeceğine dikkat çekti. Arkan şunları söyledi "Başkan hariç kim giderse gitsin farketmez. Ben de gitsem, Gürsoy da gitse düzen değişmez. Ben istifa etsem iki satır haber olur" dedi. Arkan, Ali Sami Yen'in eski açık tribünün yapılmasını ise israf olarak yorumladı. 

Futbol için sıcak zirve 

HALİL ÖZER 

Çobanoğlu ile buluştu 
GALATASARAY Başkanı Özhan Canaydın'ın, Sportif Direktör olarak futbol takımının başına getirmek istediği Can Çobanoğlu ile geçtiğimiz günlerde bir araya geldiği öğrenildi. Canaydın'ın oturtmak istediği sistemi Can Çobanoğlu'na anlattığı bildirildi. Bu arada Milli Takım menajerinin de, uygulanan sistemin kulübe zarar verdiğini belirttiği vurgulandı. 

Zamanlama sıkıntısı 
TARTIŞMALAR nedeniyle Futbol Şubesi'ni ortadan kaldırmakta kararlı olan Başkan Özhan Canaydın'ın, Çobanoğlu ile yeni sistem konusunda fikir birliğine vardığı açıklandı. Ancak Çobanoğlu'nun hemen göreve başlayamayacak olması sıkıntı yaratıyor. Bu yüzden Canaydın, bu görev için Bülent Tulun ve Metin Kazancıoğlu isimlerini de alternatif olarak tutuyor. 

Pleşan'a talip 

BÜNYAMİN OSMAN 

GALATASARAY'IN transfer listesinde ilk sırada yer alan Pleşan için sürpriz bir rakip çıktı. Hagi'nin ısrarla istediği Craiova'nın başarılı futbolcusu için Steaua Bükreş devreye girdi. Steaua Başkanı Gigi Becali'nin, Craiova'nın patronu Staicu ile pazarlık masasına oturup, Pleşan için 1.5 milyon dolar ve bir futbolcu önerdiği açıklandı. 
BAŞKAN Stiacu, Galatasaray'ın kendilerine en son 1 milyon dolar önerdiğini söyleyip, "Bu şartlar altında transfer zor. Steaua daha cazip bir teklif yaptı" dedi. Pleşan ise transferini gazetelerden takip ettiğini vurgulayıp, "Bir gün Ajax'a, bir gün Galatasaray'a gittiğim söyleniyor. Ancak h l Craiova'dayım" diye konuştu. 

Kaynak arayışı 

SARI - Kırmızılı kulüpte, yönetim için sorunların yanısıra maddi problemler de çözüm bekliyor. Seyrantepe arazisi için devlete 31 Aralık'a kadar ödeme yapması gereken Galatasaray'ın, kaynak arayışları içinde olduğu öğrenildi. Başkan Özhan Canaydın'ın, önümüzdeki günlerde Monaco'ya gidip, para sorunlarını çözmek için bazı girişimlerde bulunacağı bildirildi. 

Bir kez geçti 

CİM - BOM'un, daha önce ligin ilk yarısını ikinci sırada bitirdiği 4 yarışta zorlandığı ortaya çıktı. Galatasaray, 1992-93 sezonunda şampiyonluğu kazanırken, 1965-66 ve 2002-2003 sezonlarında ilk yarıda 2., sezon sonunda yine 2., 1982-83 sezonunda ise ilk yarıyı 2. bitirip, sezon sonunda 3. olmuştu. Sarı - Kırmızılılar, 22 sezonun ilk yarılarında elde ettiği sırayı korurken, 12'sinde daha alt basamaklara indi. 


</TEXT>
</DOC>
