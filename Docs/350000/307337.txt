<DOC>
<DOCNO> 307337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/ekonomi/eko01.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Patates stoku, 5 yıldızlı düğünlerde eriyecek 
</HEADLINE>
<TEXT>


TBMM patates politikasını masaya yatırdı. Türkiye'de patates tüketimini yetersiz bulan komisyon, 5 yıldızlı düğünlerde kuşbaşılı patates ikram edilmesini önerdi 

GÜNSELİ ÖNAL Ankara 

TBMM, asker karavanasının vazgeçilmez yemeği patatesi, sosyete mutfağına da sokmak için devrede. Patates üreticisinin sorunlarını araştıran TBMM komisyonunda, patatesin İstanbul düğünlerinin baş yemeği olması önerildi. 
Avrupa ülkelerinden gelen tohumluk patateslerle topraklara bulaşan "patates siğili" mantarı nedeniyle patates tarlaları karantinaya alındı. Patates üreticisinin sorunlarını araştırmak üzere kurulan TBMM komisyonu, patates politikasını da masaya yatırdı. 
Komisyonun son toplantısında dinlediği Atatürk Üniversitesi Ziraat Fakültesi öğretim üyelerinden Prof. Dr. Kemalettin Kara, patatesin öneminin iyi tanıtılmaması nedeniyle tüketiminin yetersiz olduğunu belirtti. Kara, gelişmiş ülkelerde kişi başına 100 - 400 kg. patates tüketilirken bu rakamın Türkiye'de 64 kg. olduğunu kaydetti. 
"Fakir besini" diye bilinen patatesin, beslenme değeri açısından yumurtadan sonra ikinci sırada bulunduğunu söyleyen Kara, "Son derece yüksek ve kaliteli proteine sahip. Patates yumruları yüzde 20 - 30 nişasta, yüzde 2 protein, B1, B2 e C vitaminleriyle bazı mineral maddeleri içeriyor" dedi. 

'Patatesli mantı yapılsın' 
Beslenme uzmanlarının, patatesle yapılabilecek yemekleri ön plana çıkarmasını öneren Kara, "Patatesli yemekler arasında İstanbul düğünlerinin baş yemeği kuşbaşılı patates olmak üzere patates mantısı, patatesli rulo, patates keki, patatesli börek, fırında yoğurtlu patates, cevizli patates köftesi, patatesli tepsi kebabı, patates oturtma ve patatesli gözleme sayılabilir" dedi. 


</TEXT>
</DOC>
