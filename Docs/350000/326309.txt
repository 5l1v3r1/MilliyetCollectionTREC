<DOC>
<DOCNO> 326309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy16.html </URL>
<DATE> 2005/03/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Başbakan Erdoğan, mizah dergisi Penguen'e dava açtı 
</HEADLINE>
<TEXT>

     Başbakan Recep Tayyip Erdoğan, kendisini, fil, zürafa, maymun, deve, kurbağa, yılan, inek ve ördek şeklinde betimleyen karikatürleri ''Tayyipler Alemi'' başlığıyla kapak yapan mizah dergisi Penguen aleyhine 40 bin YTL'lik manevi tazminat davası açtı. 
     Başbakan Erdoğan'ın avukatı Fatih Şahin, bugün Ankara Adalet Sarayı'na gelerek dava açtı. 
     Fatih Şahin'in açtığı dava, Ankara 1. Asliye Hukuk Mahkemesi'ne düştü. 
     Dilekçede, Penguen adlı haftalık mizah dergisinin 24 Şubat 2005 tarih ve 127 nolu sayısının kapağında, ''Karikatürist Musa Kart, 'Tayyip Erdoğan kafalı kedi' çizdiği için ceza aldı'' üst başlıklı ve ''Tayyipler Alemi'' konulu karikatürlere yer verildiği belirtildi. 
     Karikatürlerin, Başbakan Erdoğan'ın kişilik haklarına saldırı içerdiği ifade edilen dilekçede, Penguen Dergisi'nin sahibi Erdil Yaşaroğlu ile Pak Yayıncılık'tan 40 bin YTL manevi tazminat talep edildi. 
     Penguen Dergisi'nin 127. sayısında, 8 karikatürist, meslektaşları Musa Kart'ın tazminata mahkum edilmesini ortak çizimleri ile protesto etmişti. 
     Başbakan Erdoğan, dava önce, kendisini kedi olarak betimleyen Cumhuriyet Gazetesi çizeri Musa Kart'tan 5 bin YTL, başka bir karikatür nedeniyle Evrensel Gazetesi aleyhine açtığı davada ise 10 bin YTL manevi tazminat kazanmıştı. 

     
</TEXT>
</DOC>
