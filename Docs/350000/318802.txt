<DOC>
<DOCNO> 318802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun08.html </URL>
<DATE> 2005/02/26/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İsrail'den misilleme ve operasyon uyarısı geldi 
</HEADLINE>
<TEXT>

     İsrail'in Tel Aviv kentinde düzenlenen ve en az dört kişinin öldüğü intihar saldırısını El Aksa şehitleri tugayı adına bir kişi üstlendi. 
     Eylemcinin iki kardeşi tutuklanırken, İsrail, Filistinlilere karşı askeri operasyonların yeniden başlayabileceği uyarısı yaptı. Güvenlik kaynakları ve görgü tanıkları, İsrail askerlerinin, eylemcinin Batı Şeria'da yaşadığı sanılan Deir El Gusun adlı köye düzenlediği operasyonda 22 yaşındaki Abdullah Badran'ın iki erkek kardeşini tutukladığını açıkladı. 
     Tel Aviv'de gece kulübünün önünde düzenlenen, en az dört kişinin öldüğü 25 kişinin yaralandığı saldırıyı El Aksa Şehitleri Tugayı adına Cenin'de bir kişi üstlendi. El Aksa Şehitleri Tugayı liderlerinden Zekeriya Zübeydi de, saldırının El Aksa'nın içindeki bazı özerk hücrelerin işi olabileceğini belirterek, ''El Aksa liderlerinin bu saldırı hakkında hiçbir bilgisi yok'' dedi. 
     
     Operasyon uyarısı 
     İsrail İç Güvenlik Bakanı Gideon Ezra ise, güvenliği sağlamamaları durumunda Filistinlilere karşı askeri operasyonların yeniden başlayabileceği uyarısında bulundu. Ezra, İsrail radyosuna yaptığı açıklamada, Filistinlilerin topraklarında güvenliği ele almaları gerektiğini, aksi halde tekrar operasyonlara başlayacaklarını, başka seçenekleri bulunmadığını vurgulayarak, ''bu saldırı Batı Şeria'daki büyük kentlerin güvenlik kontrolünün Filistin yönetimine devrini geciktirme riskini beraberinde getiriyor'' dedi. 
     Tel Aviv'de gece kulübünde dün gece düzenlenen intihar saldırısının ardından İsrail polisi, olayın, saldırganın üzerindeki 30 kilogram ağırlındaki bombayı patlatmasıyla meydana geldiğini açıkladı. Polis, patlayıcı taşıyan militanın saldırıyı gece kulübünün içinde yapmayı planladığını ancak kulübün güvenlik görevlileri tarafından farkedilince kulübe girmek için kuyrukta bekleyen gençlerin arasında üzerindeki bombayı patlattığını da duyurdu. 
     En az dört kişinin hayatını kaybettiği intihar eyleminde 55 kişi de yaralandı. Patlayıcıya eklenen metal parçaların yaralı sayısının artmasına neden olduğu ifade edildi. 
     
     İsrail'e ortak soruşturma çağrısı 
     Saldırının ardından İsrail, eylemcinin Batı Şeria'da yaşadığı sanılan köyde sokağa çıkma yasağı ilan etti. Adının açıklanmasını istemeyen Filistinli güvenlik kaynakları, İsrail askerlerinin Deir El Gusun köyünde sabahın erken saatlerinde sokağa çıkma yasağı uygulamaya başladığını söyledi. 
     Filistin Devlet Başkanı Mahmud Abbas da intihar saldırısının sorumlularını bulma sözü verdi. Saldırıdan sonra güvenlik yetkililerini acil olarak toplayan Abbas, toplantının ardından yaptığı yazılı açıklamada, Filistin yönetiminin barışı baltalama eylemi karşısında sessiz kalmayacağını belirterek, ''sorumluları takip edip bulacağız, onları cezalandıracağız'' dedi. 
     Abbas, bombalama eyleminin İsrail ve Filistin tarafından ortak olarak soruşturulması çağrısı da yaptı. Toplantıya Filistinli başmüzakereci Saib Erakat, İçişleri Bakanı Nasır Yusuf ve eski Gazze Şeridi güvenlik şefi yeni hükümmette ise Sivil İşler Bakanlığına getirilen Muhammed Dahlan katıldı. 
     
     İslami Cihad ile Hizbullah iddiaları reddetti 
     İsrailli yetkililerin saldırıyı üstlendiğini söylediği Filistinli örgüt İslami Cihad, saldırıdan sorumlu olmadığını açıkladı. Örgüt liderlerinden Nafiz Azzam, Tel Aviv'deki saldırıyı kimin düzenlediği hakkında fikri olmadığını söyledi. Azzam, İslami Cihad'ın Devlet Başkanı Abbas'la varılan karşılıklı anlayış çerçevesinde, huzurun sağlanması taahhüdüne bağlı olduğunu vurguladı. 
     Filistinli güvenlik yetkilileri ve militanların suçladığı Lübnan'daki Hizbullah örgütü de iddiaları reddetti. Filistinli bir üst düzey güvenlik yetkilisi, bombacının Hizbullah tarafından intihar eylemi için seçildiğini belirterek, El Aksa Şehitleri Tugayı üyesi bombacının Batı Şeria'nın kuzeyindeki Tulkarem kasabasından olduğunu ifade etti. 
     El Aksa Şehitleri Tugayı liderlerinden biri de saldırıyı Hizbullah'ın organize ettiğini söyledi. El Aksa, Filistin Devlet Başkanı Mahmud Abbas'ın kısa süre önce İsrail'le yaptığı ateşkesi sürdürme çabalarına büyük oranda destek veriyor. İsrailli ve Filistinli yetkililer, El Aksa'nın içindeki bazı özerk hücrelerin Hizbullah'tan emir ve para aldığına inanıyor. Lübnan'ın başkenti Beyrut'tan açıklama yapan Hizbullah sözcüsü, saldırının arkasında örgütünün olduğunu iddialarını reddetti. 
     
</TEXT>
</DOC>
