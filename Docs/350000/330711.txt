<DOC>
<DOCNO> 330711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko10.html </URL>
<DATE> 2005/04/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bankalar kredi kartı faizlerine dokunmuyor 
</HEADLINE>
<TEXT>

     Bankalar, çok yüksek düzeyde belirledikleri için eleştirildikleri kredi kartlarının faiz oranına marta da dokunmadılar. Sadece Şekerbank 0.3 puanlık indirim yaparken, TEB 1.95 puan artırdığı kredi kartı faizlerini yüzde 6.45'e çıkardı ve en yüksek faiz uygulayan üçüncü banka oldu. 
     Bankacılık Düzenleme ve Denetleme Kurumu BDDK , bankaların, günlük olarak bildirdikleri nakit ve alışveriş faiz oranlarından hesapladığı kredi kartlarına martta uyguladıkları aylık faiz oranlarını açıkladı. 
     Birden fazla ve birbirinden farklı faiz oranı bildiren bankaların söz konusu faiz oranlarının basit ve eşit ağırlıklı ortalamaları alınarak yapılan hesaplamalara göre Citibank, yüzde 8.95 olan aylık faiz oranını değiştirmedi ve en yüksek faiz uygulayan banka unvanını korudu. Citibank'ın söz konusu faiz oranının yıllık bileşiği yüzde 179.7'ye kadar yükseliyor. Garanti Bankası yüzde 6.48'lik faiz oranıyla ikincilik konumunu sürdürürken, şubatta yüzde 4.5 olan faiz oranını 1.95 puar artırarak yüzde 6.45'e çıkaran TEB ise üçüncü sıraya yerleşti. 
     Garanti Bankası'nın faizinin yıllık bileşiği yüzde 112.4, TEB'in ki ise yüzde 111.7 olarak hesaplandı. 
     TEB'i aylık yüzde 6.35 yıllık bileşik bazda da yüzde 109.3 faizle Denizbank izledi. Akbank, Finansbank, 
     Koçbank, Dışbank, Tekstilbank ve Yapı Kredi Bankası ise kredi kartlarına ortalama yüzde 6.25 oranında aylık faiz uyguladılar. Söz konusu bankaların uyguladığı faizin yıllık bileşiği ise yüzde 107 düzeyinde bulunuyor. 
     BDDK'nın verilerine göre bu bankaları yüzde 5.95 aylık ve yüzde 100.1 yıllık bileşik faizle Şekerbank ve İş Bankası izledi. Halk Bankası yüzde 5, HSBC yüzde 4.99, Anadolubank ve Bank Europa yüzde 4.95, Vakıfbank ve Turkishbank yüzde 4.75, Ziraat Bankası yüzde 4.50 ve Oyakbank'ta yüzde 4.44'le diğerlerine göre nispeten daha düşük faiz uygulayan bankalar oldular. 
     Tüm bankaların kredi kartlarına uyguladıkları aylık faiz oranının, bireysel kredi kartı pazarındaki banka payları dikkate alınarak hesaplanan ortalaması ise yüzde yüzde 6.07 oldu. Ortalama aylık faizde bir önceki aya göre 0.01 puanlık bir artış yaşandı. Söz konusu oranın yıllık 
     bileşik faizi de yine yüzde 0.01 puanlık artışla ylüzde 103.3 oldu. 
     
</TEXT>
</DOC>
