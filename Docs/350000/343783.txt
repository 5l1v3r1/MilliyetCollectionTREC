<DOC>
<DOCNO> 343783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur36.html </URL>
<DATE> 2005/05/18/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Camdan sarkıttığı kolu koptu 
</HEADLINE>
<TEXT>

     Bursa’nın Yenişehir İlçesi’nde ağaca çarpan bir otomobilde bulunan 12 yaşındaki çocuğun camdan sarkıttığı kolu koptu. 
     Alınan bilgiye göre, ilçeye bağlı Süleyman Paşa İlköğretim Okulu 5. sınıf öğrencisi Maksut Çelik 12 , okul çıkışı, komşusunun oğlu 
     Ömür D’nin 21 kullandığı 34 CET 94 plakalı otomobille gezmeye çıktı. 
     Sürücü belgesi olmadığı öğrenilen Ömür D, aracı Subaşı Köyü yakınlarında bir ağaca çarptı. Bu sırada Maksut Çelik’in camdan sarkıttığı kolu, omzundan koptu. 
     Çevredekilerin bildirmesiyle kaza yerine gelen jandarma ekiplerince Yenişehir Devlet Hastanesi’ne kaldırılan küçük Maksut, daha sonra kopan kolu ile birlikte Uludağ Üniversitesi Tıp Fakültesi Hastanesi’ne sevk edildi. 
     Plastik Cerrahi Servisi’nde ameliyata alınan Maksut Çelik’in kolu, Prof. Dr. Ramazan Kahveci başkanlığındaki bir ekip tarafından yaklaşık 10 saat süren ameliyatla yerine dikildi. 
     Kaza sonucu beyninde de hasar oluştuğu belirlenen Maksut Çelik, daha sonra aynı hastanede ikinci kez ameliyata alındı. 
     Çocuğun babası Fesih Çelik, kaza sırasında kahvehanede oturduğunu belirterek, "Çocuğumun kaza geçirdiğini söylediler. Hastaneye gittiğimde kolunun koptuğunu öğrendim. Yenişehir Devlet Hastanesi’nden hızlı bir şekilde buraya sevk edildik. Kolu yerine dikildi. Doktorlar ameliyatın çok başarılı geçtiğini, ancak kolun eskisi gibi olup olmayacağını zamanın göstereceğini bildirdiler" dedi. 
     Bu arada, kazayı hafif sıyrıklarla atlatan Ömür D’nin, yapılan müdahalesinin ardından gözaltına alındığı bildirildi. 
     
</TEXT>
</DOC>
