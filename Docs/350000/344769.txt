<DOC>
<DOCNO> 344769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/spor/yersen.html </URL>
<DATE> 2005/05/22/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Buruk veda 
</HEADLINE>
<TEXT>



Ayrılıklar hüzünlüdür. Hele bir de dönüşü olup olmadığı belli değilse... Yıllar önce Şekerspor'un lige veda edişi buruk gelmişti bana, dün de İstanbulspor'un aynı kaderi yaşaması. 
Taraflı tarafsız tüm futbol seyircisinin sempati duyduğu bir takımın küme düşmesine tanıklık etmek ve o atmosferi solumak garip bir duygu. 
Maç öncesi adı İstanbulspor ile özdeşleşen Aykut Kocaman'ın dediği gibi küçücük bir umut vardı ama daha önemlisi Sarı - Siyahlı ekibin Süper Lig'de kalabilmesi için bir mucize gerekliydi. Bunun için de İstanbulspor'un kazanması şarttı. 
Daha maçın 20. dakikasında 3 farklı yenik duruma düşen İstanbulspor, kaçınılmaz son için geri sayıma başladı. İkinci yarıdaki kıpırdanışı, Uche ve Musasa'nın golleri konuk ekibi umutlandırsa da devamı gelmedi. 
Akılların diğer maçlarda olduğu besbelliydi. Başkent'ten çıkacak tek puan bile Kocaman'ın söylediği gibi mucize beklentisini sürdürebilirdi. Ancak 90 dakikanın bitiş düdüğü İstanbulspor'un 10 yıllık bir aradan sonra lige veda edişinin acı habercisi oldu. 
Özellikle son iki yıldır, onca sıkıntıya ve yokluğa karşın yaşam savaşını sürdüren bir takımı alkışlıyoruz. Centilmence mücadelesi, futbolu kuralları içinde oynaması, başta da söylediğimiz gibi taraflı, tarafsız pekçok kişiyi İstanbulspor'un sempatizanı yaptı. Ancak tüm bunlar Sarı - Siyahlılar'ın hazin ayrılışını durdurmaya yetmedi. 



</TEXT>
</DOC>
