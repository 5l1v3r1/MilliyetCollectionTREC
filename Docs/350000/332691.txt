<DOC>
<DOCNO> 332691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur36.html </URL>
<DATE> 2005/04/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Bakıcı kadın, gizli kameraya yakalandı 
</HEADLINE>
<TEXT>

     Denizli'de, baktığı bebeği yere çarpan ve saçlarından çeken bakıcı kadının uyguladığı şiddet, gizli kamerayla kaydedildi. 
     Yenişehir Mahallesi 1491 Sokak'ta oturan öğretmen Nilgün ve Kadir Albayrak, 1 ay önce 1 yaşındaki bebekleri Ali Mert'e bakması için Neriman T. ile anlaştı. 
     Bir süre sonra Ali Mert'in, kendilerinden ayrılırken ağlamasından şüphelenen Nilgün Albayrak, bebeğin sırtında ve bacağında, darp izlerine rastlayınca, gizli kamera sistemi kurarak bilgisayara bağladı. 
     Akşam çalıştıkları okuldan dönen Albayrak çifti, kamera kayıtlarını izleyince, bakıcı Neriman T'nin bebeğe yaptıklarını gördüler. 
     
Baba Kadir Albayrak, kamera kayıtlarında, Neriman T'nin bebeğinin altını değiştirirken yere çarptığını ve saçlarını çektiğini gördüğünü söyledi. 
     Anne Nilgün Albayrak ise durumu emniyete bildirdiklerini belirterek, ''Oğlumuzu hastaneye götürdük. 3 gün rapor verdiler. Bakıcı kadın ortadan kayboldu. Yetkililer bulmaya çalışıyor. Bebeğimizi daha fazla hırpalamadan bakıcıdan kurtardık'' dedi. 
     Emniyet Müdürlüğü yetkilileri, Neriman T'nin arandığını bildirdiler. 
     
</TEXT>
</DOC>
