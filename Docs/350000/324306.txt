<DOC>
<DOCNO> 324306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yazar/uras.html </URL>
<DATE> 2005/03/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İzmir'e turist gelsin ama nerde kalacak 
</HEADLINE>
<TEXT>


İzmir'deyim... İzmir baharı karşılıyor. "Bu sabah mutluluğa aç pencereni Bir güzel arın dünkü kaderinden Bahar geldi... Bahar geldi güneşin doğduğu yerden Çocuğum uzat ellerini Şu güzel gözlü buzağıyı... Duy, böyle koşturan sevinci Dinle, nasıl telaş telaş çırpınıyor toprak ananın kalbi Şöyle yanı başına çimenlere uzan Kulak ver gümbürtüsüne dünyanın Baharın, gençliğin ve aşkın türküsünü söyleyelim bir ağızdan..." Ataol Behramoğlu, baharı böyle anlatıyor. İzmir'in baharı da şairin dizelerinde anlatılanın benzeri bir bahar. Ama bu güzel bahar günlerinde İzmir'e turist çekemiyoruz. Turistlerin İzmir'in baharından haberleri yok. 1 İzmir'in zenginliklerini ve güzelliklerini pazarlayamıyoruz. 2 Bunları görmeye geleceklerin kalabileceği oteller çok azken, olanları da kapatıyoruz. 

İki otel kapalı 
Efes Oteli'ne ek olarak kongre ve sergi binası yapılmıştı. Yenileme niyetiyle otel kapatıldı. İçi soyuldu. Sonra işler durdu. Otel ve kongre salonları kullanılamaz durumda. Etap Merkür Oteli mal sahibiyle işletici arasındaki anlaşmazlık nedeniyle kapalı. Koskoca İzmir'de beş yıldızlı bir Hilton Oteli bir de Crown Plaza Oteli var. İşte o kadar. 
İzmir'i kültür, tarih ve kongre turizmiyle ilgilenen yabancılara tanıtmaya mecburuz. Ama kendimiz İzmir'i tanıyor muyuz Belediye Başkanlığı döneminde rahmetli Ahmet Piriştina "İzmir Kent Tarihi" projesi adı altında, İzmir'i tanıtmak amacıyla bir proje başlatmış. Piriştina diyor ki, "İzmir'in geleceğinin rastlantıyla alınmış kararlar bağlamında şekillenmesini istemiyorsak, yaşadığı kenti benimsemiş ve güçlü aidiyet duygusu gelişebilmiş İzmirlilerin sayısının artırılabilmesi uğrunda çaba harcamak kaçınılmaz bir görev haline gelmektedir." 

Sandıklarınızı açın 
Bu proje çerçevesinde 1 İzmir'deki liselerde dokuzuncu sınıf öğrencilerine İzmir'in kent tarihinin anlatılmasına ve daha sonra kent gezisi yapılmasına dönük programlar hazırlanmış. 2 Belediye İzmir kent tarihiyle ilgili çok sayıda çalışmayı yayımlamış. İzmir kütüphanesi oluşmuş. 3 Eski itfaiye binası "Kent Müzesi ve Arşivi" haline getirilmiş. 
Müzenin alt katında İzmir tarihi görsel olarak başlangıçtan bugüne sergileniyor. "Sandıklarınızı açın. Kentler hafızalarını kaybediyor" kampanyasıyla, İzmirlilerden toplanan resimler, belgeler, müzikler kopyalanarak arşivlenmiş. 
"Üç gün İzmir'de dolaştın. Bu kadar övmeye değer mi " demeyiniz. İzmir gerçekten güzel. "Kordon'u doldurdular, insanları denizden uzaklaştırdılar" diyenlere kanmayınız. O doldurulan yerler yeşiliyle park düzenlemesiyle İzmir'in görünümünü değiştirmiş. İnsanların denizle kucaklaşmasına imkan vermiş. Konak'ın göbeğinde Konak Pier adıyla yapılan düzenleme şehre çağdaş bir görüntü kazandırmış. Velhasıl, İzmir güzel. Güzel de... Biz güzelliğini göremiyoruz. Olur olmaz kötülüyoruz. Kötülediğimiz şehri de turistlere satamıyoruz... 



</TEXT>
</DOC>
