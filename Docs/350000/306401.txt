<DOC>
<DOCNO> 306401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun28.html </URL>
<DATE> 2005/01/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tsunamiyi engellemek için ağaç dikiliyor 
</HEADLINE>
<TEXT>

     Güney Asya'yı vuran deprem ve tsunami felaketinden etkilenen Hindistan'ın güney bölgesinde tsunamiden en çok etkilenen Tamil Nadu eyaleti kıyılarına, olası tsunamilerin engellenmesi amacıyla ağaç dikilmeye başlandığı bildirildi. 
     Bölgedeki yardım faaliyetleriyle görevli Shanta Seela Nair adlı yerel yetkili, ''Kıyı bölgesinde yaşayan insanlara bir koruma bölgesi oluşturmak için tüm kıyı şeridi boyunca ağaç dikilmesi amacıyla bir program hazırladık'' dedi. 
     Yetkili, felakette yakınını kaybeden her aileye ''bir ağaç evlat edinerek, bu ağaca ölen yakınının adını vermeleri'' çağrısında bulundu. 
     Eyalette, 6000'i Nagapattinam bölgesinde olmak üzere yaklaşık 8000 kişi hayatını kaybetti. Tüm Hindistan'da ise 16 binden fazla ölü ve kayıp bulunuyor. 
     Öte yandan Sri Lanka hükümetinden yayımlanan son verilerde, ülkede ölü sayısının 30 bin 920, kayıp sayısının 6034, yaralı sayısının 15 bin 256 olduğu açıklandı. 
     
</TEXT>
</DOC>
