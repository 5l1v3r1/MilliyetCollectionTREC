<DOC>
<DOCNO> 348042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/ekonomi/eko09.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Sabancı ile görüşüyor 
</HEADLINE>
<TEXT>



Ömer Sabancı başkanlığındaki Türk Sanayicileri ve İşadamları Derneği TÜSİAD Yönetim Kurulu, Başbakan Recep Tayyip Erdoğan ile görüşecek. TÜSİAD'dan alınan bilgiye göre, Başbakan Erdoğan'ın daveti üzerine yapılacak görüşme, yarın Ankara'da Başbakanlık'ta gerçekleştirilecek. TÜSİAD ilgilileri, görüşmenin "TÜSİAD ve Ak Parti arasında kurumlar arası görüş alışverişi" şeklinde geçeceğini bildirdiler. Görüşme, İstanbul'da 8 Mart Dünya Kadınlar Günü'nde yapılan gösteride, emniyet güçlerinin kadınlara sert müdahalesi sonrasında başlayan polemik yüzünden gerginleşen TÜSİAD - Erdoğan ilişkilerinin yeniden düzelmesi bakımından önem taşıyor. 
Bilindiği gibi Erdoğan, konu ile ilgili olarak hükümeti 'siyasi sorumluluğa' davet eden TÜSİAD'ı 'kendi işi ile ilgilensin' diyerek eleştirmişti. Ayrıca, "Ben amcasının katillerini getirmek için çalışırken o böyle konuşuyor" diyerek, bizzat TÜSİAD Başkanı Ömer Sabancı'ya da eleştirilerde bulunmuştu. Bu polemikten sonra ikili, ilk kez Yatırım Danışma Konseyi'nde aynı masayı paylaşmışlardı. 


</TEXT>
</DOC>
