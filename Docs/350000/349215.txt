<DOC>
<DOCNO> 349215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/guncel/axgun02.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzik şöleni bugün başlıyor 
</HEADLINE>
<TEXT>


33. Uluslararası İstanbul Müzik Festivali, bu akşam Aya İrini Müzesi'nde düzenlenecek açılış töreni ve Borusan İstanbul Filarmoni Orkestrası'nın konseriyle başlıyor 

ASLI ONAT İstanbul 

İstanbul Kültür ve Sanat Vakfı tarafından düzenlenen 33. Uluslararası İstanbul Müzik Festivali bu akşam Şef Pavel Kogan yönetimindeki Borusan İstanbul Filarmoni Orkestrası konseriyle açılıyor. 
Konser öncesinde festivalin Yaşam Boyu Başarı Ödülü dünya opera sahnelerinin divası, Devlet Sanatçısı Leyla Gencer'e sunulacak. Milano'da yaşayan Gencer, rahatsızlığı nedeniyle ödül törenine katılamayacak. Konserin ardından Arkeoloji Müzesi bahçesinde resepsiyon verilecek. 

'Külkedisi' balesini kaçırmayın 
2 Temmuz'da bitecek festivalin programı, Rus sanatçılara ve çeşitli toplulukların repertuvarlarında Rus bestecilere ağırlık verilmesiyle dikkat çekiyor. 
Rus kanadında Moskova Virtüözleri, keman sanatçısı Vadim Repin, gene günümüzün en önemli keman sanaçılarından sayılan Dmitry Sitkovetsky, Valery Gergiev yönetimindeki Mariinsky Tiyatrosu-Kirov Opera Orkestrası gibi isimler dikkat çekerken Türkiye'de ilk kez konser verecek olan ünlü İsveçli mezzosoprano Anne-Sofie von Otter ile kemancı Joshua Bell de diğer konserler arasında öne çıkıyor. 
Montecarlo Balesi'nin sahneleyeceği "Külkedisi" balesi de kaçırılmaması gereken etkinlikler arasında. 
Kudsi Erguner'in Mevlana'nın şiirlerini besteleyerek oluşturduğu müziğini, modern dansın öncülerinden Carolyn Carlson'ın koreografisi ve ünlü hattat Hassan Massoudyde'nin performansı ile birleştireceği "Metafor" projesi ise 33. festivalin en ilginç etkinliği olmaya aday. Konserlerin ayrıntılarını festival boyunca sayfamızda bulabileceksiniz. 

Festivalin konukları 

Oda orkestrası konserleri 
Şef Christopher Hogwood yönetimindeki Academy of Ancient Music ve Korosu, Doğu temalı ve kaynaklı yapıtlarıyla festivale tekrar konuk oluyor. Geleneksel müzik icra eden Sarband Topluluğu ile Concerto Köln'ün "Dream of Orient" konserinin festivalin en ilginç etkinliklerinden biri olması bekleniyor. Barok dönem tutkunlarının favorilerinden Il Complesso Barocco, "Zafer ve Zulüm" başlıklı konserlerinde Handel'in operalarından bir seçki sunacak. 

Oda müziği dinletileri 
Oda orkestralarının yanı sıra oda müziği dinletileri de bulunuyor programda. Avrupa'nın önde gelen nefesli çalgılar topluluklarından Harmonic Brass, İngiltere'nin en başarılı viyol topluluklarından Phantasm ile English Concert ve Belcea Dörtlüsü bunlardan bazıları. 

Kamran İnce'den prömiyer 
İstanbul Modern Müzik Topluluğu ve kemancı Cihat Aşkın, Uluslararası alanda ün yapmış olan Türk besteci Kamran İnce'nin "In White" başlıklı keman konçertosunu seslendirecek. İnce'nin yöneteceği konserde "Requiem Without Words" adlı eserinin prömiyeri yapılacak "Istathenople"ve "Flight Box" adlı eserleri müzikseverlerle buluşacak. 

Genç şancılar da festivalde 
Dünyanın en saygın yarışmalarından biri olan Kraliçe Elisabeth Yarışması'nda dereceye giren sanatçılara festivalde yer vermek amacıyla, yarışmayı düzenleyen Kraliçe Elisabeth Vakfı ile bir anlaşmaya varan Uluslararası İstanbul Müzik Festivali'nde bu yıl, 2004'te gerçekleştirilen şan yarışmasında dereceye giren sanatçıları üç konserde izleyebileceğiz. Siemens Opera Yarışması'nda ödül alan genç Türk solistler de festivale katılıyor. 

Elivar ve Aydın'dan 'Bach' 
Genç kuşak piyanistlerden Emre Elivar ve Özgür Aydın, J. S. Bach'ın oğulları ve öğrencilerini eğitmek için yazdığı, iki defterden oluşan "İyi Düzenlenmiş Klavye" 48 Prelüd ve Füg adlı eserini, ayrı ayrı verecekleri konserlerde iki bölüm halinde seslendirecekler. 


</TEXT>
</DOC>
