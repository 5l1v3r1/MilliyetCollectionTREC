<DOC>
<DOCNO> 342636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/ekonomi/eko01.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, YKB'nin tarihini de aldı 
</HEADLINE>
<TEXT>


Koç - Unicredito ortaklığı, Yapı Kredi ile birlikte bankanın 400 bini aşkın belge ve objenin bulunduğu arşivin de sahibi oluyor. Arşivin yöneticisi Enginöz, "Burası Türkiye'nin ilk bankacılık müzesi olsun" diyor 

EKONOMİ SERVİSİ 

Yapı Kredi Bankası'nın YKB yüzde 57.4'ünü almak için sözleşme imzalayan Koç - Unicredito ortaklığının, bankanın tarihi arşivinin de sahibi olacağı ortaya çıktı. Dünya gazetesinin "Cumartesi - Pazar" ekinde yer alan habere göre, 400 binin üzerinde belge ve objenin yer aldığı arşiv bundan böyle Koç Grubu'nun gerçekleştireceği kültürel çalışmalara kaynaklık edecek. 
Yapı Kredi Bankası'nın altmış yıllık tarihini özetleyen arşivin yöneticisi Günay Enginöz, iki ayrı binada korunan tarihi obje ve belgeleri tanıttı. 

Ata'nın eşyaları 
Bunlar arasında Atatürk'ün gramofonu, kullandığı silahlar, mektup açacağı, yeleği, robdöşambrı, Meclis'te yaptığı konuşmalara ilişkin el yazısıyla yazdığı notlar, annesi Zübeyde Hanım'ın tel gözlük çerçevesi, yaveri Salih Bozok'un Atatürk'ün ölümünü öğrendiği an intihar teşebbüsünde bulunduğu tabancası bulunuyor. Ayrıca fotoğraf sanatçısı Selahattin Giz'in 35 bin fotoğraflık arşivi, Nasuh Mahruki'nin Everest tepesine diktiği bayrak, 1960'lara ait telefonlar, daktilolar, 1964'te Türkiye'ye ilk gelen bilgisayar, 3 bin adet film kaydı da arşivin değerli parçaları arasında yer alıyor. 
Bu 400 binin üzerinde belge ve objenin 10 yılı aşkındır bankanın tarihi arşivinde korunduğu belirtilen haberde, Enginöz ve ekibinin, şu anda düzenli bir müze binasında yer almayan bu nesnelerle Türkiye'nin ilk bankacılık müzesini hayata geçirmeyi amaçladığı kaydediliyor. Halen söz konusu belge ve objelerin bir kısmı Galatasaray'daki Yapı Kredi Kültür Merkezi'nde, bir kısmı da bankanın Kuledibi şubesinde bulunuyor. 


</TEXT>
</DOC>
