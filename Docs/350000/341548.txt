<DOC>
<DOCNO> 341548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy14.html </URL>
<DATE> 2005/05/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Basın Konseyi'nden yeni TCK teşekkürü... 
</HEADLINE>
<TEXT>

     Basın Konseyi Başkanı Oktay Ekşi, konsey adına Yeni Türk Ceza Kanunu’nda TCK yapılmasını önerdiği değişikliklerden bazılarının benimsenmesi nedeniyle TBMM Adalet Alt Komisyon Başkanı ve üyelerine teşekkür etti. 
     TBMM Adalet Alt Komisyonu çalışmalarına katılan Ekşi, yaptığı yazılı açıklamada, Basın Konseyi adına sunduğu önerilerden bazılarının "Adalet Komisyonu’na tavsiye edilmesine karar verilmesi" dolayısıyla, Alt Komisyon Başkanı AK Parti Kastamonu Milletvekili Hakkı Köylü ile komisyon üyelerine teşekkürlerini sunduğunu bildirdi. 
     Ekşi, "Yeni TCK’nın bizce sakıncalı hükümlerinin sayısı maalesef az değil. Ancak bu aşamada onların tamamının düzeltilmesi olanağı yok. 
     Çünkü mümkün değişikliklerin 1 Haziran’dan önce yasalaşması zorunluluğu var. O nedenle önerilerimizi sınırlı tuttuk" dedi. 
     Açıklamasında götürdükleri önerilerden örnekler de veren Oktay Ekşi, Basın Konseyi olarak, yeni TCK’yı iyileştirmeyi öngören çalışmalara TBMM Adalet Komisyonu’ndaki aşamada da devam edeceklerini kaydetti. 
     
</TEXT>
</DOC>
