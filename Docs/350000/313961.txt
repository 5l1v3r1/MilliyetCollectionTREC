<DOC>
<DOCNO> 313961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/ekonomi/eko03.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyasının konuştuğu büyük kovulma öyküsü 
</HEADLINE>
<TEXT>


Taviz vermez karakteriyle tanınan HP CEO'su Carly Fiorina'nın, yönetim kurulu ile anlaşmazlıkları sonucu görevine son verildi 

EKONOMİ SERVİSİ 

ABD'li bilgisayar devi Hewlett - Packard HP yönetim kurulu, şirketin başkanı ve CEO'su Carly Fiorina'nın görevine son verdi. Sertliği ve taviz vermez karakteri nedeniyle ABD'nin en göze çarpan işkadınları arasında bulunan Fiorina'nın son aylarda HP yönetim kuruluyla görüş ayrılıkları yaşadığı biliniyordu. HP, Dow Jones 30 endeksi teknoloji şirketleri içinde tek kadın CEO'ya sahip firmaydı. 
Fiorina'dan boşalan şirket başkanlığına, icra yetkisi verilmeksizin yönetim kurulu üyelerinden, Barclays Global Investors yatırım şirketinin başkanı Patricia Dunn atandı. 36 yıldır HP'de çalışan baş mali yetkili Robert Wayman ise geçici olarak CEO oldu. 
Dunn, "Carly Fiorina, HP'ye şirketi tekrar canlandırmak için geldi. HP'nin rekabet etmesine ve kazanmasına olanak sağlayacak bir plan yürürlüğe koydu. Son 6 yıldır yürüttüğü önemli liderlik görevi için teşekkür ediyoruz" diye konuştu. Fiorina ise yaptığı açıklamada, "Kararlarına saygı duyuyorum. HP harika bir şirket ve tüm çalışanlarına başarı diliyorum" dedi. 

'Tartışmalı' birleşme 
Fiorina, HP'nin Compaq Bilgisayar ile gerçekleşen 'tartışmalı' birleşmesinin mimarı olarak biliniyor. HP'nin 20 milyar dolara mal olan Compaq'ı alma operasyonunu tasarlayan Fiorina'nın bu girişimi k r marjları düşük olan sektörde HP'yi endüstri devi Dell'le rekabet açısından avantajlı duruma getirmek için yaptığı belirtiliyor. Ancak birleşmenin Fiorina'nın sözünü verdiği sonuçları doğurmadığı da dile getiriliyor. Fiorina yönetimine karşı olanlar kendisini şirketin en k rlı iş sahası olan yazıcı ve donatı işini hafife almakla da eleştiriyordu. 1954 doğumlu Fiorina, AT T ve Lucent Technologies'te 20 yıl çalıştıktan sonra 1999'da HP'ye katıldı. Fiorina'nın kovulduğu haberinin duyulmasıyla New York Borsası'nın açılışından önce elektronik piyasada işlem gören HP hisselerinin fiyatı yüzde 11.4 değerlendi. 


</TEXT>
</DOC>
