<DOC>
<DOCNO> 337177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonyas17.html </URL>
<DATE> 2005/04/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gözlerde bahar yorgunluğu 
</HEADLINE>
<TEXT>

     Metin FERAH DHA 

      BOLU İzzet Baysal Devlet Hastanesi Başhekimi Göz Hastalıkları Uzmanı Fahrettin Yılmaz, bahar aylarında meydana gelen hava değişimlerinin, vücudun yanısıra gözlerde de bahar yorgunluğuna neden olduğunu söyledi. 
     Bahar aylarında, mevsimsel olarak polen zamanı gözlerde alerjik hastalıkların ortaya çıktığını belirten Dr. Yılmaz, "Mevsim etkisiyle ortaya çıkan göz alerjilerinin büyük bir çoğunluğu, daha çok kavak polenleriyle ortaya çıkıyor. Bu alerjiler de gözlerde kazırıklık, sulanma, batma ve çapaklanmaya neden olur'' dedi. 
     Özellikle orta yaşlı insanların bahar aylarında sabahları yataktan kalkmak istemediklerini söyleyen Dr. Yılmaz, havadaki ani ısı değişimlerinden kaynaklanan bu bahar yorgunluğunun aynı etkiyi gözlerde de gösterdiğini belirtti. 
     Yüksek rakımlı kentlerde yaşayan ya da bahar aylarında yaylaya çıkan insanlarda ve de özellikle çocukların gözlerinde bahar alerjisi ve bahar nezlesinin ortaya çıktığını ifade eden Dr. Yılmaz şöyle dedi 
     "Bahar alerjisi, özellikle çocukların gözlerinde farkedilebilecek kadar bir kızarıklığa ve göz bebeklerinin çevresinde de yuvarlak kabarıklar meydana gelmesine neden olur. Çocuklar gözlerini açmak istemez. Gözlerde aşırı kızarıklık ve çapaklanmaya neden olan bahar alerjisinden korunabilmek için güneş gözlüğü kullanmakta ve siperli şapka takmakta yarar var.'' 
     
</TEXT>
</DOC>
