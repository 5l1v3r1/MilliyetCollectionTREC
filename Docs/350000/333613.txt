<DOC>
<DOCNO> 333613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun17.html </URL>
<DATE> 2005/04/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
ABD'de Ermeni lobisinde '24 nisan' hazırlığı 
</HEADLINE>
<TEXT>

     ABD Kongresi'ndeki Ermeni lobisi önümüzdeki hafta Kongre'de 'soykırım' iddialarını anmak üzere geniş katılımlı bir toplantı düzenlemeye hazırlanıyor. 
     ABD'deki bazı Ermeni kuruluşlarını biraraya getiren Amerikan Ulusal Ermeni Komitesi ANCA , 20 nisan çarşamba akşamı yapılacak toplantıda, bazı Kongre üyeleri ve Ermeni toplumunun ileri gelenlerinin iddialar konusunda konuşmalar yapacaklarını duyurdu. 
     Gözlemciler, o sıralarda, Ermeni iddialarının tanınması yönündeki bir tasarının Kongre'nin alt kanadı olan Temsilciler Meclisi'ne sunulabileceğini belirtiyor. 
     Bu arada ANCA'nin açıklamasına göre, Başkan George Bush'a mektup yazarak bu yılki 24 nisan açıklamasında Ermeni iddialarını 'soykırım' olarak nitelemelerini isteyen Kongre üyelerinin sayısı 160'a ulaştı. 
     Ancak Washington'daki diplomatik gözlemciler, Ermenilerin bu çabasına karşın, Bush'un bu yılki açıklamasında da 'soykırım' sözcüğünü telaffuz etmesinin beklenmediği vurguluyor. 
     
     AP'den Türkiye'ye işbirliği çağrısı 

     Bu arada, Avrupa Parlamentosu AP ile Ermenistan arasında Strasbourg'da yapılan Parlamentolararası İşbirliği Komisyonu toplantılarında Türkiye'ye Ermenistan'la diplomatik ilişki kurması çağrısı yapıldı. 
     Ermeni heyetinin, Ankara'nın Erivan'la diplomatik ilişki kurmasının 3 ekim müzakereleri öncesi koşul olması ve sınır kapısının açılmasına yönelik talepleri reddedildi. Ermeni heyetinin hazırladığı, Türkiye'nin soykırım konusundaki tavrını gözden geçirmesi talebi de kabul görmedi. 
     Ancak Ermenilerin itirazları üzerine, "Avrupa Parlamentosu, Türk makamlarını konu hakkında tam ve samimi bir ulusal ve uluslararası barışma süreci başlatmaya çağırır" ifadesinin yer aldığı bir madde üzerinde mutabakata varıldı. 
     
     Ermenistan, iddiaları tartışmayacak 

     Bu arada, Başbakan Recep Tayyip Erdoğan'ın Ermeni iddiaları ile ilgili ortak komisyon kurulması için gönderdiği mektup dün Erivan'a ulaştı. Ermenistan Dışişleri Bakanlığı kaynaklarına göre, Ermenistan mektuba, ''tarihi bir gerçek olan soykırımı Türkiye ile tartışmayız'' yanıtını verecek. 
     Tiflis'teki Türk Büyükelçiliği üzerinden Erivan'a ulaşan mektuba, Ermenistan Dışişleri Bakanlığı kaynaklarına göre, Erivan resmi yanıtını hazırladı. Resmi yanıtın şöyle olacağı tahmin ediliyor 
     "Ermenistan, tarihi bir gerçek olan soykırımı Türkiye ile tartışmaz. Bu bir gerçektir ve uluslararası kamuoyu tarafından kabul edilmiştir. Ancak, Türkiye ile soykırım olayı sonrası ve sonuçları örneğin diplomatik ilişkiler, ticari ilişkiler, sınır kapısının açılması gibi konular tartışılabilir" 

     
</TEXT>
</DOC>
