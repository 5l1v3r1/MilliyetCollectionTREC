<DOC>
<DOCNO> 323522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/ekonomi/eko02.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
En yüksek vergiyi Türk ücretli ödüyor 
</HEADLINE>
<TEXT>


30 OECD ülkesi içinde ortalama brüt ücretlerde 24'üncü olan Türkiye, ücretli çalışana göre yapılan değerlendirmede yüzde 30.4'le en fazla vergi ve sigorta primi ödeyen ülke konumunda 


Satınalma gücü paritesine göre ortalama brüt ücrette 30 OECD ülkesi içinde 24'üncü sırada olan Türkiye, evli ve iki çocuklu bir ücretli çalışanın ödediği vergi ve sigorta primlerine göre yapılan değerlendirmede yüzde 30.4'le OECD'nin çalışanından en yüksek oranda vergi alan birinci ülkesi oldu. Türkiye'deki istihdam üzerindeki vergi ve sigortadan kaynaklanan çalışan ve işverenin ödediği toplam kamusal yük ise yüzde 42.7'ye kadar ulaşıyor. 
OECD'nin verilerine göre 2004'te Türkiye'deki çalışanların yıllık ortalama brüt kazancı satınalma gücü paritesine göre 16 bin 463 dolar olarak gerçekleşti. 
Çalışanlar bunun 5 bin dolarını gelir vergisi ve sosyal sigorta primi olarak kamuya aktardı. Ortalama ücretin işverene maliyeti ise yine satınalma gücü paritesine göre 20 bin 3 dolar olarak hesaplandı. 




</TEXT>
</DOC>
