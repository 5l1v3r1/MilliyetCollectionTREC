<DOC>
<DOCNO> 335085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun19.html </URL>
<DATE> 2005/04/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Wall Street Journal, Arafat'ın dul eşine aktarılan 7 milyon doları yazdı 
</HEADLINE>
<TEXT>

     Filistin'in 11 Kasım 2004'te ölen lideri Yaser Arafat'ın eşi Süha Arafat'ın ''karanlık'' banka hesabına 7 milyon dolar aktarılmasında, FKÖ yöneticilerinden birinin rol oynadığı öne sürüldü. 
     Konuyu iki yıldır araştıran Fransız müfettişleri ve Filistinli yetkililere dayanan Wall Street Journal adlı Amerikan gazetesi, FKÖ'nün eski mali işler sorumlusu Nizar Ebu Gazali'nin, Bayan Arafat'ın hesabına Tunus'tan yapılan ''gizli'' havalelerin ardında bulunan isim olduğunu yazdı. 
     Gazeteye göre, geçen hafta hayatını kaybeden Gazali, Filistin yönetiminden ihale alan El Bahri adlı şirketi yönetiyordu. Süha Arafat, nüfuzunu kullanarak şirketin ihale almasını sağlıyordu. 
     Gazali'nin aynı zamanda FKÖ fonlarının yatırıldığı hesaba da baktığını belirten gazete, FKÖ yetkilisinin 2002 ve 2003 yıllarında Bayan Arafat'ın Paris'teki banka hesabına milyonlarca dolar havale ettirdiğini yazdı. 
     Haberi yazan muhabir, görüşlerini almak için ne Bayan Arafat'a, ne de Gazali'nin yakınlarına ulaşabildiğini belirtti. 
     Avrupa Yolsuzlukla Mücadele Ofisi OLAF , iki yıl süren soruşturma sonunda AB'nin Filistinlilere verdiği mali yardımlarla ilgili yolsuzluklar yapıldığına ilişkin somut kanıtlar bulamadığını geçen ay açıklamış, ancak Filistin yönetiminin zafiyetinin, yolsuzluk yapılmasına mahal vermiş olabileceğini de kabul etmişti. 
     
</TEXT>
</DOC>
