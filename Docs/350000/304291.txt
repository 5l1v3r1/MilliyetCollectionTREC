<DOC>
<DOCNO> 304291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun21.html </URL>
<DATE> 2005/01/07/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
ABD, Pakistan'da 'en çok aranan El Kaideciler' listesi yayımlattı 
</HEADLINE>
<TEXT>

     ABD, Pakistan'ın önde gelen gazetelerinden birinde, en çok aranan El Kaide üyeleri listesini yayımlattı. 
     Pakistan'daki Amerikan Büyükelçiliği'nin gönderdiği, Urduca yayımlanan ''Jang'' gazetesinde çıkan 14 kişilik listenin ilk iki sırasında El Kaide lideri Usame bin Ladin ve yardımcısı Eymen El Zevahiri'nin bulunduğu belirtildi. 
     ABD, ayrıca bu kişilerin yakalanmasını sağlayacak bilgiyi verenleri 25 milyon dolarla ödüllendireceğini bildirdi. 
     İslamabad'daki Amerikalı diplomatik kaynaklar, ilanın, halkı uyanık tutmak amacıyla verildiğini, listedekilerin bölgede bulunduğu sanılan kişiler olduğunu kaydetti. 
     Bin Ladin ve El Zevahiri için 25'er milyon dolar vaat edilen listede, Madrid'de geçen yıl tren istasyonlarına düzenlenen saldırıların sanığı Ebu Musab El Suri olarak bilinen Suriyeli Mustafa Setmeryem Nasır'ın da bulunduğu bildirildi. Nasır'ın başına da 5 milyon dolar ödül konuldu. 
     Listede bulunan diğer isimler Taliban lideri Molla Muhammed Ömer, Mitah Mürsi El Seyid, Seyfüladil, Enas El Libi, Abdullah Ahmed Abdullah, Mustafa Muhammed Fazıl, Ali Seyid Muhammed Mustafa El Bekri, Ahmed Muhammed Hamid Ali, Şeyh Ahmed Salim Svedan, Muhsin Musa Matvalli Atva ve Adnan G. El Şükricuma olarak sıralandı. 
     
</TEXT>
</DOC>
