<DOC>
<DOCNO> 331936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun20.html </URL>
<DATE> 2005/04/10/ </DATE>
<TIME> 18.32 </TIME>
<AUTHOR>  </AUTHOR>
<HEADLINE>
The Washington Post ''Pek çok Türk'ün gözünde ABD düşman'' 
</HEADLINE>
<TEXT>

     ABD'de yayımlanan The Washington Post gazetesi, ''pek çok Türk'ün gözünde ABD'nin düşman olduğunu'' ileri sürdü. 
     Gazetenin İstanbul çıkışlı, Karl Vick imzalı haber-yorumunda, ''Metal Fırtına'' adlı kitapta Türkiye'nin ABD tarafından işgali senaryosunun işlendiği ve birçok Türk'ün bu senaryoyu ''gerçek bir olasılık'' olarak gördüğü belirtildi. 
     Haber-yorumda, Türkiye'deki gazetelerin Irak'taki Amerikan askerlerini alaya aldığı ve kıraathanelerde komplo teorilerinin kol gezdiği gibi iddiaları yer verilirken, bazı iddiaların ABD Büyükelçiliği tarafından ciddiye alındığı, Büyükelçiliğin Güney Asya'daki tsunami faciasına ABD'nin yol açmadığına ilişkin açıklama yapma gereği duyduğu kaydedildi. 
     George Bush yönetiminin ABD'nin Müslüman dünyasındaki imajını iyileştirme çabalarını artırırken, 70 milyon nüfuslu, Doğu ile Batı arasında bir köprü olarak görülen Türkiye'de bu görevin zorlaştığını savunan gazete, Şubat ayında yapılan bir ankete göre, her 10 Türk'ten 4'ünün ABD'yi, ''ülkesinin en büyük düşmanı'' olarak gördüğünü yazdı. 
     Washington Post, Irak Savaşı'ndan iki yıl sonra Amerikalı yetkililere göre, iki hükümet arasındaki ayrılığın iyileşmek yerine derinleştiğini de iddia etti. 
     Adının açıklanmaması koşuluyla gazeteye konuşan bir Amerikalı diplomat, Felluce'de olduğu iddia edilen vahşete ilişkin haberlerin bir Türk gazetesinde çıkmasını ilginç bulduğunu belirtti. Benzer dedikoduların bir Küba haber ajansında yer aldığını kaydeden diplomat, bu tür haberlerin ''en laik'' Türk basınında da yer bulduğunu söyledi. 
     Türkiye'nin ABD'den Irak'taki PKK varlığına karşı harekete geçmesini, Telafer ve Kerkük gibi bölgelerde Türkçe konuşan halkı korumasını beklediğini belirten gazete, ABD Dışişleri Bakanı Condoleezza Rice'ın Türkiye'yi ziyaretinden bu yana Amerikalı yetkililerin, Türk yetkililerden gelen eleştirel yorumlarda ciddi bir düşüş gözlediğini de yazdı. Gazete, Başbakan Recep Tayyip Erdoğan'ın da Haziran ayında Washington'ı ziyaret etmesinin planlandığını kaydetti. 
     
</TEXT>
</DOC>
