<DOC>
<DOCNO> 343902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/spoz1.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece Mrsic yetmez 
</HEADLINE>
<TEXT>


Hidayet TÜRKOĞLU yazıyor 


Fenerbahçe, Efes Pilsen karşısında maça son derece çok tutuk başladı. Zaten ikinci çeyrekte bir ara farkın 14 sayıya kadar çıkmasının da sebebi buydu. Neyse ki sahada Mrsic vardı ve daha ilk yarıda 20 sayı bularak Sarı - Lacivertliler'in ayakta kalmasını, maça ortak olmasını sağladı da oyun izlenebilirliğini korudu. 
Üçüncü çeyrekteki kıran kırana mücadelede savunma olarak öne fırlayan taraf Fenerbahçe oldu. Tatlı sert defansla Efes'i durdurdular ve gününde olan Mrsic ile Ömer'in isabetli şutları onları galibiyet için ümitlendirdi. Ama son çeyrekte evdeki hesap çarşıya uymadı. 
Maçın kırılma noktası, Sarı - Lacivertliler'in son çeyrekteki kritik hücumlardan sayı çıkaramaması oldu. Özellikle Salyers çok sayıda boş atış buldu ama bunları değerlendiremedi. Amerikalı oyuncu bunlardan bir - iki tanesini soksa durum değişebilirdi. Efes Pilsen de bu bölümde hücumda çok iyi ve akıllı oynadı. Bunda Oktay Mahmuti'nin yerinde oyuncu değişikliklerinin rolü büyüktü. Efes'in sıkıştığı son çeyrekte Ender'i oyuna alması ve Solomon'u iki numaralı pozisyonda oynatması, hücumdaki top dağılımına hareket getirdi. Bu da alan savunmasına hücumda zorlanan Efes'e sayı yolunu açtı. Paslaşmaları iyi yaptılar ve gerek Solomon'a, gerekse Kaya'ya sayı yolu açtılar. 
Kaya'nın pota altındaki agresif oyunu da Efes adına galibiyeti getiren faktörlerin başında geliyordu. Kaya dün gerçekten inanılmaz bir mücadele örneği gösterdi. Savunma ve hücum ribaundlarındaki etkisi ve hücuma katkısı üst düzeydeydi. Efes Pilsen'i tek başına sırtladı desek yeridir. 
Bir Efes, bir Fenerbahçe öne geçiyordu. Sonlarda Salyers birkaç boş atışı sokmuş olsaydı iş çok farklı olabilirdi. 
Efes bu galibiyetle avantajlı duruma geçti. Ancak şunu da belirtmek gerekir ki dün Fenerbahçe ne Salyers'dan, ne de Edwards'dan istediği düzeyde verim alamadı. Eğer önümüzdeki maçlarda bu ikiliden Edwards, faul problemine girmeden oyunda kalır, Salyers da daha yüzdeli oynarsa ibre ters tarafa dönebilir. Dolayısıyla Fenerbahçe'de diğer oyuncuların Mrsic'e yardımcı olmaları, onun üzerindeki skor yükünü hafifletmeleri gerekiyor. Efes Pilsen kazandığı zaman bütün oyuncular iyi oynuyor, katkı yapıyorlar. Fenerbahçe'de de herkes eşit düzeyde katkı yaparsa daha güzel bir seri izleyeceğiz. 


</TEXT>
</DOC>
