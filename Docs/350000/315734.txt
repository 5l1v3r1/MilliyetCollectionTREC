<DOC>
<DOCNO> 315734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko15.html </URL>
<DATE> 2005/02/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Rusya, "Banka hesaplarının açıklanmasını" tartışıyor... 
</HEADLINE>
<TEXT>

     Nihat Dağdelen AA 

Rus ekonomi basını, son günlerde güvenlik kuruluşlarının baskısı altındaki bankaların, müşterilerine ait hesapları 'mahkeme kararı olmadan' açıklamayı kabul edip etmeyeceğini tartışıyor. 
     Bu tartışmalarla ilgili bir toplantıya katılan Yeni İzvestiya gazetesi muhabiri, banka sahiplerinin, belli bir ücret karşılığında bu bilgilerin satılabileceği görüşünü ortaya attıklarını duyurdu. 
     Rusya parlamentosu, güvenlik güçlerinin dava açılmadan da müşterilerin bankalardaki para hareketlerini öğrenmesine olanak sağlayan yasa tasarısını görüşmeye başlarken, tasarının kabul edilmesi halinde, hemen hemen bütün güvenlik yetkilileri hesaplarla ilgili bilgilere ulaşabilecek. 
     Bankacılar güvenlik organlarının baskısından yakınsa da, Rusya Bankalar Birliği ARB , müşterilerinin bütün sırlarını ücreti karşılığında açıklamaya hazır olduğunu bildirdi. 
     Rusya'da yasalara göre, özel kişilerin banka hesaplarıyla ilgili bilgi alınabilmesi için mahkeme kararı gerekiyor. Bir istisna olarak, mali yapıyı denetleyen kuruluşlara bilgi aktarılabiliyor. Bunun dışındaki durumlara hesaplarla ilgili sırrı açıklayan banka görevlileri suç işlemiş sayılıyor ve müşterisine verdiği zarar nedeniyle maddi tazminat ödemekle yükümlü kılınıyor. 
     Ancak Rusya'nın yakın geçmişinde sadece bir kez müşterisinin sırrını açıklayan banka, sadece 5 bin ruble 180 dolar para cezasına çarptırıldı. 
     
     TEDİRGİNLİK 
     Hesaplarla ilgili sırların nasıl saklanması gerektiği konusu ARB'nin kısa süre önce yaptığı toplantıya girmeyi başaran Yeni İzvestiya muhabiri, ARB Başkanı Garegin Tosunyan, bazı parlamenterlerle güvenlik kuruluşlarının müşterilerin para hareketleriyle ilgili bilgileri öğrenmek istemesinin, bankacılık sektöründe tedirginlik ve tepki yarattığını söylediğini aktardı. 
     ABR'nin bankacılık sektöründe güvenlikten sorumlu komitesinin üyelerinden Oleg Kazakeviç de, daha yeni yasa çıkmadan bile güvenlik organlarının hesaplarla gereğinden fazla ilgilendiğini belirtirken, bankaların müşterilerinin sadece hesaplarıyla ilgili değil, bütün ticari faaliyetleriyle ilgili bilgi vermek zorunda bırakıldığını söyledi. 
     Toplantıda, bankacılar kimi zaman müşteriyle ilgili bilgiyi hangi kuruluşun talep ettiğini bile anlamakta zorluk çektiklerini belirterek, sağlanan bilgilerin ''amaca yönelik'' kullanıldığı konusunda ciddi şüphelerin olduğunu dile getirdiler. 
     ABR Başkanı Tosunyan, çıkmazdan kurtulma yolu olarak, ''Bizden bilgi istenirse, biz de onlardan para isteyelim. Yasada bankaların devlet kuruluşlarının bütün başvurularına cevap vermek zorunda olduğu yazılı. Ancak bu bilgiyi parasız aktarmaları gerektiği konusunda herhangi bir hüküm yer almıyor'' dedi. 
     Aslında bu konuda bir örnek yaşanmış. Güvenlik kuruluşlarının başvurularından bıkan bir Novosibirsk bankası bilgi karşılığında hazırlanacak raporların masrafını talep etmiş. Bunun üzerine başvurular aniden azalmıştı. 
     Aynı toplantıya Kremlin adına katılan Nikolay Abrosimov, Tosunyan'a hak verdi ve bankanın bir bilgiyi sağlamasının masraf gerektirmesi halinde güvenlik kuruluşlarının ödeme yapmasını önerdi. 
     İzvestiya muhabiri böylece, müşterilerin bankacılık sırlarının açıklanmasıyla ilgili hararetli tartışma ilginç bir noktaya ulaştığını belirterek, şunları kaydetti 
     ''Sizden baskı yoluyla bilgi istendiğinde kızıyor ve tepki gösteriyorsunuz ama işin içine para girince, bilgi vermeyi kabulleniyorsunuz. Meraklı bazı bankacılar, bu iş için kaç para talep edeceklerini de belirlemiş. Bir başvuru geldiğinde muhasebecileriniz ve bilgisayarlarını cevabı hazırlamak için ayıracağınız sürenin parasal karşılığı 1,500 rubleymiş. İşte Rusya'da bankacılık sırrının fiyatı.'' 
     
</TEXT>
</DOC>
