<DOC>
<DOCNO> 339242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy13.html </URL>
<DATE> 2005/05/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Cem Özdemir Türkiye'de Ermenilerin de anıtı olmalı 
</HEADLINE>
<TEXT>

     Avrupa Parlamentosu AP Yeşiller Grubu Üyesi Cem Özdemir, "Ermeni soykırımı"nın tanınmasının Kopenhag kriteri olmadığını ancak Türkiye’nin tarihi ile yüzleşmesi gerektiğini belirterek "Niye Türkiye’deki Ermenilerin anıtı yok Türkiye’de yakınlarını yitirmiş Ermenilerin de üzüntülerini ifade eden bir anıt olmalı" dedi. 
     Cem Özdemir, ABHaber’e yaptığı açıklamada Türkiye’nin "soykırım"ı tanımasının Kopenhag kriterlerinin arasında yer almadığını ancak müzakere sürecinde Türkiye’in kendi tarihi ile yüzleşmesi gerekeceğini söyledi. 6-7 Eylül olaylarının Türkiye’de on sene içinde tarih kitaplarına gireceğini ifade eden Özdemir, şöyle devam etti 
     "Bunlar utanç verici olaylar. Tüm bu olaylar Türkiye’deki çocuklar tarafından bilinmeli. Ermeni konusu için de aynısı geçerli. 
     Okullarda, tarih kitaplarında Ermenilerin Türkleri kestiği öğretiliyor. Resmi politika ise, Ermenilerin de öldüğünü söylüyor. 
     Niye Türkiye’deki Ermenilerin anıtı yok Türkiye’de yakınlarını yitirmiş Ermenilerin de üzüntülerini ifade eden bir anıt olmalı. TC Devleti inandırıcılığını kanıtlamak istiyorsa Ermeni kayıplarına değer verdiğini göstermeli." Halen olayların tamamen Türkiye’nin elinde olduğunu savunan Özdemir Türkiye’nin Ermenistan ile ilişkilerini düzeltmesi ve Türkiye’de yaşayan Ermenilerin yaşam tarzlarını iyileştirmesi halinde Türkiye’nin Ermenistan’ı yanına alacağını belirtti. Özdemir "Şu an Türkiye sınırı kapadı. Vakıflar yasasında da gördüğümüz gibi Ermenilerin varlıkları ellerinden alınıyor. Başkasının malını devlet alıyor. Bu çok büyük bir ayıp. Türkiye’deki gayrimüslimlerin mal varlıkları durumu kesinlikle düzeltilmeli. Bu yasalar düzelirse herşey düzelecek. Böylece Türkiye’nin imajı da düzelecek" diye konuştu. 
     
     TÜRKEŞ’İN KORKMADIĞI ŞEYLERDEN AKP NEDEN KORKSUN 
     Cem Özdemir, MHP lideri Türkeş’in 12 yıl önce Ermenistan Devlet Başkanı Petrosyan ile görüştüğünü, hatta sınıra üzüntü bildiren bir anıt dikmeyi bile düşündüğünün ortaya çıktığını belirterek "Türkeş’in korkmadığı şeylerden şimdi AKP hükümeti neden korksun. AKP gayet cesur bir şekilde Ermenistan’la ilişkiler sürecinde yeni bir kapı açabilir" dedi. 
     
</TEXT>
</DOC>
