<DOC>
<DOCNO> 313188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo27.html </URL>
<DATE> 2005/02/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ahmet Gökçek'ten özeleştiri Sahada ne yapacağımızı bilemiyoruz 
</HEADLINE>
<TEXT>

     Büyükşehir Belediyesi Ankaraspor Kulübü Futbol Şubesi Sorumlusu Ahmet Gökçek, ''Sahada ne yapacağımızı bilmiyoruz'' dedi. 
     Ahmet Gökçek, galip, beraberlik veya yenik duruma düşünce takım olarak ne yapacaklarını bilemediklerini ve takım oyununu ortaya koyamadıklarını söyledi. 
     İlk haftalarda iyi oynayan yabancı futbolcuların performanslarının düştüğüne dikkati çeken Gökçek, ''Biz takım olarak galibiyet nedir, onu kavrayamadık. 1-0 önde olmak ne demek. 1-0'da neler yapmak gerekiyor. 1-1 olunca ne yapacağız. 2-1'lik bir mağlubiyet durumunda neler yapmamız gerekir, onları bilemiyoruz. Ne zaman birlikte hareket edersek, o zaman takım olacağız'' diye konuştu. 
     
     DERBİYE DOĞRU 
     Ankara derbisinde hedeflerinin 3 puan olduğunu ifade eden Ahmet Gökçek, şöyle konuştu 
     ''Takım olarak Ankaraspor, Gençlerbirliği'nden daha üstün. Bu maçta kazanan taraf Ankaraspor olacaktır. Kötü oynayanlar düzelmek zorunda. Artık alternatifi bol bir takımız. Takımda kötü performans sergileyen futbolcular düzelmesi gerekiyor. Molnar'ı örnek gösteriyorum. Bazı futbolculardan aldığımız verim oldukça düştü. Molnar ilk günlerine göre oldukça kötü. İlk haftalarda ayağa tek pas yapan bu oyuncu şimdi ayağında çok top tutuyor. Eski Molnar'ı özlüyoruz. Asprilla halen sakat, ancak azimli, o da düzelecek. Ramazan da takımla birlikte çalışacak. Kadroyu zorlayacak çok isim olacak ve Samet hocanın elinde geniş bir kadro olacak.'' 
     
</TEXT>
</DOC>
