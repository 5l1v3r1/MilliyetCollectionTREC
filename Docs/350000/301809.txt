<DOC>
<DOCNO> 301809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun05.html </URL>
<DATE> 2004/12/29/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Hintli kız dev dalgalara rağmen hayatta kalmayı başardı... 
</HEADLINE>
<TEXT>

     Güney Asya'daki ülkeleri vuran deprem ve tsunaminin ardından ölü sayısı her geçen gün artarken, 13 yaşındaki Hintli kız mucize eseri dev dalgalara rağmen hayatta kalmayı başardı. 
     Hindustan Times gazetesi, Okyanus'taki bir Hint adası olan Car Nicobar'da bulunan askeri üste 77 kişiyle birlikte pazar günü kaybolan Meghan Rajshekhar'ın, 2 gün boyunca denizde bulduğu kapıya tutunarak dev dalgalara meydan okuduğunu ve dün de plajda sağ bulunduğunu yazdı. 
     Üzerinden uçup giden kurtarma helikopterlerinin kendisini görmediğini anlatan küçük kız, karanın hangi tarafta olduğunu bildiğini ve sonuçta dalgaların kendisini sahile getirdiğini söyledi. 
     Küçük kızın, hayatta kalabilmek için dev dalgaların yanı sıra deniz yılanlarıyla da mücadele etmesi de gerekmiş. Port Blair'de bir hastaneye kaldırılan Hintli kızın ailesinden hayatta kalan bulunmadığı belirtiliyor. 
     Küçük kızla aynı üste kaybolan 76 kişiden ise haber alınamıyor. 
     
</TEXT>
</DOC>
