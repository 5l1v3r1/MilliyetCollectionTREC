<DOC>
<DOCNO> 326151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/yasam/yas09.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenin öldürme cinayet değil 
</HEADLINE>
<TEXT>


GÖKÇER TAHİNCİOĞLU Ankara 

Yargıtay, Astsubay Sıddık Kayalı'nın silahla yaraladığı hamile sevgilisi Seylan Yılmaz'ın kaybettiği ceninin ölümünü, savcılığın talebine rağmen 'adam öldürme' saymadı. 
Samsun Sahil Güvenlik Bölge Komutanlığı'nda görevli Kayalı, Yılmaz'ı silahla vurdu. 2. Ağır Ceza Mahkemesi, Kayalı'yı 'adam yaralamadan' hapse mahk m etti. Samsun Başsavcılığı ise, anne karnındaki cenin yaşamını yitirdiği için, Kayalı'ya öz çocuğunu öldürmekten ceza verilmesi gerektiği görüşüyle temyize gitti. 

Doğmak üzereydi ama... 
Dosyayı 17 Aralık 2004'te karara bağlayan Yargıtay 1. Ceza Dairesi, ceninin şahıs kabul edilmesi yönündeki itirazı reddetti, adam yaralamadan verilen cezayı ise bozdu. Kararda, tahrik olmadan sevgilisinin hayati bölgesine ateş ettiği için, Kayalı'nın 'kasten adam öldürmeye teşebbüs'ten cezalandırılması istendi. Yerel Mahkeme, bu talebe uyarsa, Kayalı, yaklaşık 20 yıl hapisle cezalandırılacak. Kayalı, aynı suçu yeni TCK yürürlüğe girdiğinde işleseydi, gebe kadına karşı bilerek öldürmeye teşebbüs suçundan müebbet hapisle yargılanacaktı. Olayda, Yılmaz'ın hamileliğinin 9. ayında olduğunu hatırlatan hukukçular ise, 'sağ ve tam olmak koşuluyla ana rahmine düşen' çocuk için hukuki ve cezai sorumluluğun doğumdan sonra gerçekleştiğini ifade etti. 


</TEXT>
</DOC>
