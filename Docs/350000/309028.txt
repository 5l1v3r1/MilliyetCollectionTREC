<DOC>
<DOCNO> 309028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/ekonomi/eko02.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizin geçim derdi, ölüm korkusunun önüne geçti 
</HEADLINE>
<TEXT>


Türk işçilerine yoğun saldırıların yaşandığı geçen yılın ocak - eylül döneminde Türkiye'de iş bulamayan 3 bin 915 kişi çalışmak için Irak'a gitti. Irak'a giden Türk işçileri 15 kat arttı 

ANKARA ANKA 

Türkiye İş Kurumu'nun İş - Kur verileri, Türk işçilerinin "kelle koltukta" çalışmayı göze alarak Irak'a gittiğini ortaya koydu. Türk şoför ve işçilere yönelik saldırıların yoğun olarak yaşandığı geçen yılın ocak - eylül döneminde Türkiye'de iş bulamayan 3 bin 915 kişinin ölümü de göze alarak Irak'ta çalışmaya gittiği belirlendi. 
İş - Kur'un eylül ayı verilerine göre, ocak - eylül döneminde toplam 29 bin 988 kişi kurum kanalıyla çalışmak için yurtdışına gitti. Türk işçilerinin gittiği ülkeler arasında savaş ve karışıklık yaşanan Irak'ın üst sıralarda olması dikkat çekti. 2003 yılında 199 kişinin gittiği Irak'a geçen yılın ilk dokuz ayında yeni giden işçi sayısı 3 bin 915'e ulaştı. Irak'a çalışmaya giden işçi sayısında 2003 yılının aynı dönemine göre 15 kat dolayında artış yaşandı. Bu arada aynı dönemde Afganistan'a da 1.930 işçi gitti. Afganistan'a çalışmaya giden işçi sayısı önceki yılın aynı döneminde ise 1.319 olarak gerçekleşmişti. 

Almanya sevdası azaldı 
Geçen yıl ilk dokuz ayda yurtdışında çalışmaya giden 29 bin 988 işçinin 10 bin 734'ü özellikle müteahhitlik alanında Türk girişimcilerin yoğun iş aldığı Rusya Federasyonu'na gitti. 2003'ün aynı döneminde çalışmak için Rusya'ya giden işçi sayısı 8 bin 320 olmuştu. Türkiye'nin bugüne dek en çok iş gücü ihraç ettiği Almanya'ya ocak - eylül döneminde 1.736 işçi gönderildi. 
Bu ülkeye gönderilen işçi sayısında önceki yılın aynı dönemine göre yüzde 35.8'lik gerileme yaşandı. Suudi Arabistan'a gönderilen işçi sayısı ise dokuz aylık dönemde 5 bin 90'dan 897'ye düştü. 

En çok Rusya tercih edildi Ülke İşçi sayısı Rusya Fed. 10.734 Irak 3.915 Kazakistan 3.348 Afganistan 1.930 Almanya 1.736 Türkmenistan 1.668 Suudi Arabistan 897 Azerbaycan 560 Libya 544 Cezayir 513 Ürdün 412 Ukrayna 379 Hırvatistan 373 Özbekistan 335 Danimarka 325 Gürcistan 268 Tacikistan 264 Romanya 221 Bir. Arap Emir. 211 Fas 198 Tataristan 186 Katar 145 Kuveyt 100 Kırgızistan 82 Makedonya 78 Arnavutluk 59 Bulgaristan 57 ABD 54 İsrail 42 Yemen 23 İsveç 18 Polonya 17 Avusturya 17 İran 13 Sudan 4 Umman 4 Pakistan 3 İrlanda 1 G. Afrika 1 KKTC 1 Kanada 1 İngiltere 1 Hollanda 1 Danimarka 1 
2004'ün ilk dokuz ayında İş - Kur kanalıyla Türkiye'den giden işçi sayısı. 


</TEXT>
</DOC>
