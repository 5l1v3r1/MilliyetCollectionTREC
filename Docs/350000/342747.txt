<DOC>
<DOCNO> 342747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/soneko01.html </URL>
<DATE> 2005/05/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bankalar kredi kartı limitlerini 2004'te 5.3 katrilyon büyüttü... 
</HEADLINE>
<TEXT>

     Bankaların sokakta "tezgah açarak" dağıtmakla suçlandıkları ve Bankacılık Düzenleme ve Denetleme Kurumu’nun BDDK "çekidüzen" vermek amacıyla yasa taslağı hazırladığı kredi kartlarının harcama limitleri, 2004 yılında 5.3 katrilyon lira daha büyüyerek 37.1 katrilyon liraya çıktı. Bu artışa karşın, harcama limitleri son çeyrekte yüzde 8 daraltıldı. Kredi kartı harcama limitlerinde Akbank 6.8 katrilyon lirayla ilk sırada yer aldı. 
     ANKA’nın bankaların Muhasebe Uygulama Yönetmeliği MUY 
     çerçevesinde hazırladıkları mali tablolarından yaptığı derlemeye göre, 21 bankanın kredi kartlarının harcama limitleri 2004 yılının tümünde yüzde 16.7 oranında arttı. 
     2003 yılı sonunda 31 katrilyon 792 trilyon lira olan kredi 
     kartlarının toplam harcama limitleri, 2004 yılı sonu itibariyle 37 katrilyon 105.2 trilyon liraya çıktı. 
     
     SON ÇEYREKTE AZALDI 

     2004 yılındaki gözlenen büyüme rağmen kredi kartlarının 
     harcama limitlerinin, son çeyrekte yüzde 7.8 oranında azaldığı belirlendi. Eylül 2004 itibariyle bankaların toplam kredi kartı harcama limitleri 40 katrilyon 229 trilyon liraya kadar ulaşmıştı. 
     
     2001’DEN BU YANA 3.6 KAT ARTTI 

     Bankaların kredi kartlarının harcama limitlerinde 2001 yılından bu yanaki dönemde 3.6 katlık büyüme yaşandı. 2001 yılı sonunda 8 katrilyon 186 trilyon lira olan harcama limiti, 2002 yılı sonunda 14 katrilyon 908 trilyon liraya, 2003 yılı sonunda 31 katrilyon 792 trilyon liraya çıkmıştı. 
     
     EN YÜKSEK LİMİT AKBANK’IN 

     Türkiye’de kredi kartı veren bankalar içinde toplam harcama limiti açısından ilk sırayı Akbank alıyor. Axess’le kredi kartı pazarında önemli bir paya sahip olan Akbank’ın, müşterilerine verdiği tüm kredi kartlarının toplam harcama limiti 2004 yılı sonu itibarıyla 6 katrilyon 833.1 trilyon lira oldu. Banka’nın kredi kartlarının harcama limiti, 2003 yılındaki 7 katrilyon 344 trilyon liralık düzeyine göre yüzde 7 azaldı. Akbank toplamda yüzde 18.4’lük pay aldı. 
     Akbank’ı 5 katrilyon 789.3 trilyon liralık harcama limitiyle Yapı ve Kredi Bankası, 5 katrilyon 377.9 trilyon lirayla Garanti Bankası izledi. Kredi kartı piyasasında Worldcard’la faaliyet gösteren Yapı Kredi’nin harcama limitleri yüzde 57.9 arttı. Bonus Card’la kredi kartı piyasında önemli bir ağırlığı bulunan Garanti Bankası’nın kartlarının toplam harcama limiti ise yüzde 4.7’lik artış gösterdi. Yapı Kredi’nin toplamdaki payı yüzde 15.6, Garanti’nin payı yüzde 14.5 oldu. 
     Daha sonra 4 katrilyon 604.6 trilyonluk harcama limitiyle İş Bankası geldi. Pazarda Maximum kartla önemli bir potansiyele sahip olan İş Bankası kartlarının toplam harcama limiti, geçen yıl yüzde 20.4’lük artış kaydetti. İş Bankası kartlarının sektörün toplam harcama limiti içindeki payı yüzde 12.4 olarak hesaplandı. 
     Advantage kartla faaliyet gösteren HSBC Bank’ın kartlarının toplam harcama limitleri 2 katrilyon 979.9 trilyon lira, İdeal Kart’ın sahibi olan Dışbank’ın kredi kartlarının harcama limitleri 2 katrilyon 214.6 trilyon lira oldu. HSBC Bank’ın harcama limiti yüzde 19.9, Dışbank’ın harcama limiti yüzde 3.4 arttı. HSBC Bank’ın sektördeki payı yüzde 8, Dışbank’ın payı yüzde 6 düzeyinde seyrediyor. 
     
     DİĞER BANKALAR 

     Finansbank verdiği kredi kartlarıyla müşterilerine 1 katrilyon 932.6 trilyon, Vakıfbank 1 katrilyon 656.5 trilyon, Denizbank 1 katrilyon 250.4 trilyon, Halk Bankası 901.5 trilyon, Koçbank 855.5 trilyon, Ziraat Bankası 757.1 trilyon, Citibank 740.8 trilyon, Oyakbank 646 trilyon liralık harcama limiti tanıdılar. 
     Kamu bankalarından Halkbank’ın kredi kartı harcama limitleri yüzde 215.9 artarken, Ziraat Bankası harcama limitlerini yüzde 40.3 azalttı. 
     Kredi kartı harcama limitlerini en fazla artıran banka ise Şekerbank oldu. Şekerbank’ın harcama limitleri 6.6 kat artarak 236 trilyon liraya çıktı. Denizbank’ın harcama limitleri de 4.3 kat arttı. 

ANKA 
     
</TEXT>
</DOC>
