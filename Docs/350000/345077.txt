<DOC>
<DOCNO> 345077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo19.html </URL>
<DATE> 2005/05/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Özerten İsmet Arzuman, yabancı hakem isteyenlere gereken cevabı verdi 
</HEADLINE>
<TEXT>

     Merkez Hakem Kurulu MHK Başkanı Ufuk Özerten, geride kalan haftada hakemlerin performansından memnun olduklarını söyledi. 
     Lütfü Kırdar Kongre ve Sergi Sarayı’da haftalık basın toplantısını düzenleyen Ufuk Özerten, tüm liglerde şampiyonların büyük ölçüde belli olduğu bir haftayı geride bıraktıklarını dile getirerek, hakemleri peformanslarından ötürü kutladı. 
     Oldukça başarılı bir haftayı geride bıraktıklarını anlatan Özerten, Fenerbahçe-Galatasaray derbisini yöneten İsmet Arzuman’a dikkat çekerek, "İsmet Arzuman, Avrupa hatta dünya çapındaki bu derbi maçtaki performansıyla yabancı hakem isteyenlere gereken cevabı vermiştir. Bir hakem nasıl başı dik bir şekilde maça çıkar ve yine dik bir şekilde görevini tamamlar, göstermiştir" dedi. 
     Yalnızca 1-2 maçta sıkıntı olduğunu ve orada yaşananların da yanlışlık değil, hata olduğunu vurgulayan Özerten, "Bunlar, insan faktörünün olduğu her yerde yaşanabilecek şeyler. Hakemlerimize olan güvenimi tekrarlıyorum. Tüm benlik ve kişiliklerini ortaya koyarak görevlerini yaptılar. Onlara güvenmemiz lazım" diye konuştu. 
     Özerten ayrıca, toplantının son bölümünde kendisine hiçbir soru yöneltilmemesi üzerine ise, "Basın mensuplarının bu toplantıda azalması beni mutlu ediyor. Demek ki hiç sorun yok. Eğer problemler olsaydı burası dolar ve bir çok soru gelirdi" dedi. 
     
     HAFTANIN EN YÜSEK NOTU TÜRKALP’İN 

     Ufuk Özerten, Birinci Süper Futbol Ligi’nin geride kalan 33. 
     haftasında düdük çalan hakemlerin notlarını da açıkladı. 
     Gaziantepspor-Malatyaspor karşılaşmasını yöneten Özgüç Türkalp 8.8 ile haftanın en yüksek notunu alırken, onu 8.7 ile Sakaryaspor-Akçaabat Sebatspor karşılaşmasının hakemi Metin Tokat ve 8.5 ile Fenerbahçe-Galatasaray derbisinin hakemi İsmet Arzuman izledi. 
     Ayrıca, 6.9 puanla haftanın en düşük notunu alan Denizlispor-Gençlerbirliği karşılaşmasının hakemi Kuddusi Müftüoğlu için ise Özerten, "Sanırım arkadaşımız maçı biraz hafife aldı. 
     Kendisine olan güvenim azalmış değil ama ikaz etmemiz gerekecek" diye konuştu. 

     
</TEXT>
</DOC>
