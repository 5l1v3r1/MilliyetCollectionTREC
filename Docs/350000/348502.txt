<DOC>
<DOCNO> 348502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun09.html </URL>
<DATE> 2005/06/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Iraklı Kürtleri birleştiren ittifak Türkmenler’e 1 veya 2 bakanlık 
</HEADLINE>
<TEXT>

     İhsan DÖRTKARDEŞ DHA 

      IRAK Kürdistan Demokrat Partisi IKDP lideri Mesut Barzani ile Irak Cumhurbaşkanı, Kürdistan Yurtsever Birliği IKYB lideri Celal Talabani arasında yapılan ’Kürdistan Bölge Başkanlığı’ başta olmak üzere çeşitli konulardaki protokol açıklandı. 
     Buna göre, hakimleri atama yetkisi ve peşmerge güçlerinden Barzani sorumlu olacak, yeğeni Neçirvan Barzani de birleştirilecek Kürt hükümetlerinin başbakanlığını yapacak. 
     Önceki gece IKYB’nin 30’uncu kuruluş yıldönümü nedeniyle verilen yemeğe katılan iki Kürt lider yan yana otururken, Talabani, Barzani’ye övgüler yağdırdı. IKDP’ye bağlı yayın organlarında açıklanan protokol uyarınca, Kürdistan Bölge Başkanlığı görev süresi 4 yıl olacak ve Kürdistan Bölge Başkanı için 2 parti üyelerinden oluşan 7 kişilik bir siyasi komite danışma kurulu kurulacak.’ 
     
     PEŞMERGE GÜÇLERİ BARZANİ’YE 
     Talabani’nin, Mesut Barzani’yi karargahının bulunduğu Selahaddin ziyaretinin ardından Kürdistan Bölge Başkanlığı seçimine ilişkin anlaşmazlığa da çözüm getirildi. Talabani’nin bir temsilcisi ’Kürdistan Bölge Başkanı’nın genel yardımcısı olurken, Barzani’nin bir temsilcisi de sayıları 120 bin olduğu sanılan peşmerge güçlerinden sorumlu yardımcısı olacak. 
     
     HAKİMLERİ BARZANİ ATAYACAK 
     Barzani’ye ayrıca, bölgedeki yargılamaları yürütecek aday hakimler arasından seçim yaparak bu kişileri atama yetkisi verildi. Taraflar arasında soruna yol açan Maliye Denetleme Kurulu’nun herhangi bir isme bağlı olmadan bağımsız çalışması, Kürt parlamentosu ile ilişki içerisinde olması benimsendi. 
     
     TÜRKMENLERE SEMBOLİK BAKANLIK 
     Oluşturulacak Kürt hükümetinde 26 bakanlık bulunurken, IKDP ile IKYB bunlardan 10’ar isim belirleyecek. Kalan 6 bakanlık ise Asuri, Keldani, Türkmen ve diğer Kürt partilere verilecek. 
     Halen 2 ayrı hükümet ile yönetilen Kürt bölgesinde İçişleri, Peşmerge, Adalet ve Maliye bakanlıklarının ilk aşamada birleştirilmemesi, Erbil’deki Kürdistan parlamentosuna IKYB’den Adnan Müfti’nin, yardımcılığına IKDP’den Kemal Kerküki’nin getirilmesi, başbakanlığı Neçirvan Barzani’nin, yardımcılığını ise IKYB’den bir ismin üstlenmesi konusunda uzlaşıldı. 
     
     NEDEN 4 HAZİRAN 
     IKDP Genel Sekreteri Fazıl Mirani, yeni parlamentonun 4 Haziran’da toplanma nedeninin, yerel Kürdistan parlamentosunun 4 Haziran 1992 tarihinde ilk toplantısını yapmasının yıldönümü olduğu için belirlendiğini söyledi. 
     Mesut Barzani’nin ’Kürdistan Bölge Başkanı’ seçileceği Kürdistan parlamentosunun ilk toplantısına Cumhurbaşkanı Celal Talabani’nin de katılacağı açıklandı. 
     
</TEXT>
</DOC>
