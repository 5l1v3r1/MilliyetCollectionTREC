<DOC>
<DOCNO> 336734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo29.html </URL>
<DATE> 2005/04/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çaykur Rizespor Beşincilik yolunda yara aldık... 
</HEADLINE>
<TEXT>

     Birinci Süper Futbol Ligi'nde Sakaryaspor'a deplasmanda 3-1 yenilen Çaykur Rizespor'da, kulüp genel kaptanı Yılmaz Zehiroğlu, aldıkları mağlubiyetle lig beşinciliği yolunda yara aldıklarını söyledi. 
     Zehiroğlu, AA muhabirine yaptığı açıklamada, Sakaryaspor maçında bekledikleri futbolu ortaya koyamadıklarını belirterek, ''Hafta boyunca kazanmak için çalışmalarımızı sürdürdük. Fakat idmanlarda yaptığımız çalışmaları sahaya yansıtamayınca, bizden daha iyi oynayan ve istekli olan Sakaryaspor kazandı'' dedi. 
     Lig beşinciliği yolunda kazanmaları gereken bir maçtan yenilgiyle ayrıldıklarını kaydeden Zehiroğlu, ''Artık kalan maçlarımıza bakacağız. Hafta sonu Beşiktaş ile oynayacağımız zorlu bir lig maçı var. Bu maçı kazanarak taraftarlara kendimizi affettirmek istiyoruz'' diye konuştu. 
     Öte yandan, Sakaryaspor maçı sonrası günü izinli olarak geçirecek yeşil-mavili takım, yarın yapacağı çalışmayla Beşiktaş maçının hazırlıklarına başlayacak. 
     Sakaryaspor maçında sarı kart gören Kürşat, Beşiktaş karşısında forma giyemeyecek. 
     
</TEXT>
</DOC>
