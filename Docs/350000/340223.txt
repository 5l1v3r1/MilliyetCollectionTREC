<DOC>
<DOCNO> 340223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo20.html </URL>
<DATE> 2005/05/06/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Diyarbakırspor Fenerbahçe maçından puanla ayrılacağız... 
</HEADLINE>
<TEXT>

     Diyarbakırspor Kulüp Menejeri İsmet Yılmaz, yarın akşam lider Fenerbahçe ile oynayacakları maçtan puanla ayrılacaklarını söyledi. 
     Yılmaz, yaptığı açıklamada son haftalarda aldıkları kötü sonuçlar nedeniyle küme düşme korkusu yaşadıklarını belirterek, bu nedenle Fenerbahçe maçına büyük önem verdiklerini bildirdi. 
     Rakiplerinin şampiyonluğu kovaladığını, kendileri kadar Fenerbahçe için de maçın önemli olduğunu ifade eden Yılmaz, şöyle konuştu 
     "Ama maç bizim için daha önemli. Çünkü ligde kalma mücadelesi veriyoruz. Onların bu maç sonucunu telafi etme şansı var. Bizim öyle bir şansımız da yok. Bunun için hazırlıklarımızı puan üzerine yapıyoruz. Fenerbahçe maçından puanla ayrılacağız. Rakibimizin güçlü bir kadrosu var. Biz bu akşam yapacağımız hafif idmanla maç hazırlığımızı tamamlayacağız. Taraftarımızın desteğiyle yarın akşamki maçtan istediğimiz sonuçla ayrılmayı hedefliyoruz. Sakatlığı süren Recep dışında eksiğimiz yok." Bu arada yarın akşamki maçın biletleri kale arkası 5, maraton 10 ve kapalı da 20 YTL’den satışa sunuldu. 
     
</TEXT>
</DOC>
