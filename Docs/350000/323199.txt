<DOC>
<DOCNO> 323199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonsiy11.html </URL>
<DATE> 2005/03/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
16 AKP'li milletvekili Ermeni Soykırımı iddialarını kınadı... 
</HEADLINE>
<TEXT>

     Çeşitli illerden 16 AK Parti milletvekili, yayınladıkları ortak bildiriyle, Ermeni soykırımı iddialarını kınadı. 
     Erzurum'un düşman işgalinden kurtuluşunun yıldönümü kutlamalarına katılmak için kente gelen milletvekillerinin yayınladıkları bildiride, Ermeni soykırımı iddialarıyla ilgili olarak Yazar Orhan Pamuk ve Prof. Halil Berktay'ın yaptığı açıklamaların kamuoyundan tepki gördüğü belirtilerek, ''1.5 milyon Ermeni'nin, Tehcir Kanunu nedeniyle nakilleri sırasında, zamanın hükümetinin verdiği emirle sözde bilinçli olarak öldürüldüğü iddiası, bizleri derinden üzmüştür'' denildi. 
     ''Bu gibi hayali söyleyişlerin ve yuvarlanmış rakamların'' hiç de gerçekle ilgili olmadığının anlaşıldığı ifade edilen bildiride, yaşananların, kazılar, şahitler ve yayınlar ile kamuoyunun dikkatine sunulmasına karşın, bazı kimselerin hala Ermeni bayraktarlığı yaptığı belirtildi. 
     Bildiride, ''Bizler ve daha önce de halkımız, karşı tarafın çığırtkanlığını yapanlara, eskiden olduğu gibi şimdi de üzüntü ve nefretle karşı çıkmayı, vicdani bir borç bildik'' denildi. 
     Döneme ilişkin tarihi olaylara da yer verilen bildiride, sözde Ermeni soykırımı konusunda kamuoyunun yanıltılmaya çalışıldığı vurgulanarak, şöyle devam edildi 
     ''Hükümetimizin iyi niyetli girişimlerine rağmen Ermeni diasporası ve Ermenistan devleti, tek taraflı yalan tezviratına devam ediyor. Daha birkaç gün önce Dışişleri Bakanı Vartan Oskanyan Biz defalarca bu konuda görüşümüzü ortaya koyduk. Tarih ve tarihçiler, konu hakkında söyleyeceğini çoktan söyledi. Şimdi önemli olan, Türkiye'nin tavrını ortaya koymasıdır. Tarihçilerin artık işi yok demek gafletinde bulunmuştur. Bunun anlamı, Biz yalan verilerle, hatta Türk romancı ve bilim adamının da destekledikleri gibi, sözde soykırıma uğradığımızı dünyaya kabul ettirdik demektir. 
     Bu ve benzer iddiaları, görüşleri, şiddetle ve nefretle reddediyoruz. Bize göre de sözde soykırım konusunda Türklerin büyük mağduriyetleri olduğunu gösteren ve hızla artan gerçek yayınlar ve sağduyu sahibi araştırmaların da ortaya koyduğu gibi, Türklere karşı Ermeni soykırımlarının ne dereceye ulaştığı artık anlaşılmış bulunmaktadır.'' Bildiriye imza atan AK Parti millletvekillerinin isimleri şöyle 
     Alaadin Büyükkaya, İnci Özdemir, Muharrem Karslı, Mustafa Açıkalın, Hüseyin Kansu, Mehmet Sekmen, Mustafa Ilıcalı, Muzaffer Gülyurt, Ömer Özyılmaz, Mücahit Daloğlu, Zülfü Demirbağ, Mikail Arslan, İmdat Sütlüoğlu, Halil Kaya, Vahit Kirişçi ve Fikret Badaslı. 
     
</TEXT>
</DOC>
