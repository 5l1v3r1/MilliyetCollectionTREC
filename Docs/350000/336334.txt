<DOC>
<DOCNO> 336334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/spor/axspo02.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Loca'dan atılmış 
</HEADLINE>
<TEXT>


Denizli maçında gördüğü kırmızı kart sonrası Asbaşkan Murat Özaydınlı tarafından locaya çıkarılan Ümit'in, Rüştü'ye küfür eden bir işadamına tepki verdiği için korumalar tarafından dışarı atıldığı ileri sürüldü 

ÖZEL HABER YALÇIN TÜRK 


Fenerbahçe kaptanı Ümit Özat, Denizlispor maçında kırmızı kart gördükten sonra karşılaşmayı çıkış tünelinden izlemeye başlamıştı. Bu sırada yanına gelen Asbaşkan Murat Özaydınlı, tecrübeli oyuncuyu yatıştırmaya çalışıyordu. Özaydınlı, ikna ettiği Ümit Özat'ı hemen oradan uzaklaştırdı ve locaya çıkardı. 
Bir pozisyon esnasında locada bulunan ünlü bir iş adamının hata yapan kaleci Rüştü'ye, "Ulan Allah belanı versin" diye bağırdığı ve Ümit Özat'ın da buna sert tepki verdiği ileri sürüldü. Kaptanın bu beklenmedik çıkışı üzerine iş adamının yanında bulunan korumaların, Ümit Özat'ı iterek locadan dışarı çıkardığı iddia edildi. Ümit'i locaya getiren Murat Özaydınlı'nın bu duruma hiç tepki vermemesi ve Fenerbahçe'nin kaptanlığını yapan bir oyuncuya sahip çıkmaması ile ortamın gerildiği de bildirildi. Kaptanın, kendisine yapılan bu büyük ayıba, kapıları tekmeleyerek karşılık verdiği, tribünlerde olaya tanık olan bir grup taraftarın locayı basmaya niyetlendiği, ancak gerçekleştiremediği öğrenildi. 
Her fırsatta "Fenerbahçe'nin haklarını savunmak bizim işimiz" diyen Asbaşkan Murat Özaydınlı'nın taraftarının gözü önünde olan bitene seyirci kalmasının, takım üzerinde büyük güven bunalımı yarattığı, Ümit Özat'ın maç sonrası güçlükle yatıştırıldığı belirtildi. 

Hooijdonk kaosu 

Daum, Hollandalı oyuncuyu kadro dışı bıraktı. Kararda Denizli maçında yaşanan diyalog etkili oldu 

YUSUF KOBAL 

Teknik Direktör Daum ile yıldızı bir türlü barışmayan Pierre van Hooijdonk, Ankaraspor maçı öncesi yine ciddi bir krize yol açtı. 
Alman hocanın, Denizlispor maçında üç futbolcu değişikliğine rağmen Hooijdonk'u oyuna almak istemesinin basına yansıması üzerine ikili arasındaki gerginliğin daha da arttığı öğrenildi. Hooijdonk'un önceki akşam yapılan idmanı, "Sırtım ağrıyor" diyerek bırakması da Daum'u çileden çıkardı. 
Hollandalı oyuncunun takıma zarar verdiğini düşünen ve davranışlarından rahatsız olan Alman hoca, Hooijdonk'u Ankara'ya götürmeyerek ipleri tamamen kopardı. Hollandalı yıldızın takıma girmemesi sakatlığına bağlanırken, spekülasyonları önlemek için kulüp internet sitesinde doktor Ethem Kavukçu'nun raporu yer aldı. 

Ankara yıkıldı 

Lider Fenerbahçe'yi Ankara'da muhteşem bir taraftar topluluğu karşıladı. Şampiyonluk yolunda önemli bir virajı geçmek için dün öğleden sonra Başkent'e giden Sarı-Lacivertli ekibe büyük ilgi gösterildi. Yağış ve soğuğa rağmen takımı yalnız bırakmayan Fenerbahçeliler, "Şampiyon" tezahüratları ile havalimanını inletti. Takımı konvoylarla takip eden Sarı-Lacivertli taraftarlar, futbolculardan imza alabilmek için birbirleriyle yarıştı. 

Sıkıntı diz boyu 

Ankaraspor'a karşı kırmızı kart cezalısı Luciano ile Ümit Özat'tan yoksun mücadele edecek olan Fenerbahçe bir de Rüştü'nün derdine düştü. Önceki gün yapılan antrenmanda sağ ayak bileğinden sakatlanan milli kalecinin forma giymesi riske girdi. Rüştü'ye yoğun tedavi uygulandığı belirtildi. 
Teknik Direktör Daum'un bu sezon Sarı - Lacivertli formayı sadece bir dakika giyebilen Mahmut Hanefi'yi, Ümit Özat'ın yerine savunmanın solunda oynatacağı belirtildi. Daum, başkent yolculuğu öncesi futbolcularına, "Bu sezon en zor maçımızı oynayacağız. Şampiyonluğu getirecek bir doksan dakikaya çıkıyoruz. Gerekeni yapın" dedi. 

Danone galip 

23 Nisan Ulusal Egemenlik ve Çocuk Bayramı nedeniyle düzenlenen gösteri maçında Danone Minik Takımı, Brezilya'yı 2-0 mağlup etti. Teknik direktörlüğünü Fenerbahçeli eski futbolcu Rıdvan Dilmen'in yaptığı Danone'nin gollerini Mazlum ve Resul kaydetti. Karşılaşmanın ardından Milli Eğitim Bakanı Doç. Dr Hüseyin Çelik, minik futbolcuları makamında kabul etti. 


</TEXT>
</DOC>
