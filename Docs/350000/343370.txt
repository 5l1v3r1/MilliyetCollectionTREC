<DOC>
<DOCNO> 343370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo26.html </URL>
<DATE> 2005/05/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Ömer Rıza Milli Takım'da oynayabilecek... 
</HEADLINE>
<TEXT>

     FİFA, Denizlispor’un yabancı futbolcu statüsünde oynattığı Ömer Rıza’nın, Türk Milli Takımı formasını giymesinde bir engel bulunmadığı bildirdi. 
     Denizlispor Basın Sözcüsü Hasan Kıbrıslıoğlu, Türkiye Futbol Federasyonu’nun, Ömer Rıza’nın İngiltere’de futbol oynarken bu ülkenin herhangi bir milli takımında forma giyip giymediğinin araştırılması için FİFA’ya başvuruda bulunduğunu hatırlattı. 
     FİFA’nın inceleme sonunda, Ömer Rıza’nın hiçbir kategoride İngiliz Milli Takımı forması giymediğini ve Türk Milli Takımı’nda oynayabileceğini bir yazıyla federasyona bildirdiğini ifade eden Kıbrıslıoğlu, Milli Takımlar Sorumlusu Ersun Yanal’dan davet beklediklerini söyledi. 
     Kıbrıslıoğlu, Ömer Rıza’nın milli takım forması giymesiyle yerli futbol statüsünde oynama hakkı elde edeceğini, bu nedenle boşalacak yabancı kontenjanını yeni bir transferle doldurmak istediklerini belirtti. 

     
</TEXT>
</DOC>
