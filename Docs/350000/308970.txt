<DOC>
<DOCNO> 308970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur37.html </URL>
<DATE> 2005/01/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Topbaş Uygun kesim yapmayan 2200 kişiyi uyarıp 107 kişiye ceza verdik 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Kurban Bayramı'nda belediye ekiplerinin kurallara uygun kesim yapmayan 2 bin 200 kişiye uyarı yaptığını, bunlardan 107'si hakkında da ceza tutanağı tuttuklarını bildirdi. 
     Avustralya'nın Ankara Büyükelçisi Jean Dunn, Topbaş'ı İstanbul Büyükşehir Belediyesi'nin Merter'deki binasında ziyaret etti. 
     Görüşmeye ilişkin basın mensuplarına bilgi veren Topbaş, İstanbul'da yatırıma açık olduklarını, Avustralyalı işadamlarını da yap-işlet-devret projeleri için yatırıma beklediklerini kaydetti. 
     Topbaş, Çanakkale'de şehit düşen Avustralyalılar için 25 Nisan'da büyükelçilik tarafından yapılacak etkinliklere de her türlü desteği sunacaklarını bildirdi. 
     Büyükelçi Dunn da iki ülke arasında geçmişten gelen iyi ilişkiler bulunduğunu belirterek, Avustralyalı yatırımcılara Türkiye'de yatırım yapmaları için çağrıda bulunacaklarını kaydetti. 
     -İSTANBUL'DAKİ KURBAN KESİMLERİ- Görüşmenin ardından basın mensuplarının İstanbul'daki kurban kesimlerine ilişkin sorularını yanıtlayan Topbaş, bazı insanların kurban kesimi için boş alanları, yol kenarlarını seçtiğini, ancak geçmiş yıllara oranla bu yıl kurban kesimine ilişkin istenmeyen görüntülerde azalma olduğunu söyledi. 
     Ancak bunun yeterli olmadığını belirten Topbaş, şunları kaydetti 
     ''Avrupa Birliği'ne girme sürecinde insanlarımızın daha düzgün ve doğru yerlerde ibadetlerini yapmalarını sağlamak bizim görevimiz. Ama bu görüntüleri birden ortadan kaldıramazsınız. 13 milyonluk bir kentte birçok insanın aynı anda kurban kesme işlemini yapmalarından kaynaklanan problemler bunlar. 
     Siz binlerce alan oluştursanız da yetiştiremezsiniz. Burada biraz da vatandaşlarımızın kurban kesilme günlerinin sadece birinci gün olmadığını bilmeleri gerekir. Farklı günlere yaydıkları takdirde, bu çok daha kolay olacaktır ve rahatsız edici de olmayacaktır.'' -''133 MİLYAR LİRA CEZA KESİLDİ''- Topbaş, kurbanların belirlenen yerlerde kurallara uygun kesimi için uyarılar yaptıklarını, ancak bu uyarılara uymayanlara da Büyükşehir Belediyesi olarak ceza kestiklerini bildirdi. 
     Ekiplerin bu çerçevede 2 bin 200 kişiye müdahalede bulunduğunu hatırlatan Topbaş, ''Uyarıları dikkat almayan 107 kişi hakkında da tutanak tutuldu. Her bir tutanak için 1 milyar 250 milyon lira ceza kesildi. Toplam para cezası 133 milyar 750 milyon lira eder. Bu sadece Büyükşehir Belediyesi'nin kestiği ceza. İlçe belediyeleri de bu yönde uygulama yapmıştır'' dedi. 
     Topbaş, Türkiye'nin diğer bölgeleriyle mukayese edildiği zaman İstanbul'un iyi bir Kurban Bayramı geçirdiğini kaydetti. 
     Önümüzdeki yıl mümkün mertebe kent içine canlı hayvan sokmamak üzere bir proje hazırlığı yaptıklarını belirten Topbaş, şu bilgileri verdi 
     ''Kent çevresinde, yerleşim alanlarının dışında kurban satış yerleri ve kesim istasyonları oluşturmak için ilçe belediyeleriyle çalışma başlatıyoruz. Otobüslerimizle de ring yapacağız. Aynı zamanda bu mekanlar kurban kesim günlerinin dışında farklı aktivitelere hizmet verebilir, açık oto pazarları haline gelebilir, outlet olarak kullanılabilir. Kent içinde ise sadece katlı otoparklar, kapalı mekanlar gibi müsaade edilen yerlerde kesim yapılabilecek. Gelecek yıl bu bayramla mukayese edildiğinde farklılık yaşayacağız. Birkaç yıl içinde ise daha farklı bir noktaya gelecek.'' Topbaş, ibadet yapılırken bunun usulüne uygun yapılması ve bu konuda insanların da bilinçlenmesi gerektiğini kaydetti. 
     İnsanlara her şeyi yasaklayıp ''kesemezsin'' deme haklarının da bulunmadığını ifade eden Topbaş, bu fırsatın insanlara tanınması ve imkanların da doğru hale getirilmesi gerektiğini söyledi. 
     Topbaş, geçmişte kendilerinin de kurbanlarını görerek kestirdiklerini hatırlatarak, ''Ama şimdi bir yere veriyoruz, kurbanlarımız kesiliyor'' dedi. 
     SER-KÖS-MES 14 12 24 01 05 
     
</TEXT>
</DOC>
