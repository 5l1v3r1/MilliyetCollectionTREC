<DOC>
<DOCNO> 344582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy14.html </URL>
<DATE> 2005/05/21/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Erdoğan Türkiye büyük bir devlet, büyük devletin dertleri de büyük 
</HEADLINE>
<TEXT>

     Başbakan Recep Tayyip Erdoğan, "Türkiye Cumhuriyeti büyük bir devlet. Büyük devletin dertleri de büyük" dedi. 
     Başbakan Erdoğan, Yozgat Adalet Sarayı’nın açılış törenine katıldı. Erdoğan, burada yaptığı konuşmada, adaletin mülkün esası olduğunu vurgulayarak, hükümet olarak eğitim, sağlık, adalet ve güvenlik alanında çok ciddi yatırımlar yaptıklarını söyledi. 
     Duygusallığın insanlığın hayatına egemen olduğunu ve karar vermesini etkilediğini anlatan Erdoğan, siyasete de duygusallığın bazı zamanlarda karıştırılabildiğini ifade etti. 
     İstanbul Büyükşehir Belediye Başkanlığı yaptığı dönemde işbaşındaki hükümetin gerekli desteği vermediği için uluslararası kredi alınamadığını, bu nedenle raylı sistemin İstanbul’da çok daha geç bir zamanda hizmete girdiğini kaydeden Erdoğan, AK Parti hükümetinin ise parti ayrımı gözetmeden tüm belediyelere eşit davrandığını vurguladı. Erdoğan, şöyle devam etti 
     "Hastanelerde artık koğuş sistemini kaldırıyoruz. 8-10 kişilik değil, en fazla 3 yatağın bulunduğu, her odada banyo ve tuvaletin yer aldığı bir sistem getiriyoruz. 
     Geciken adalet, adalet değildir. Süratli kararlar alan bir sistemi kuracağız. İlk hedef olarak 81 ilde adalet sarayları hızla bitirilecek. 
     3 Kasım’da ele aldığımız Türkiye, farklı bir Türkiye idi. Türkiye 
     Cumhuriyeti büyük bir devlet. Büyük devletin dertleri de büyük. Ama sancılı bir devlet devraldık. Borçları çok olan bir devlet teslim aldık. Faiz yükü çok büyük bir devlet teslim aldık. Unutmayın, bu ülkede yüzde 8 bin faiz ödendi." Eğitim, sağlık, adalet ve güvenlik alanındaki kadro sıkıntısının giderilmesi için gayret içinde olacaklarını da belirten Erdoğan, devlet olarak fabrika kurmayacaklarını, yatırımları işadamlarının yapacağını ifade etti. 
     
     ADALET BAKANI ÇİÇEK’İN KONUŞMASI 
     Adalet Bakanı Cemil Çiçek de konuşmasında Türkiye’nin kalkınabilmesi için yargının büyük bir önem taşıdığını dile getirdi. 
     Çiçek, şunları söyledi 
     "Türkiye bir hukuk devletidir. Bu laf söylenmiştir ama bugüne kadar bu konuda bir şey yapılmamıştır. Olumlu koşulları bulunmayan binalarda hizmet verilmiştir. Adalet mensupları olumsuz şartlarda çalışmıştır. 
     Türkiye’de yargı reformunu öncelikle zihinlerde yapmak lazım. 
     Zihinlerde yapılmayan reformlar buz üstüne yazı yazmak gibi bir şeydir. Önümüzdeki dönemde bilgisayarlı yargı ağı kurulacak. Yargılama ortamı bilgisayar hizmetleriyle yapılacak. Önümüzdeki dönemde internet ortamından yararlanılarak avukatlar bürolarından dava açabilecek, harç yatırılabilecek, vatandaşlar da evlerinden davanın gidişatını takip edebilecekler. Bütün bunları iktidarımız döneminde hayata geçireceğiz. 
     Hukuk devletinin ne anlama geldiği bu iktidar döneminde tüm Türkiye’ye gösterilecek. 
     1 Haziran’da ceza hukuku alanında önemli reformlar yürürlüğe 
     girecek. Muhalif çevreler, fitne fesat çıkarmaya mahir çevreler, önce 1 Nisan’ı, sonra da 1 Haziran’ı karabasan haline getirmeye çalışıyorlar. Ben yargıya sonuna kadar inanıyorum. Hak ve özgürlükler konusunda, AB konusunda en büyük desteği yargıdan gördük. Bunun devam edeceğine inanıyorum." Başbakan Erdoğan ve Adalet Bakanı Çiçek, daha sonra Yozgat Adalet Sarayı’nı birlikte hizmete açtılar. Erdoğan, açılışın ardından Adalet Sarayı’nda incelemelerde bulundu. Başbakan Erdoğan’a Ağır Ceza Hakimi Hüseyin Akkuş tarafından da Ulusal Yargı Ağı Projesi Taşra Birimleri Otomasyonu konusunda brifing verildi. 
     
</TEXT>
</DOC>
