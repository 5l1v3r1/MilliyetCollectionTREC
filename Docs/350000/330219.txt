<DOC>
<DOCNO> 330219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/ekonomi/eko01.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Varili 60 dolara dayandı 
</HEADLINE>
<TEXT>


Petrol fiyatı 58 doları aştı. Analistler, 'OPEC hızlı hareket etmezse, fiyat 60 doları bulabilir' diyor 

MURAT ÖĞÜTÇEN 

Petrol fiyatları yeni rekorlar kırmaya devam ediyor. Fiyatların son yükselişinde Petrol İhraç Eden Ülkeler Örgütü'nün OPEC global anlamda artan talebi karşılayamayacağı ile ilgili yapılan spekülasyonların etkili olduğu belirtiliyor. ABD'de mayıs vadeli petrol varil başına 58.28 dolara kadar çıkarak rekor kırdı. Londrada ise brent petrol 57.65'e kadar yükselerek zirve seviyesini gördü. 
OPEC Başkanı Kuveyt Enerji Bakanı Şeyh Ahmed el - Fahd el - Sabah, halen 27.5 milyon varil olan günlük resmi üretim kotasını 500 bin varillik artışla 28 milyon varile çıkarma kararı için üye ülkelerin petrol bakanları arasında telefon diplomasisinin başladığını söyledi. 

'Artış mayısta ancak...' 
Petrol piyasasında arzın yeterli olduğunu ifade eden OPEC Başkanı el - Sabah, ABD'deki ticari petrol stokları ile ilgili verileri takip ettiklerini kaydetti. 
OPEC Başkanı, üretim artışı kararı alındığında bunun mayıs ayında uygulanmaya başlayacağını söyledi. 

OPEC hızlı davranmazsa... 
Analistler,dünya petrol üretiminin yüzde 40'ın karşılayan OPEC'in üretim artışı konusunda hızlı davranmaması halinde fiyatların psikolojik öneme sahip 60 dolar seviyesini deneyebileceğini belirtiyorlar. Yılbaşından bu yana yüzde 30 artan fiyatları soğutmak için harekete geçtiklerini anlatan el - Sabah, bu konudaki kararın iki hafta içinde alınması gerektiğini bildirdi. 
Bunlar görüşülürken, OPEC'in 10 üyesi, nisan ayında, bir önceki aya göre günde 400 bin varil artışla 28.1 milyon varil petrol üretimi yapacaklarını açıkladılar. Kartelin yıl sonuna kadar günlük olarak 30.3 milyon varillik petrol arz edebileceği belirtiliyor. 

Türkiye'de benzin fiyatlarına zam geldi ANKARA Milliyet 
Benzinlerin rafineri çıkış fiyatı bugünden geçerli olmak üzere artırılırken, zam, dağıtım şirketlerine 'vergili' yüzde 2.6 - 2.7 arasında yansıdı. Edinilen bilgiye göre, benzinlerde Tüpraş'ın çıplak rafineri çıkış fiyatı yüzde 9.7 arttı. Fiyatını ilk açıklayan Opet'te kurşunsuz benzinin fiyatı bugünden geçerli olmak üzere Ankara'da 2.48 YTL'den 2.54 YTL'ye, süper benzin 2.47 YTL'den 2.53 YTL'ye çıktı. İstanbul'da kurşunsuz benzin 2.49 YTL'den 2.55 YTL'ye, İzmir'de de 2.48 YTL'den 2.54 YTL'ye çıktı. 


</TEXT>
</DOC>
