<DOC>
<DOCNO> 303247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/spor/axspo01.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Juanfran evde kaldı 
</HEADLINE>
<TEXT>


Beşiktaş, büyük hayal kırıklığı yaratan İspanyol yıldızı bir türlü elden çıkaramadı. Yönetim, Juanfran'ın bonservisine verilen 3.5 milyon Euro'yu talep ederken, şimdiye kadar hiçbir kulüp buna yanaşmadı 

ORHAN YILDIRIM 


Hesaplar tutmadı 
SİYAH - Beyazlı yönetimin, ilk yarıda verim alamadığı Juanfran'ı satma düşüncesi gerçekleşemedi. İlk yarı sonunda gönderilmesine karar verilen Kaan Dobra, Sebat Ronaldo da Konyaspor ile prensipte anlaşırken, Juanfran konusunda ise hiçbir somut adım atılmadı. Juanfran'ın bonservisini 3.5 milyon Euro'ya alan Siyah - Beyazlılar, İspanyol oyuncudan zarar etmemek için aynı parayı transfer bedeli olarak istiyor. 

Sıcak bakılmıyor 
VALENCIA ve Real Betis'in listesinde bulunan Juanfran'ın, iki kulübün de bu rakamı pahalı bulması nedeniyle takımda kalmasına kesin gözüyle bakılıyor. Teknik Direktör Vicente del Bosque'nin, baskılar üzerine gönderilmesine izin verdiği vatandaşı için şart koşması da yönetimin elini kolunu bağlıyor. İspanyol çalıştırıcının, gönderilmesi halinde sol kanada takviye istemesi, Juanfran'ın eline koz veriyor. 

Cordoba da kalıyor 
YILLIK 1 milyon Euro'dan iki senelik kontrat yapılan Juanfran, şu an Beşiktaş'ta en çok kazanan futbolcu konumunda bulunuyor. Kadro şişkinliğinden kurtulmak isteyen Siyah - Beyazlılar'da, Del Bosque'nin, ilk devrede bir türlü şans vermediği kaleci Oscar Cordoba da elden çıkarılamadı. Ayrılmak istemeyen Kolombiyalı kaleciye resmi bir teklif de gelmedi. Öte yandan istifa eden Latif Ayaz'ın yerine İlhan Durusoy asil üyeliğe getirildi. 

Ersen Martin'in gözü Carew'de 

Dalaman açıkladı 
DENİZLİSPOR Futbol Şube Sorumlusu Turgut Dalaman, Beşiktaş'ın Barcelona ve PSG'nin takibine giren Carew'in transferi halinde Ersen Martin'i alacağını söyledi. Golcü oyuncuya Alman Wolfsburg'un da talip olduğunu belirten Dalaman, "Hangi takım istediğimiz rakamı verirse, bu transfer gerçekleşir" dedi. Dalaman ile dün özel bir görüşme yapan Ersen Martin, Beşiktaş'tan resmi teklif gelmesi halinde kendilerinden anlayış beklediğini iletti. 

Kartal'da izin bitti 

BEŞİKTAŞ, 12 günlük iznin ardından ikinci yarı hazırlıkları için bugün çalışmalara başlayacak. Ümraniye'de saat 17.30'da yılın ilk antrenmanını gerçekleştirecek olan Siyah - Beyazlılar'da dün İstanbul'a dönen Del Bosque de takımının başında yer alacak. 

Açılışta buluştular 

Eski yönetici Hüseyin Mican, İkitelli Masko Mobilyacılar Çarşısı'nda yatak mağazası açtı. Kurdelayı eski Başkan Serdar Bilgili ile Beşiktaş Belediye Başkanı İsmail Ünal birlikte kesti. Törene ayrıca Fikret Orman, Ömer Çimen, Cem Bilge, Adem Akçay ve futbolculardan Tayfur Havutçu, Tümer Metin ile Murat Şahin de katıldı. 


</TEXT>
</DOC>
