<DOC>
<DOCNO> 315260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/guncel/gun13.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
10 bin yeni polis kadrosu 
</HEADLINE>
<TEXT>


ANKARA Milliyet 

Hükümet, polislerin eğitim kalitesini artırmak ve polis açığını kapatmak amacıyla 4 yıllık üniversite mezunlarının polis olabilmesi için düzenlenen yasa tasarısını imzaya açtı. Tasarıyla Emniyet Genel Müdürlüğü'ne 10 bin 480 ek kadro verilmesi planlanıyor. Başbakan Tayyip Erdoğan başkanlığında toplanan Bakanlar Kurulu, son günlerde yaşanan hırsızlık ve kapkaç olaylarını engelleyebilmek için emniyet güçlerinin sayısının artırılması konusunu ele aldı. Hükümet Sözcüsü Cemil Çiçek, Emniyet Teşkilatı Yasası'nda yapılacak değişiklikle 4 yıllık üniversite bitirenlere verilecek 6 aylık kursla polis olunabileceğini bildirdi. AB'de 250 kişiye bir polis düştüğünü, Türkiye'de bu oranın 300 kişiye bir polis olduğunu ifade eden Çiçek, "Bu oranla bir hesap yapılırsa Türkiye'nin 35 bin polise ihtiyacı var. İhtiyacın olması o kadar polis alacağımız anlamına gelmesin. Uygulamayla polislikteki eğitim açısından kaliteyi yukarı çekmeye çalışacağız" dedi. 


</TEXT>
</DOC>
