<DOC>
<DOCNO> 347504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy13.html </URL>
<DATE> 2005/05/31/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Oktay Ekşi'den Erdoğan'a TCK mektubu 
</HEADLINE>
<TEXT>

     Dünya Basın Konseyleri Birliği Başkanı Oktay Ekşi, yarın yürürlüğe girecek yeni Türk Ceza Kanunu'na TCK ilişkin Başbakan Recep Tayyip Erdoğan'a mektup gönderdi. 
     Ekşi, ''Sayın Başbakan size bu mektubu sadece Hürriyet Gazetesi Başyazarı, Basın Konseyi Başkanı ve Dünya Basın Konseyleri Birliği Başkanı sıfatlarımla değil, bunlardan çok daha önemli saydığım bir başka sıfatla, yani yıllık bir gazeteci olarak yazıyorum'' diye başladığı ''Açık Mektup'' başlıklı metninde şunları kaydetti 
     ''Merhum Adnan Menderes de sizin gibi ve sizin çevrenizde bulunanlar gibi 'gazetecilerin yalan yazdığından, insanların şereflerine, özel yaşamlarına haksız saldırıda bulunduğundan' şikayetçiydi. Buna çare olarak o da, aynen sizin şimdi izlediğiniz yolu izledi ve 1956 yılında 6733 sayılı yasayı çıkarttı. Bu olayı en iyi, merhum Falih Rıfkı Atay'ın sahibi olduğu Dünya Gazetesi'nin Yazıişleri Müdürü Ali İhsan Göğüş, 'Karanlığa Girdik' şeklindeki manşetle ifade etti. Gerçekten karanlığa girdiğimizi sonraki yılların olayları kanıtladı. 
     Sayın Başbakan Yeni Ceza Yasası'nın, gazetecileri hapse atmak için fırsat kollayan bir anlayışla düzenlenen, o nedenle de iletişim bilgi edinme, basın, ifade özgürlüğünü kısıtlayan hükümleri, 1 Haziran 2005 tarihinde yürürlüğe girecek. Bu hükümleri demokratik ve saydam bir toplum düzeninin ihtiyaçlarına göre düzeltmeyi amaçlayan çabalarımız, maalesef göstermelik birkaç değişiklik dışında sonuç vermedi. 
     Böylece başında bulunduğunuz siyasi iktidar, anamuhalefet partisinin de desteğiyle CHP milletvekillerinden Orhan Eraslan hariç , bu yeni dönemde karşılaşacağımız durumların sorumluluğunu üstlenmiş olmaktadır.'' Tarihin, gerçekleri söyleyenleri susturma çabalarına ilişkin sayısız örnekle dolu olduğunu belirten Ekşi, mektubunu şöyle tamamladı 
     ''Ama onlardan her zaman bir fazla sayıdaki örnek de bu çabaların boşa çıktığını göstermektedir. Çünkü iletişim özgürlüğüne karşı çıkanların, onu kısıtlayanların nihai zafere ulaştığına ilişkin tek bir örnek yoktur. 
     Sizi tarihi sorumluluğunuzla baş başa bırakıyoruz. Saygılarımla.'' 
     
</TEXT>
</DOC>
