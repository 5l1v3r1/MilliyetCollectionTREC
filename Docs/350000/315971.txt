<DOC>
<DOCNO> 315971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/spor/ykoksaldi.html </URL>
<DATE> 2005/02/17/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Kupa takımı 
</HEADLINE>
<TEXT>



Ronaldinho'nun 2002 Dünya Kupası'nda İngiltere'ye attığı gol, David Seaman'ın ilk kez eleştirilerle yerden yere vurulduğu an değildi. Kaleciliğini "şüpheli" yapan, belki de onun güvenini kaybetmesine yol açan olayların başlangıcı 95 Mayıs'ındaki Kupa Galipleri Kupası finaline uzanıyordu. Uzatmaların son saniyesinde Zaragoza'lı Nayim'in, santra hizasında sağdan yaptığı aşırtma vuruş Arsenalli Seaman'ın üzerinden filelerle buluştuğunda Avrupa şampiyonluğu golü olarak tarihe geçiyordu. Zaragoza, kupa takımı olma özelliğini canlandırdı. Ligdeki sıralama, düşme tehlikesi olmadıkça mutsuz etmiyor. 

Munoz Farkı 
Flores ile başladıkları 2003-04 sezonunu, Ocak 2004'te göreve getirdikleri Victor Munoz ile 12. sırada bitirdiler. Hayatlarından memnundular. Zira teknik direktör değişikliği zarar verir genellemesini delen nadir örneklerden oldular. Betis, Barcelona, Alaves'i de kapsayan 8 maçlık kupa yolculuğunda son noktayı Real Madrid ile koydular. Nefis ve ateşli final maçında uzatmalar 3-2'lik galibiyeti getirdi. İspanya Süper Kupası'nda da evlerinde ilk maçı kaybetmelerine rağmen, deplasmanda şampiyon Valencia'yı 3-1 ile dağıttılar. 
Fenerbahçe için de en büyük tehlike bu Zaragoza, iki ayaklı kupa maçlarının nasıl oynanması gerektiğini çok iyi biliyor. Fenerbahçe ise yeni ve genç kadrosuyla ilk defa böyle bir psikolojik ortama giriyor. Ama onlar da Lyon ve Prag deplasmanlarındaki dirençleriyle ciddi zihinsel sınav vermişlerdi. 
Tanıdığımız Javi Moreno ve Savio'ya karşılık takımın parlak çocuğu David Villa. 23 yaşındaki Villa, 2003-04'de 2.ligden gelip 38 maçta 16 gol kaydetti. Bu sezon ise 23 maçta 6 golü var. Zaragoza çekirdek kadrosunu koruyor. 
Geçen sezonun iyi performansına sahip isimlerinden Savio ve Milito henüz o seviyede değil. Hafta sonu 4-1 yenildikleri Barcelona maçını izleyenlerin de dikkat ettiği gibi en kritik ve faydalı isimleri, defansın önünde orta sahayı kontrol eden çalışkan Movilla. Özellikle topu seri biçimde ve tereddütsüz iki kanat arasında çevirebilme becerisi, hücum planının temelini oluşturuyor. O bölgede Movilla'nın yardımcıları Generalo ve Ponzio. Bu iki ismin artık yeni rakibi var Zapater. 19 yaşındaki İspanyol, gelir gelmez koltuğu kaptı. 
Zaragoza'nın kolay ve çok gol yeme problemi bu bölgede başlıyor. Defansın önündeki ikilinin mücadelesi, iki açık geriye dönmediği için yetersiz kalıyor ve stoperler aciz durumlara düşüyor. Çizgi savunma ve ofsayta düşürme beceriksizliği Barca maçında olduğu gibi rakibin işini kolaylaştırıyor. Sol bek Toledo'nun ağırlığını da ilave etmek gerek. 

4-4-2 ve 4-2-3-1 
Teknik Direktör Munoz 2 forveti sevse de çoğunlukla 4-2-3-1'i tercih ediyor. Stoper alternatifleri az. Real Madrid'in imzaya getirdiği ve sakat diye geri gönderdiği Arjantinli Milito, Zaragoza'ya kısmet oldu. O günden beri sorunsuz oynuyor. Alvaro ile hücumda duran toplarda etkililer. İyi savunmacı olmalarına rağmen Zaragoza'nın oyun sistemindeki kademe sorunları yüzünden kimi zaman beceriksizce hamleler yapabiliyorlar. Milito'nun kesiciliği önemli özelliği. Çoğunlukla da son adam. Javi Moreno karıştırıcılığı ve bitiriciğiyle korkulacak bir isim. Ama istikrarsız. 
Zaragoza bir kupa ve daha da kötüsü İspanyol takımı. Vasat diyeceğiniz İspanyol takımları bile oyun felsefisini orta saha üzerine kuruyor. UEFA'da, Sevilla, Athletic Bilbao, Valencia, Villareal'e nazaren belki de orta sahası en sorunlu olanı. Ama evlerinde onlar da iyiler ve deplasmanda temkinli oynama becerisine sahipler. Fenerbahçe, Zaragoza'yı rövanşta gol atmaya zorlayacak bir skor elde etmeli. 



</TEXT>
</DOC>
