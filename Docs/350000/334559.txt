<DOC>
<DOCNO> 334559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur22.html </URL>
<DATE> 2005/04/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kızılay'ın yeni Genel Başkanı Bu kongre tereddütsüz yasaldır 
</HEADLINE>
<TEXT>

     Türkiye Kızılay Derneği Genel Başkanı Tekin Küçükali, ''koltuğa oturup, 'burası bizim' dememek gerektiğini'' belirterek, ''Burada sürekli kalmak istemiyoruz. En az eksikle, Kızılay'da hizmet etme yarışını hedefliyoruz'' dedi. 
     Kızılay'ın 15-17 Nisan tarihlerinde yapılan Olağan Genel Kurulu'nda Genel Başkanlığa seçilen Küçükali, Yönetim Kurulu ve Merkez Kurulu üyeleriyle birlikte Dedeman Oteli'nde düzenlediği basın toplantısında, hedef ve projelerini anlattı. 
     Kızılay'ı, ''137 yıllık çınar'' olarak tanımlayan Küçükali, böyle ''ulvi'' bir kuruluşun başına gelmekten duyduğu mutluluğu dile getirdi. Zor bir görev aldığını belirten Küçükali, mutlaka eksikliklerinin olacağını ancak yanlış yapmayacaklarını ifade etti. 
     Küçükali, Kızılay'ın 42 tıp merkezinin bulunduğunu, bu kurumları çağın şartlarına uygun hale getireceklerini kaydetti. 
     Kan konusunun, önemli bir sorun olduğuna işaret eden Küçükali, çok kısa zamanda olmasa bile, bu konuyu iyi bir yere getireceklerini belirterek, bu konuda kararlı olduklarını vurguladı. 
     Bugüne kadar Kızılay'a hizmet eden herkese teşekkür eden Küçükali, herkesin Kızılay'a gelebileceğini, görev alabileceğini ifade ederek, herkesi kucaklamaya hazır olduklarını söyledi. 
     
     HİLAL-İ AHMER'DEN ERMENİLER'E YARDIM 
     Küçükali, Kızılay'ın çok önemli ve tarihi bir kurum olduğuna işaret ederek Ermeni soykırımı iddialarını anımsattı. 
     Ellerindeki belgeler arasında, olayların yaşandığı dönemde İstanbul Ermeni Patrikliği'ne bağlı bir heyetin, çeşitli talepler için Hilal-i Ahmer Cemiyeti'ne başvurusuna ilişkin bir mektup bulunduğunu anlatan Küçükali, cemiyetin, ayrım gözetmeksizin Ermeni vatandaşlara ulaştırılmak üzere yardımda bulunduğunu kaydetti. Küçükali, bu belgenin, ''soykırım yaptığı iddia edilen bir ülkenin, dünya kamuoyuna vereceği en büyük cevap olacağını'' ifade etti. 
     
     ''HÜKÜMETİN BİZE MÜDAHALESİ OLMADI'' 
     Daha sonra gazetecilerin sorularını yanıtlayan Küçükali, bir soru üzerine İstanbul Milletvekili Göksel Küçükali'nin, akrabası olduğunu söyledi. 
     Küçükali, eski Genel Başkan Talat Yılmaz'ın çekilmesinde, hükümetin etkisinin olup olmadığının sorulması üzerine, Kızılay'ın 137 yıllık bürokrasisini iyi tanımak gerektiğini, bu süreç içinde siyasete çok az yer verildiğini ifade etti. 
     Gönüllülük esasına dayanan Kızılay'ın, kimse ile kavga etmemesi gerektiğini belirten Küçükali, ''Ulvi değerleri kucaklayan bir kuruluşun, hiç kimse ile kavga etmemesi, hele siyasi otorite ile hiç kavga etmemesi lazım. Çünkü hizmet verebilmek için fikirlerin müştereken yürütülmesi gereklidir. Bu bakımdan, hükümetin bu hususta tasarrufu olmadı, bize de müdahalesi olmadı'' diye konuştu. 
     Küçükali, genel kurula Başbakan Recep Tayyip Erdoğan'ın katıldığının anımsatılması üzerine, 1999 yılından bu yana genel kurullarında cumhurbaşkanı veya başbakanların yer almadığını, ancak daha önceki yıllarda bu katılımın olduğunu anlattı. Küçükali, Erdoğan'ın genel kurula katılımından mutlu olduklarını dile getirdi. 
     Erdoğan'ın genel kurula katılımının, ''kendisine destek verme anlamı taşıyıp taşımadığı''na ilişkin bir soru üzerine de Küçükali, Kızılay'ın kendilerinden büyük olduğunu, Erdoğan'ın şahsına değil, Kızılay'a destek verdiğini kaydetti. 
     
     ''KIRGIN DEĞİLİM'' 
     Küçükali, bir gazetecinin, ''Kızılay uzunca bir süredir yargısal süreçle gündemdeydi. Yasal olarak görevinizin başında mısınız '' sorusunu, ''Gönül isterdi ki, mahkeme kapılarında Kızılay'ı tartışmayalım. Onlara kırgın değilim. Kongre tereddütsüz yasaldır'' diye yanıtladı. 
     Küçükali'nin konuşmasından sonra, Kızılay'ın Hukuk Müşaviri Hasan Tunç, kongre öncesi ihtiyati tedbir kararı alınması ve bu kararın kaldırılmasına ilişkin süreç hakkında bilgi verdi. 
     Küçükali, bir soruyu yanıtlarken de vergilendirilmiş bağışlarla gıda maddesi, araç-gereç şeklinde yardım satın aldıklarını ancak bunun için KDV ödediklerini, diğer ülkelerde bu uygulamanın bulunmadığını kaydederek, Başbakan Erdoğan'dan genel kurulda bu konunun düzeltilmesini istediklerini söyledi. Erdoğan'ın bu konuda talimat verdiğini ve hassasiyetini belirttiğini ifade eden Küçükali, bu konunun düzeltilmesinden umutlu olduklarını vurguladı. 
     Küçükali, bugün alacakları brifing sonunda, hangi projeleri sürdüreceklerine karar vereceklerini belirtti. 
     
     KIZILAY MADEN SUYUNDA ATILIM 
     Küçükali, Kızılay maden suyuna ilişkin bir soruyu yanıtlarken de bir Alman firması ile anlaşmalarının tamamlandığını, yaz ortasında büyük atılım yapacaklarını bildirdi. Küçükali, Afyonkarahisar'daki maden suyunun Atatürk'ün emaneti olduğunu hatırlatarak, Atatürk'e layık olacak tarza getirmek istediklerini belirtti. 
     Yapılan tüzük değişikliğine de değinen Küçükali, ''Tüzüğümüzde hiçbir sivil toplum örgütünde bulunmadığını düşündüğümüz madde ile Kızılay'ın gelir ve giderleri uluslararası firmalar tarafından denetlenip, duyurulacak'' dedi. 
     ''Burada sürekli kalmak istemiyoruz. Hizmette yarış istiyoruz'' diyen Küçükali, genel başkanın en fazla üç dönem seçilebileceğine dikkati çekti. 
     Küçükali, sözlerini, ''Hiçbir şekilde koltuğa oturup, 'burası bizim' dememek lazım. En az eksik yaparak, Kızılay'da hizmet etme yarışını hedefliyoruz'' diye tamamladı. 
     
</TEXT>
</DOC>
