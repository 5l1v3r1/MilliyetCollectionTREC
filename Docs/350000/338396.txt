<DOC>
<DOCNO> 338396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun14.html </URL>
<DATE> 2005/04/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Hırvatistan Türkiye'nin AB üyeliği dünya barışı için çok önemli 
</HEADLINE>
<TEXT>

     Hırvatistan Devlet Başkanı Mesic, Türk milletvekillerine "Dünya barışı için Türkiye’nin AB üyeliği çok önemli" dedi. 
     Abhaber.com’da yer alan bir habere göre, Hırvatistan Devlet Başkanı Stjepan Mesic, TBMM AB Uyum Komisyonu üyelerini kabülünde yaptığı konuşmada, Türkiye ve Hırvatistan’ın AB adayı iki ülke olduğuna dikkati çekerek, dünya barışı için Türkiye’nin AB üyeliğinin fevkalede önemli olduğunu söyledi. 
     Yaşar Yakış başkanlığında AB uyum komisyonu üyelerinin Hırvatistan’da yaptığı temaslarda iki ülkenin izleyeceği AB süreci konusunda görüş alışverişinde bulunuldu. Görüşmelerde Hırvatistan ile Türkiye’nin AB sürecinde daha sıkı işbirliğine gitmesi yönünde görüş birliği sağlandı. 
     Hırvatistan, Türkiye’den NATO üyeliği konusunda destek istedi. İngiltere ve ABD savaş suçlusu general Gotovina’nın Uluslararası Lahey mahkemesine teslim edilmemesinden dolayı Hırvatistan’ın NATO üyeliğine sıcak bakmıyor. 
     Bununla birlikte AB sürecinde Avusturya Hırvatistan’ın AB üyeliğinin en büyük destekçilerinden biri olarak biliniyor. 
     Hırvatistan Avusturya ile ilişkilerinin iyi olmasından dolayı Türkiye konusunda Viyana yönetimine yönelik lobi çalışması yapacak. Türkiye ise İngiltere’yi Hırvatisyan için ikna etmeye çalışacak. 
     Ayrıca taraflar, AB Komisyonunun Hırvatistan ve Türkiye’ye tarama ve müzakere sürecini ayrı ayrı anlatması yerine, aynı masada anlatması para ve zaman bakımından önemli olduğunun altını çizdiler. Bütün bu nedenlerden dolayı Hırvatistan ve Türkiye’nin AB sürecinde stratejik çıkar çerçevesinde hareket etmelerinin önemi vurgulandı. 
     
</TEXT>
</DOC>
