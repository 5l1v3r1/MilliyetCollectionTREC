<DOC>
<DOCNO> 325278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun25.html </URL>
<DATE> 2005/03/20/ </DATE>
<TIME> 23.26 </TIME>
<AUTHOR>  </AUTHOR>
<HEADLINE>
Kırgızistan'da gerginlik sürüyor... Polis uyarı ateşi açtı 
</HEADLINE>
<TEXT>

     Kırgızistan'ın Calalabad ve Oş eyaletlerinde düzenlenen operasyonlarla muhalefet yanlısı işgalcilerin idari binalardan çıkarılmasına rağmen, her iki eyalette de gerginlik sürüyor. 
     Calalabad eyaletinde göstericilerin Emniyet Müdürlüğü'ne girme teşebbüsünde bulunduğu ve polisin uyarı ateşi açtığı bildirildi. 
     Akipress, güvenlik güçlerinin binaya girmeye çalışanlara uyarı ateşi açtığını, binada yangın çıktığını duyurdu. 
     Oş Eyalet Valisi Kubanıçbek Coldoşev basın toplantısı düzenleyerek, gelişmeler hakkında bilgi verdi. 
     Birkaç gündür göstericilerin elinde bulunan Valilik binasına önemli ölçüde maddi zarar verildiğini belirten Coldoşev, zarar tespit çalışmalarına başlandığını söyledi. 
     Vali Coldoşev, 158 kişinin gözaltında bulunduğunu, bunların sorguları tamamlandıktan sonra en kısa zamanda serbest bırakılacağını açıkladı. 
     Göstericilerin operasyon sırasında güvenlik güçlerine demir çubuklarla, sopalarla ve molotofkokteyllerle saldırdığını ve bu sırada 14 güvenlik görevlisinin yaralandığını açıklayan Coldoşev, bunların hastanede tedavi altında olduğunu belirtti. 
     Coldoşev, muhalefetin devlet başkanı ve hükümeti istifaya çağırmasını ciddiye almadıklarını ifade ederek, her şeyin yasalar çerçevesinde yapılması gerektiğini söyledi. Calalabad Eyalet Valiliği 4 Mart, Oş Eyalet Valiliği ise 18 Mart'tan beri göstericilerin elinde bulunuyordu. 
     Muhalefet 15 Mart'ta Calalabad'da, 19 Mart'ta da Oş'ta Halk Kurultayı düzenleyerek alternatif valiler seçmişti. 
     
     BAŞBAKAN TANAYEV ''POLİS SİLAH KULLANMADI'' 

     Kırgızistan'ın Calalabad eyaletinde, 27 Şubat'ta yapılan genel seçimlerin ilk tur sonuçlarına itirazlarla başlayan protesto gösterilerinde şiddet olayları tırmanıyor. 
     Güvenlik güçlerinin bu sabaha karşı düzenlediği operasyonla Eyalet Valiliği'ni boşaltmak zorunda kalan göstericilerin, akşamüzeri havaalanı ile belediyeyi ele geçirdiği bildirildi. 
     Alınan bilgilere göre, valilikten çıkarıldıktan sonra kent meydanında toplanan göstericilerin sayılarının 30 bin ile 50 bin arasında olduğu kaydediliyor. 
     Göstericilerin bir bölümü öğleden sonra Emniyet Müdürlüğü'nü işgal ederek, pasaport bölümünü ateşe verirken, bir bölümü de Bişkek'ten takviye güvenlik güçlerinin gelişini engellemek üzere havaalanına doğru harekete geçmişti. 
     Göstericilerin akşamüzeri havaalanını işgal ettiği ve uçakların inişini engellemek için piste taş yığdığı öğrenildi. 
     Azatlık Radyosu'nun haberine göre havaalanı ve belediyeyi işgal eden göstericiler, kente ulaşan karayollarını denetim altına almak için atlı gruplar oluşturdu. 
     Göstericiler, Devlet Başkanı Askar Akayev'in istifasını, meclisi olağanüstü toplantıya çağırmasını, Calalabad eyalet yetkililerinin görevden alınmasını, valiliğe düzenlenen operasyon sonrasında gözaltına alınan arkadaşlarının serbest bırakılmasını istiyorlar. 
     Bu arada başkent Bişkek'te idari binalar ve çevresinde güvenlik tedbirleri artırılırken, binaların pencerelerine demir parmaklıklar takılmaya başlandı. Binalardaki güvenlik görevlilerinin sayıları da artırıldı. 
     
     BAŞBAKAN TANAYEV ''POLİS SİLAH KULLANMADI'' 

     Hükümet, günlerdir süren eylemlerin ardından ilk kez açıklama yaptı. 
     Başbakan Nikolay Tanayev, gerek Oş'ta, gerekse Calalabad'da sabaha karşı yapılan operasyonlarla daha sonraki gösteriler sırasında polisin silah kullanmadığını ve ateş açmadığını söyledi. 
     Tanayev, devlet televizyonu KTR'de yaptığı açıklamada, Calalabad'da göstericilerin havaalanı ile emniyet müdürlüğünü işgal ettiğini ve pasaport bölümünü yaktığını kaydetti. 
     Nikolay Tanayev, göstericilerin arasında bazı sarhoş kişilerin olduğunu ve işgal eylemleri ile pasaport bölümünün yakılmasının bu kişilerin kışkırtmalarıyla olduğunu söyledi. 
     Mitingleri düzenleyenlerle görüşme yapmak üzere anlaştıklarını ifade eden Tanayev, göstericilerin eylemlerini sona erdirmesini istedi ve halktı sükunete davet etti. 
     Başbakan Tanayev ayrıca ne Devlet Başkanı Askar Akayev'in, ne kendisinin ne de herhangi bir hükümet üyesinin, ''halkın üzerine ateş açılması'' düşüncesinde olmadığını da söyledi. 
     Tanayev, muhalif liderlerden Roza Otunbayeva'ya dayandırılan ''Devlet Başkanı Akayev, Moskova'ya gitti'' şeklindeki iddiaları da yalanlayarak, ''Akayev hiçbir yere gitmedi, şu anda makamında bulunuyor'' diye konuştu. 
     Reuters ajansı ise bir polis kaynağına dayanarak, Calalabad'daki gösteriler sırasında polisin göstericileri durdurmaya çalıştığı sırada çıkan çatışmada, göstericilerin 4 polisi döverek öldürdüğünü duyurdu. Ancak haber başka kaynaklarca henüz doğrulanmadı. 
     
</TEXT>
</DOC>
