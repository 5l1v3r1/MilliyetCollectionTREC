<DOC>
<DOCNO> 322487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun57.html </URL>
<DATE> 2005/03/10/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Annan, kapsamlı terör anlaşmasını kabul etti 
</HEADLINE>
<TEXT>

     BM Genel Sekreteri Kofi Annan, terörizm konusunda kapsamlı bir anlaşma hazırlanmasını teklif etti. 
     Annan, İspanya'nın başkenti Madrid'de düzenlenen Terörizm ve Güvenlik zirvesinde yaptığı konuşmada, sivilleri hedef alan saldırıları kınadı ve hiçbir siyasi sorunun masumların öldürülmesini haklı çıkaramayacağını söyledi. 
     Önlemenin, terörizme karşı en iyi strateji olduğunu belirten Annan, bu yapılırken insan hakları ve hukukun her zaman gözetilmesi gerektiğini kaydetti. 
     Kofi Annan, temel değerler konusunda taviz verilemeyeceğini ifade ederek, teröristlerin nükleer silahları elde etmesinin engellenmesinin en önemli şey olduğunu söyledi ve ''Nükleer terör hala sık sık bilim kurgu gibi düşünülüyor. Keşke öyle olsaydı'' dedi. 
     Terörizm konusunda kapsamlı bir anlaşma hazırlanmasını teklif eden Annan, dünyanın şiddetle mücadele etmek ve ortak hedefler etrafında toplanmak için birlik olması gerektiğini bildirdi. 
     
</TEXT>
</DOC>
