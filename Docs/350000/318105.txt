<DOC>
<DOCNO> 318105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/spor/yguven.html </URL>
<DATE> 2005/02/24/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
I. Cafer Vakası 
</HEADLINE>
<TEXT>


Şimdiden futbol tarihimizde "I. Cafer Vakası" olarak yerini alan Telegol kaynaklı, Ersun Yanal odaklı, tumturaklı ve oturaklı hadisenin "resmi" ve "siyasi" boyutlarına bakalım isterseniz 
Futbolumuzun başı sayın Levent Bıçakçı, deprem bölgesine ulaşan bir siyasetçi kadar atikti meseleye el koymakta. Hiçbir işe yaramasa da oradaydı işte... Pazar günü skandal patladı, pazartesi akşamı sayın Bıcakçı, ATV Ana "Magazin" Programı'nda anchorman Ali Kırca'nın karşısındaydı. 
Özetle şunu söyledi, olanca adaletiyle 
"Her iddianın üzerine gider araştırırız, soruştururuz. Suçluları cezalandırırız" .. 
Ve konuşmasını "Almanya'ya Ersun Yanal'la gideceğiz" diye tamamladı. 
Yanlış okumadınız... 
Tüm suçlamalar Ersun Yanal'aydı. Başkan araştırma yapılacağını açıklıyordu... Ama sonucu bal gibi biliyordu 

Günah keçisi Cafer 
Bıçakçı Yanal'ı çoktan aklamıştı, o soruşturmalar falan adet yerini bulsun diye olmalıydı. Yanal'ın "avukatı", hem savcı hem yargıç konumundaydı. 
Ya sayın bakanımız Mehmet Ali Şahin... Teşvik suçlaması yapanlar ve hakkında suçlama bulunanlar, Futbol Federasyonu merdivenlerini aşındırırken o da Cafer'i "günah keçisi" ilan etmişti 
"Acaba bu futbolcu arkadaşımız dört yıl önceki bir olayı açıklamak için neden sayın Yanal'ın Milli Takım başına geçmesini bekledi" .. 
Bunun meali, "Yahu bu Cafer deli... Ne dediğini bilmiyor. Ya da bir kuyruk acısı var intikam almak için çamur atıyor" değil mi 
"I. Cafer Vakası" resmi ve siyasi sorumlular tarafından son derece soğukkanlılıkla göğüslendi vesselam. Bundan sonra teşvik aldım - verdim diyecek bir insan iki kere düşünecek belli ki. 

Katakulli ile katolik nikahı 

Bana göre hava hoş tabi... Çiğ yemedim ki karnım ağrısın. Elbette isterim ne kadar şikeye, teşvike, hileye, hurdaya bulaşmış adam varsa ortaya çıkarılsın. 
Yan gelip yazıyorum 
"Futbolun mikroplarına, antibiyotik tedavisi uygulansın" 
Neden Çünkü bana göre hava hoş 
Lakin "bekara karı boşamak kolay" diye bir laf da var. 
Katakulli ile katolik nikahı kıymış, futbolun içinde "iş bitiren" olarak itibar kazanmış, oynamış, oynatmış, hürmet görmüş, sınıf atlamış, ekmek yemiş, hatta zengin olmuş insanlara öyle mi 
Bu illegal "yan sanayii" ortadan kaldırsan ne yer ne içerler Tezgahı nasıl çevirirler. Varlık sebepleri ortadan kalkar. Hücceten vefat ederler, maddi ve manevi bunalım nedeniyle. 
Antibiyotik onlara zehirdir, temizlik onları bozar. 
Onlar ki, mikrofona doğru söyler, soruşturmada şaşar. 
Onlar ki, şikeye teşvike bağımlıdır hem kullanır hem de herkese bulaştırmaya çalışırlar. 
Ve onlar ki, olay deşilmesin diye olmadık komplo teorileri ile cümle alemin gözünü yıldırmaya uğraşırlar. 
Çünkü bilirler suç güruhunda bir "kader kurbanı" ötmeye başladığında iş çorap söküğüne döner. 

Sus Cafer... 
Mesele anlaşıldı artık. Zaman aşımı, inkar, tevil, tehtid, şantaj varken ve teşvik denilen rezillik bu kadar yaygınken, sonuç alınamayacak. 
Kimileri utanmadan "Anadolu'daki futbolcuların ekmek parası" derken, suçlanan kulübün başkanı zaman aşımına sığınırken, medya yıldızları düşünce sistemlerini reytinge feda etmişken bir yere varılamayacak. 
Zaten biz anladık neler olduğunu. 
Yeteri kadar utandık. Katakulli ile katolik nikahı kıymış kösele suratlara bir şey olmuyor, bizler temiz futbol ümidimizi kaybediyoruz. Yeter artık. 

'Komple' teorileri 

Şimdi size Telegol'de yayınlanan "teşvik" iddialarının ardından daha 24 saat dolmadan üretilip sıcak sıcak piyasaya sunulan komplo teorilerini yazacağım anlayacaksınız Avrupa Birliği'ne niye giremediğimizi .. Avrupalı bu kadar cin fikirli insanlara içinde yer verir mi 
Efendim, bu iş Hakan Şükür'ün başının altından çıkmış Kendisine Milli Takım yolunu kapatan hocadan intikam için tezgahlamış bu küçük parodiyi. 
Yahu, Hakan'da bu organizasyon gücü varsa Milli Takım ne ki Niye uğraşsın top oynamakla falan. Gider spor bakanı olur, Milli Takıma da evinin bahçesinde antrenman yaptırır. İster oynar, ister seyreder... 
Ne Yakında olabilir mi .. İyice üşüttünüz kafayı valla. 
İkinci iddia Galatasaray'a zimmetli... Kızmışlar santraforlarına kapıyı gösteren Yanal'a... Sen misin yapan Biraz Cafer, biraz yönetici, al sana intikam. 
Geçiniz... Bu teori için nakit gerekli. Galatasaray, teminat mektubu ile kimseye yaptıramaz bunca işi. 
Müthiş bir teori daha... Maksat Fenerbahçe'nin yolunu kesmekmiş ve "teşviki alan varsa veren de olmalı" düz mantığı ile Fenerbahçe ipe çekilecekmiş. Neden Çünkü çok "ileri" gitmiş Fenerbahçe. Büyük bir bunalımla rakiplerin yetişmesini beklemeliymiş. 
O kadar kolaydı yani .. Fenerbahçe bu TMSF'nin elindeki resmi belgelerden bile kından çıkan kılıç haşmetiyle sıyrılan bu kulübü "tutmak" için bir futbolcu iki yönetici az değil mi 

İntikam 
Teoriler uzayıp gidiyor. Elbet arada bir "klasik" de yer alıyor. Programına çıkmayan Ersun Yanal'dan intikam almak ve reytingine reyting katmak için Serhat Ulueren'in yarattığı bir vaka da diyorlar bu olaya. Almış eline makası, bantları kesip biçip montajlamış. 
Nereden akıl etmişse Sanki bu ülkede şimdiye kadar teşvik verilmiş de... 
Dikkat ettiniz mi Komplolardaki "zanlı" sayısı neredeyse teşvik alanlara yaklaştı. Yöresel ağızla, "komplo" oldu sana "komple"...İşte meselenin kilit noktası bu... Ne kadar çok insanı töhmet altında bırakırsan sorun o kadar çabuk kaldırılır ortadan. 

Malum olmuş 

Ersun Yanal hoca, teşvik primine el değdi mi değmedi mi bilemem günahı boynuna, ama Milli Takım'ın başına geldiği günden beri "Ankaragücü ile ayrılığındaki olaylar açıklanmadan benim içime sinmiyor" diye yazıp durmuştum. 
Bana "malum" olmuştu galiba... 
Bildiğim, sadece basına yansıyan "giderayak bilgisayarlardaki programları sildiği" suçlamasıydı. Yanal'dan hiçbir doyurucu açıklama duymamıştım ve bu beni tedirgin etmekteydi. Acaba gerçekten geride işe yarar bir şey bırakmamak için bilgisayarları silmiş miydi .. 
Bendeki "naif"liğe bakın. 
Kayıtlardaki iddialar, Ankaragücü'nü susturmak için konuşması banda alınan yöneticilerden falan bahsediyor... Ben hala bilgisayardayım 
Sahi, Ersun Yanal Ankaragücü'nü bırakıp gittiği zaman hakkında çok ağır sözler sarf eden Ankaragücü başkanı sayın Cemal Aydın, şu anda neden "koruyucu melek"liğini üstlendi Hoca'nın Sayın İlhan Cavcav neden "kapansın bu mesele" mesajları vermeye başladı. 
İyice huylandım. 

Her kanaldan itiraf 

Meclis araştırma komisyonu başkanı sayın İpek de medyadan şikayetçi. "Daha bize ne bir kaset ne bir yazı geldi" dedi. 
El insaf Medya yazıyor, yayınlıyor işte. 
Kamuoyuna açık. Bir de niye size postalasınlar. Kesin sayfaları, izleyin programları. İşi yokuşa sürmeyin lütfen 
Bakın sayın parlamenterler gözünüzden kaçmış olabilir, ya da programcılar işleri arasında kasetleri size göndermeyi unutabilir... Ben söyleyeyim 
Tanju Çolak TGRT'deki Futbol Zamanı programında, Sinan Engin ise ATV'deki Futbol Ateşi'nde "vakti zamanında" pirim ile teşvik edildiklerini açıkladılar. İtiraflar havalarda uçuşuyor, siz Ankara'da kaset ve gazete bekliyorsunuz yani. 
Boşuna demedi Sayın Levent Bıçakçı "bu mesele hafta sonunu bulmaz sonuca bağlanır" diye. Korkuyor sıra ona da gelecek diye. 



</TEXT>
</DOC>
