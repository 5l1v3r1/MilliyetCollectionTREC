<DOC>
<DOCNO> 304624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun19.html </URL>
<DATE> 2005/01/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bağdat'ın güneyinde bomba yüklü araç infilak etti 4 ölü... 
</HEADLINE>
<TEXT>

     Irak'ın başkenti Bağdat'ın güneyinde bomba yüklü bir aracın patlaması sonucu ölenlerin sayısı 4'e yükseldi. 
     Polis, Bağdat'ın yaklaşık 75 kilometre güneyindeki Mahavil köyünde bulunan bir benzin istasyonunun yakınında meydana gelen patlamada 4 kişinin öldüğünü, 19 kişinin yaralandığını söyledi. 
     Patlamanın olduğu bölgenin yakınlarında bir polis kontrol noktası bulunduğu, ancak ölen ve yaralananların hepsinin sivil olduğu belirtildi. 
     Bu arada, Basra kentinde, yerel bir yetkiliyi hedef alan saldırıda iki koruma görevlisinin öldüğü, yetkilinin ve iki korumasının yaralandığı bildirildi. 
     Polis sözcüsü Kerim Zaidi, AFP'ye yaptığı açıklamada, ''Kimliği belirlenemeyen kişiler, kent merkezinde Mecid Hilal El Tamimi'nin aracına ateş açtı. İki koruma görevlisi öldü, ikisi yaralandı'' dedi. 
     Zaidi, El Tamimi'nin ise saldırıyı hafif yaralı olarak atlattığını belirtti. 
     
</TEXT>
</DOC>
