<DOC>
<DOCNO> 347195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy19.html </URL>
<DATE> 2005/05/30/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Livaneli'den yeni bir sosyal demokrat parti için girişim 
</HEADLINE>
<TEXT>

     Bağımsız Milletvekili Zülfü Livaneli, yeni bir sosyal demokrat parti kurulması için girişimlerin sürdürüldüğünü bildirdi. 
     Alanya Belediyesi'nce düzenlenen Alanya Kültür, Sanat ve Turizm Festivali kapsamında yarın akşam konser vermek üzere Alanya'ya gelen Livaneli, AA muhabirine yaptığı açıklamada, bazı arkadaşlarıyla yeni bir oluşum içerisinde olduklarını söyledi. 
     Bu amaçla bazı görüşmeler yaptıklarını belirten Livaneli, ''Yeni bir parti kuruluşu yönünde çalışıyoruz. Bu parti, modern sosyal demokrat bir parti olacak, Avrupalı bir parti olacak. Böyle bir partiye ihtiyaç var'' dedi. 
     CHP'nin politikalarını yeterli görmediğini ifade eden Livaneli, CHP Genel Başkanı Deniz Baykal'ın AK Parti hükümetinin kuruluşuna destek verdiğini, yeni çıkarılan Türk Ceza Kanunu konusunda ''göstermelik çıkışlar yaptığını'' öne sürdü. 
     Livaneli, partide kimlerin yer alacağına ilişkin soruya ise ''Herkes var'' yanıtını verdi. 
     
</TEXT>
</DOC>
