<DOC>
<DOCNO> 311969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun24.html </URL>
<DATE> 2005/02/03/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Filistin televizyonu İsraile karşı yumuşadı 
</HEADLINE>
<TEXT>

     İsrail-Filistin ilişkilerinde gözlenen son gelişmeler çerçevesinde Filistin Televizyonu'nun da İsrail karşıtı yayın politikasını değiştirerek, yumuşattığı bildirildi. İsrail'in Diaspora İşleri Bakanı Şaransky, bunu ''Doğruysa çok önemli bir adım'' diye niteledi. 
     İsrail basınında yer alan haberlere göre, yumuşama, Filistin Televizyonu'nun hem söylemine hem de programlarına yansıdı. 
     Filistin Yayın Kurumu Başkanı'nın da değişikliği doğruladığı ve ''Şimdi bir barış ve umut ortamı var. Programlarımız da bu atmosfere paralel değişti'' dediği belirtildi. 
     Filistin Lideri Mahmud Abbas, Başkan seçilmesinin hemen ardından, Filistin Televizyonu yöneticileriyle bir toplantı yaparak, yayınlarla ilgili çeşitli talimatlar vermişti. 
     İsrail'in Diaspora İşleri Bakanı Natan Şaransky ise bu konudaki haberlere karşı, ''Eğer bu haberler, Filistin televizyonu'nun İsrail'e karşı iftira niteliğindeki söylemlerini değiştirdiği doğruysa bu çok önemli bir adım'' dedi. 
     Şaransky, ''Ebu Mazen Mahmud Abbas halkına Arapça ne diyorsa bu İngilizce dünya liderlerine söylediklerinden daha önemli'' diye konuştu. 
     İsrailli bakan, hükümet toplantısında, Filistin televizyonunda yayınlanan ve ''tüm Yahudilerin öldürülmesi çağrısı yapan klipleri izlediğinde, teröre karşı savaşın aksine, bu iftiraların bir talimatla durdurulabileceğini söylemiştim'' dedi. 
     
</TEXT>
</DOC>
