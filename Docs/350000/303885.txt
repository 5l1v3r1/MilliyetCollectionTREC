<DOC>
<DOCNO> 303885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/siyaset/axsiy01.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Jurnal' suçlaması 
</HEADLINE>
<TEXT>


Sarıgül, Baykal'ın rüşvet suçlaması için, "İktidarı uğruna kendi evlatlarını feda ediyor, kendi kardeşlerine çamur atıyor" dedi 

EZELHAN ÜSTÜNKAYA Ankara 


Şişli Belediye Başkanı Mustafa Sarıgül, Genel Başkan Deniz Baykal'ın, "Poşette rüşvet dağıtıldı" iddialarına tepki gösterdi. Baykal'ın heyecanlı ve tedirgin olduğunu savunan Sarıgül, şunları söyledi 
"Baykal, kendi seçtiği kurullara laf söylüyor. İktidarı uğruna kendi kardeşlerini, evlatlarını feda edebiliyor, çamur atabiliyor. Kendi seçtiği kurul üyelerini kamuoyuna jurnalleyebiliyor. Böyle bir şey varsa niye savcıya, polise bildirmedi " 
Sarıgül, Baykal'ın, rüşvet iddialarını Korkmaz Yiğit kasetlerine benzetmesine de, "Bunu 4 ay önce anlattı, hiçbir şey olmadığı anlaşıldı" karşılığını verdi. 
Sarıgül, Baykal'ın "300 bin doları aldın mı arkadaş" sözlerine de "Benim adım dahi geçmiyor. Bazı insanların attığı çamurlar bazı insanlara bulaşmaz" yanıtını verdi. 

'Elimde belge var' 
Sarıgül, Kanal 7'de yaptığı açıklamada, "Baykal'ın yakın çevresi ile ilgili elimde çok sayıda belge ve kaset var. Vakti geldiğinde hepsini açıklayacağım" dedi. Baykal'ın "Cerahati temizleyeceğim" sözlerine de, "Esas cerahat genel merkez, o cerahati ben patlattım" yanıtını veren Sarıgül, hakkında yargı kararı olursa siyaseti bırakacağını da belirtti. 


</TEXT>
</DOC>
