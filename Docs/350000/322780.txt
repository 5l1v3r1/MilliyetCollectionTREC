<DOC>
<DOCNO> 322780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun02.html </URL>
<DATE> 2005/03/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kerkük'te ABD arabuluculuğu 
</HEADLINE>
<TEXT>

     İhsan DÖRTKARDEŞ DHA 

      IRAK'ta 30 Ocak'ta yapılan seçimlerin ardından Kerkük'te bulunan Sünni Araplar ile Türkmenler, çoğunluğu ele geçiren Kürtler'in engellenmesi ile karşılaşınca, Amerika'dan devreye girerek, arabuluculuk yapmasını istedi. 
     Financial Times gazetesi, Amerikalı diplomatların Kerkük'te bir krizi önlemeye çalıştıklarını yazdı. Gazete, Sünniler ile Türkmenler'in, yeni seçilen Kerkük eyalet meclisinde yapılan atamalar sırasında Kürtler'in, kendilerinin önemli görevlere getirilmesini engellediğini öne sürdüğünü aktardı. BBC'de de yer alan haberde, taraflar arasındaki görüşmeler ardından Sünni Arap 6 üye adil etnik güç paylaşımının yapılmaması halinde Kerkük Meclisi'ni boykot etme tehdidinde bulundu. 
     Kürtler'in uzlaşmaz tavır sergilediklerini öne süren Sünniler ile Türkmenler, Amerikalılar'dan, devreye girerek, tercihen etnik kotalarla oluşturulacak farklı geçici meclisi göreve getirme çağrısı yaptı. Amerikalılar, bunun üzerine Kürt grupları, Kerkük'teki meclisin üst düzey hükümet görevleri ve polis mevkilerine atamalar sırasında olabildiğince kapsayıcı olmaya ikna etmek için çalışmalara başladı. 
     Financial Times, bazı Sünni Arap politikacıların, Kürt üyelerin, kendilerine, Kerkük'ün Kürdistan'ın parçası olduğunu kabul etmeleri karşılığında valilik makamını önerdiği yolundaki iddialarını aktardı. Bu konuda konuşan Arap bir politikacı, özerk statüye sahip Kerkük'ün, Mesut Barzani liderliğindeki Irak Kürdistan Demokrat Partisi ile Celal Talabani önderliğindeki Kürdistan Yurtsever Birliği'nin kontrolündeki Kürdistan' olarak nitelendirilen bölgeye ilhak etmesini kolaylaştıracak öneriyi, hiçbir saygın Arap'ın kabul etmeyeceğini söyledi. 
     
     KONSOLOS, LİDERLERİ ZİYARET ETTİ 

     ABD'nin Kerkük Konsolosu, Ann Bodin, Süleymaniye'de KYB lideri Celal Talabani'den sonra Selahaddin kentine geçerek IKDP lideri Mesut Barzani'yi ziyaret ederek, Araplar ile Türkmenler'in duyduğu kaygıları dile getirdi. Kürt televizyonları, görüşmelerin ayrıntıları konusunda bilgi vermezken, Kerkük'teki sorunların ele alındığını aktarmakla yetindi. 
     
     KERKÜK'ÜN KÜRT VALİSİ DEĞİŞMİYOR 

     Kerkük'teki Kürt Vali Abdurahman Mustafa'nın yeni dönemde de aynı görevi sürdüreceği açıklandı. IKDP lideri Mesut Barzani'nin Kerkuk özel temsilcisi Dr. Kemal Kerküki, yaptığı açıklamada, Kürtler'in başka bir aday ortaya çıkarmadığını belirterek, KYB ile bu konuda görüşbirliği sağlaması konusunda anlaşabileceklerini söyledi. 
     
</TEXT>
</DOC>
