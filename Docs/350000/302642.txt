<DOC>
<DOCNO> 302642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur14.html </URL>
<DATE> 2005/12/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Diyanet'ten "Hac rüyası" 
</HEADLINE>
<TEXT>

     Burcu Bilgin 

Diyanet İşleri Başkanlığı, hacca gidecek bir ailenin yaşadığı olaylar etrafında hac prosedürünün anlatılacağı ''Hac Rüyası'' adlı bir belgesel CD hazırlatıyor. 
     İslam ülkelerinde de dağıtımı planlanan CD, Devlet Tiyatroları sanatçısı Ensar Kılıç tarafından çekilecek. 
     Eğitici, öğretici yanı ağırlıklı belgesel CD, bir ailenin hacca gitmek üzere başvurusuyla başlayacak. Belgeselde, kura çekimleri, ailenin sonucu alışı, o andaki heyecanı, Diyanet İşleri Başkanlığı'na çağırılışı, para yatırışı, evinde Mevlit ve Kur'an-ı Kerim okutması, komşularıyla vedalaşması, hacca gidişi ve orada yaşadıkları anlatılacak. 
     CD'nin ikinci kısmında hac prosedürü işlenecek. Hacca gidecek bir vatandaşın izlemesi gereken yolun ve Diyanet İşleri Başkanlığı'nın hac mevsimine yönelik hazırlıklarının tüm ayrıntılarıyla anlatılacağı bu bölümde, başvuruların kabulü ve bilgisayarla seçim için çalışmalar, hacca gideceklerin ilanı, profesyonel hazırlıklar, eğitim çalışmaları, hacı adaylarının ihram, çanta ve malzemelerinin hazırlanması, dua kitaplarının basımı, görevlilerin gidişi ve hac farizesinin yerine getirilmesi aktarılıyor. 
     Belgesel CD'nin İslam ülkelerinde de dağıtımının yapılması planlanıyor. 
     Çekimlerde Diyanet İşleri Başkanlığı tarafından hacı adayları arasından belirlenen bir aile, görev alacak. 
     
     ''BÜYÜK HEYECAN DUYUYORUM'' 
     Belgeselin yönetmeni Kılıç, AA muhabirinin sorularını yanıtlarken, bu CD'nin hacca gidecekler için eğitici, öğretici bir materyal olacağını söyledi. 
     Hacı adaylarının CD'den, hangi prosedürü izleyeceği, orada nasıl ibadet edileceği ve hangi kurallara uyulması gerektiğini en iyi biçimde öğreneceğini ifade eden Kılıç, ''Diyanet İşleri Başkanlığı'nın böyle bir projede beni görevlendirmesinden büyük heyecan duyuyorum'' dedi. Kılıç, şunları kaydetti 
     ''Eskiden hostesler uçağa bindiğimizde ne yapacağımızı anlatırlardı. Şimdi animasyon yoluyla kemerin nasıl takılacağı, tehlike anında neler yapılması gerektiği aktarılıyor. Bu CD de bir hac kılavuzu olacak. Hacda nasıl ibadet yapıldığı, bu ibadeti yaparken karıncayı dahi incitmemenin, tavaf ederken çarptığınız Müslüman'dan mutlaka helallik alınması gerektiğini, kılı kırk yarmayı göstereceğiz. Kafamızdaki proje bu... 
     Kardeşim olan sinema yönetmeni Öner Kılıç ile yapacağımız çekimler, Türkiye'nin yanı sıra Mekke, Medine, Uhud, Kabe gibi kutsal mekanlarda gerçekleştirilecek. Ben de yarın çekimler için buralara gideceğim ve 26 Ocak'ta Türkiye'ye döneceğiz.'' 
     
</TEXT>
</DOC>
