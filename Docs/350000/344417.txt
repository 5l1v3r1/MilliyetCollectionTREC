<DOC>
<DOCNO> 344417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas21.html </URL>
<DATE> 2005/05/20/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Meme kanseri olan Kylie Minogue'a Madonna'dan destek 
</HEADLINE>
<TEXT>

     Amerikalı ünlü pop şarkıcısı Madonna, meme kanserine yakalanan Avustralyalı şarkıcı Kylie Minogue’a destek mesajı verdi. 
     Madonna, internet sitesinde yayınladığı mesajında, "Olağanüstü yeteneğinin yanı sıra Kylie bir savaşçıdır ve bunun kazanacağı bir savaş olduğunu biliyorum. Hepimiz çabuk iyileşmesi için dua edelim ve iyi dileklerimizi gönderelim. Sevgi ve ışık seninle olsun Kylie" dedi. 
     Öte yandan, Minogue’un Londra’dan Avustralya’ya gelen kız kardeşi Dannii ve kameraman erkek kardeşi Brendan, şarkıcının ameliyat için beklediği sanılan Melbourne’daki özel bir hastaneye gitti. 
     Kylie Minogue’un meme kanseri olduğu haberlerinden sonra Avustralya ve uluslararası medya, şarkıcının ailesinin evinin önünde kamp kurdu. Bazı medya mensupları da Melbourne’daki hastanelerin dışında bekliyor. 
     Victoria eyaleti hükümeti, şarkıcının özel hayatına saygı gösterilmesi, aksi takdirde yasal işlem uygulanacağı yönünde medyaya uyarıda bulundu. 
     Yine Avustralyalı olan ve meme kanserini yenen şarkıcı Olivia Newton-John, "Evinin önünde kamp yapmak için doğru bir zaman değil. 
     Onu yalnız bırakmak gerekir" dedi. 
     "Grease" filminin ünlü oyuncusu Newton-John, Minogue’un hastalığının, her yaştaki kadında meme kanserinin bir risk olduğunu gösterdiğini belirterek, "Bu kadınlar için düzenli olarak kendimizi kontrol etme ve yaş sınırı olmadığı yönünde bir uyandırma çağrısıdır" diye konuştu. 
     Bu arada Minogue, hayranlarından çiçek göndermek yerine meme kanseri araştırmasına bağış yapmaları çağrısında bulunurken, Victoria’daki Kanser Konseyi, dünyadan 7 bin Avustralya dolarından fazla 5 bin 300 Amerikan doları bağış toplandığını belirtti. 
     
</TEXT>
</DOC>
