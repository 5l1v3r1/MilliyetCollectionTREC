<DOC>
<DOCNO> 327760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun54.html </URL>
<DATE> 2005/03/28/ </DATE>
<TIME> 21.48 </TIME>
<AUTHOR>  </AUTHOR>
<HEADLINE>
Hindistan'ın Tamil Nadu eyaletinde Tsunami uyarısı 
</HEADLINE>
<TEXT>

     Endonezya'nın başkenti Cakarta'nın yaklaşık 1500 kilometre kuzeybatısında, Hint Okyanusu'nda meydana gelen Richter ölçeğine göre 8.2 büyüklüğündeki depremin ardından Hindistan'ın Tamil Nadu eyaletinde de tsunami uyarısı verildi. 
     Yerel bir yetkili, 26 Aralık 2004'teki tsunami felaketinden en çok etkilenen yerlerin başında gelen Tamil Nadu eyaletinde tsunami uyarısı verildiğini, kıyıda bulunan balıkçılara iç kesimlere gitme çağrısında bulunulduğunu belirtti. 
     Bu arada, depremin, okyanusta bulunan Andaman ve Nicobar adalarındaki halk arasında paniğe yol açtığı kaydedildi. 
     Bir otel görevlisi, depremin ardından halkın panik içinde sokaklara döküldüğünü söyledi. 
     Japonya'daki Meteoroloji Ajansı Deprem ve Tsunami Gözlemleri Bölümü, kurumunun bugünden itibaren Rusya, Güney Kore, Çin, Filipinler, Endonezya ve Yeni Gine'ye, Büyük Okyanus'un kuzeybatısında, Japonya ve söz konusu ülkelerin yakınında meydana gelebilecek Richter ölçeğine göre 6.5 ve daha yukarı büyüklükteki depremlerden sonra tsunami uyarı verisi sağlayacağını belirtmişti. 
     Sistemin, deprem meydana gelmesi halinde depremin yeri ve büyüklüğü hakkında veri sağlamanın yanı sıra belirlenen tsunamiler hakkında bilgi vereceği açıklanmıştı. 
     
</TEXT>
</DOC>
