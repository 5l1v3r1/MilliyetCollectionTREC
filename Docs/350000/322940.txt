<DOC>
<DOCNO> 322940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonspo17.html </URL>
<DATE> 2005/03/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
''Dört Büyükler''in en'leri ve ilk'leri... 
</HEADLINE>
<TEXT>

     Türkiye'de, 1959 yılında futbol liginin kurulmasından bu yana aralarında kıyasıya şampiyonluk mücadelesi yapan ve ''Dört büyükler'' olarak bilinen Fenerbahçe, Galatasaray, Beşiktaş ve Trabzonspor, lig tarihinde de birçok ''en''lere ve ''ilk''lere imza attı. 
     A.A muhabirinin 1959'dan 2003-2004 sezonuna dek yaptığı derlemeye göre, geçen sezon ligde 15. şampiyonluğunu kazanarak Galatasaray'ın bu daldaki rekorunu egale eden Fenerbahçe, Türkiye Futbol Ligi'nin kuruluş tarihi olan 1959'da ilk şampiyonluğu yaşadı, 1967-68 sezonunda ligde 3 kupayı birden Lig Kupası, Türkiye Kupası, 'Federasyon Kupası', Cumhurbaşkanlığı Kupası kazanan ilk takım olarak tarihe geçti. 
     Ligde şu anda lider durumda bulunan Fenerbahçe, 1988-89 sezonunda 36 maçta 29 galibiyet, 6 beraberlik ve 1 yenilgi elde ederek, ligin en iyi performansını yakalarken, 2000-2001 ve 2001-2002 sezonlarında 24 kezle kendi sahasında üstüste en fazla maç kazanan takım, 1988-89 sezonunda artı 75 ile en iyi averaja sahip takım oldu. 
     1969-70 sezonunda 30 maçta 6 gol yiyerek, en az golle şampiyonluğa ulaşan ekip olan sarı-lacivertilerin formasını giyen Tanju Çolak, 1992-93 sezonunda 7-1 sona eren Kaşıyaka maçında 6 gol atarak, bir maçta en fazla gol kaydeden futbolcu olarak kayıtlara geçti. 
     1986-87 sezonunda Eskişehirspor karşısında 4 penaltı atan Fenerbahçe, bir maçta en fazla penaltı kullanan ekip, aynı maçta 4 atışı da gole çeviren Zafer Tüzün de bir maçta en fazla penaltıdan gol atan futbolcu oldu. 
     Fenerbahçe'nin adı, en çok seyirci çeken maçta da geçiyor. 30 Ocak 1989'da İzmir Atatürk Stadı'nda yapılan Altay-Fenerbahçe 0-3 maçını, 66 bin 200 biletli seyirci izledi. 

     
</TEXT>
</DOC>
