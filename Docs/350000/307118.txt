<DOC>
<DOCNO> 307118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun17.html </URL>
<DATE> 2005/01/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Dünyanın en büyük uçağı yarın görücüye çıkıyor 
</HEADLINE>
<TEXT>

     Dünyanın en büyük ticari uçağı Airbus'ın yeni dev bebeği A380, yarın Avrupa liderlerinin katılımıyla dünyaya tanıtılacak. 
     Şimdiden 13 havayolu şirketinden 39 milyar dolar tutarında 139 adet A380 siparişi alan ve satışlarıyla son iki yılda en büyük rakibi Amerikan Boeing şirketini geçen Airbus, yeni ''süper-jumbo jetiyle'' bu alanda şimdilik rakipsiz olacak. 
     Amerikalı rakiplerine yarın büyük bir gösteri yapmaya hazırlanan Avrupalı Airbus'ın Fransa'nın Toulouse kenti yakınlarındaki Blagnac'ta yapılacak tanıtım törenine Fransa Cumhurbaşkanı Jacques Chirac, İngiltere Başbakanı Tony Blair, Almanya Başbakanı Gerhard Schröder ve İspanya Başbakanı Jose Luiz Rodriguez Zapatero ile 5 bin davetli katılacak. 
     Dev uçağın halka yönelik tanıtımı da 13-19 Haziranda Paris yakınlarında düzenlenecek Bourget Havacılık Fuarı'nda yapılacak. İlk deneme uçuşu baharda öngörülen A380, ilk olarak 2006'da filosuna katılacağı Singapur Havayolları'nın renklerine boyanacak. 
     Liste fiyatı 263 ila 286 milyon dolar olan A380'in, 250 adet satıldıktan sonra ticari alanda denge noktasına oturması bekleniyor. 
     Standart düzenlemeyle 555 yolcu taşıyan uçak, charter amaçlı kullanıldığında 840 koltuk kapasitesine ulaşabiliyor. 
     416 yolcu kapasiteli Boeing 747-400'ten yüzde 35 daha fazla yolcu taşıyabilen 80 metre kanat uzunluğu, 73 metre boyu ve 24 metre yüksekliği bulunan 3 katlı A380'in menzili 15 bin km. Uçağın yük versiyonu 150 ton taşıma kapasiteli ve menzili de 10.400 km. 
     Her biri 35 bin kg itiş kapasiteli dört motoru bulunan ve önemli bir bölümü karbon lifli alaşımlar ve yeni metallerden üretilen uçağın yolcu başına yakıt maliyeti de Boeing 747'den beşte bir daha düşük. 
     
</TEXT>
</DOC>
