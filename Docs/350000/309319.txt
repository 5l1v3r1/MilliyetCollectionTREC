<DOC>
<DOCNO> 309319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur50.html </URL>
<DATE> 2005/01/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Oto tamircisi genç evinde bıçaklanarak öldürüldü 
</HEADLINE>
<TEXT>

     Antalya'da oto tamirciliği yapan bir kişi, evinde bıçaklanarak öldürüldü. 
     AA muhabirinin aldığı bilgiye göre, Yeşiltepe Mahallesi Akdağ Apartmanı'nın birinci katında oturan Murat D. 33 , kardeşiyle birlikte yaşadığı dairenin kapısının uzun süre açık kaldığının komşular tarafından bildirilmesi üzerine gelen küçük kardeşi Atilla D. tarafından evde ölü bulundu. 
     Polisin yaptığı incelemede, salonda elinde bıçakla ölü bulunan Murat D.'nin göğsünün sağ tarafından bıçaklanarak, öldürüldüğü belirlendi. 
     Murat D.'nin Sanayi Çarşısı'nda cezaevinden bir süre önce çıkan kardeşi O.D. ile birlikte oto tamirciliği yaptığı ve kendilerine ait evde birlikte kaldıkları belirlendi. Öldürülen gencin birlikte kaldığı cinayetten sabıkalı kardeşi O.D. ise aramalara rağmen henüz bulunamadı. 
     İlk incelemeye göre, dün gece öldürüldüğü belirlenen Murat D.'nin cesedinin bulunduğu salonda kan izlerine de rastlandı. 
     Cinayet Büro Amirliği ekiplerinin, soruşturma kapsamında oto tamircisi gencin birlikte kaldığı kayıp kardeşi O.D.'nin bulunmasına çalıştıkları bildirildi. 
     
</TEXT>
</DOC>
