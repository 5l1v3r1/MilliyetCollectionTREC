<DOC>
<DOCNO> 319297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy24.html </URL>
<DATE> 2005/02/28/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Süleyman Demirel'in sağlık durumunun iyi olduğu açıklandı 
</HEADLINE>
<TEXT>

     Güven Hastanesi'nde solunum yolu enfeksiyonu tedavisi gören 9. Cumhurbaşkanı Süleyman Demirel'in genel sağlık durumunun iyi olduğu, hızla iyileştiği, tedbiren bir süre daha hastanede yatırılacağı bildirildi. 
     Demirel'in özel doktoru Aylin Cesur ile Güven Hastanesi Başhekim Yardımcısı Tevfik Ali Küçükbaş, Demirel'in sağlık durumuna ilişkin bilgi verdiler. 
     Cesur, Süleyman Demirel'in sağlık durumunun çok iyi olduğunu, endişe edilecek bir durumun söz konusu olmadığını söyledi. Demirel'in, en ideal şartlarda tedavi olması için hastaneye yatırıldığını belirten Cesur, 26 Şubat Cumartesi akşamı hastaneye gelen Demirel'in tetkik ve tedavilerinin devam ettiğini kaydetti. 
     Demirel'in moralinin ve genel durumunun iyi olduğunu ifade eden Cesur, ''Umuyoruz, en kısa zamanda tetkikleri tamamlayıp tedavisine devam etmek üzere taburcu olacağız'' dedi. 
     Güven Hastanesi Başhekim Yardımcısı Küçükbaş da Demirel'in hastaneye geldiğinden bu yana gördüğü tedavinin iyi sonuçlar verdiğini söyledi. 
     Küçükbaş, Demirel'e uygulanan tedavi ve değerlendirmeyi Ankara Üniversitesi Tıp Fakültesi ile Güven Hastanesi doktorları tarafından oluşturulan kurulun yürüttüğünü ve bir süre daha yürüteceğini bildirdi. 
     Aylin Cesur, gazetecilerin soruları üzerine, Demirel'in herhangi bir riske karşı ziyaretçilerle görüştürülmediğini belirterek, şunları söyledi 
     ''Biz, Sayın Demirel'in geçirdiği basit bir solunum yolu enfeksiyonu da olsa, Cumhurbaşkanlığı kimliği dışında normal bir hastaya yaptığımız uygulamayı yapmak durumundayız. Solunum yolu enfeksiyonunun en önemli yönü, kişilerle daha fazla birarada olmamaktır.'' Tevfik Ali Küçükbaş ise, gazetecilerin soruları üzerine Demirel'in normal bir servis odasında yattığını, çok rahat konuştuğunu, ayağa kalkabildiğini bildirdi. 
     Aylin Cesur, Demirel'i KKTC Cumhurbaşkanı Rauf Denktaş'ın aradığını, yurtdışından ve yurtiçinden büyükelçiler, devlet adamları ve vatandaşların arayarak, geçmiş olsun dileğinde bulunduklarını söyledi. 
     
</TEXT>
</DOC>
