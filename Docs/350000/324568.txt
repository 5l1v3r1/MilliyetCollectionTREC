<DOC>
<DOCNO> 324568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonyas05.html </URL>
<DATE> 2005/03/17/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Rod Stewart'ın eşi intikam peşinde .. 
</HEADLINE>
<TEXT>

     Internetteki ''daily mail'' sitesindeki habere göre, geçtiğimiz hafta magazin basınında yer alan ''romantik nişan'' haberi Stewart'ın başını yaktı. 
     Stewart'ın 50 bin sterlin değerindeki nişan yüzüğüyle Eyfel Kulesi'nde Penny Lancaster'a evlenme teklif ettiği haberlerini gazetelerden takip eden Hunter öfkeden küplere bindi. 
     Birkaç hafta içinde tamamlanması beklenen boşanma davası için taktik değiştirmeye karar veren Hunter, 60 yaşındaki eşinin 100 milyon sterlini bulan servetinden büyük bir pay koparmak için plan yapmaya başladı. 
     Dokuz yıllık evlilikten sonra boşanma kararı aldığı Stewart'ın bir daha evlenebileceği fikrini aklına bile getirmeyen Hunter'ın evlilik öncesi anlaşma imzaladığı ifade edildi. 
     Bu nedenle servetin 20'de birini elde edebileceği ihtimaline karşın Hunter, ikamet ettikleri California hukukuna dayanarak servetin yarısını istiyor ve son duruşmada bunun için mücadele etmek amacıyla harekete geçmeye hazırlanıyor. 
     
     PARALAR GİDİYOR 

     Rod Stewart'ın yakın bir arkadaşı da, Rachel Hunter'ın böyle bir girişimde bulunacağını ünlü şarkıcının uzun süredir tahmin ettiğini, ancak bu konuda yapabileceği birşeyin bulunmadığını belirtiyor. 
     Hunter'ın servetten milyonlarca sterlin elde edebileceğini dile getiren kaynak, Stewart'ın Penny Lancaster ile evlilik öncesinde anlaşma yapıp yapmama konusunda da halen kararsız olduğunu kaydetti. 
     Rachel Hunter'ın boşanma sonrasında da kariyerine yoğunlaşmayı planladığı ve bu amaçla ''Channel 5, Make Me a Supermodel'' isimli şovun promosyonu için çalışmalara başladığı belirtildi. 
     Rod Stewart ile Penny Lancaster'ın boşanmanın sonuçlanmasının ardından Aralık ayında İskoçya'da, Madonna ile Guy Ritchie'nin evlendiği Dornoch Şatosu'nda düzenlenecek bir törenle hayatlarını birleştirmeyi planladığı ifade edildi. 
     Rod Stewart, ilk evliliğini 1979 yılında Alana Stewart ile yaptı ve çift 1984'te ayrıldı. Çiftin bu evlilikten iki çocuğu oldu. 
     Stewart, daha sonra kendinden 24 yaş küçük manken Rachel Hunter ile 1990 yılında hayatını birleştirdi. Bu evlilik de 13 yıl sürdü. İki çocuğu bulunan çift iki yıldır ayrı yaşıyor ve son aşamasına gelen boşanma davaları henüz sonuçlanmadı. 
     
</TEXT>
</DOC>
