<DOC>
<DOCNO> 332778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/guncel/gun04.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankete katılmayana ceza 
</HEADLINE>
<TEXT>


Türkiye İstatistik Kurumu Kanun Tasarısı'na göre, resmi ankete direnenler 500 YTL, nüfus sayımına katılmayanlar ise 2000 YTL ceza ödemek zorunda kalacak 

ÖNDER YILMAZ Ankara 

Devlet İstatistik Enstitüsü'nü DİE yeniden düzenleyen Türkiye İstatistik Kurumu TÜİK Kanun Tasarısı'na göre, resmi anketörlerin kapısını çaldığı her vatandaş, verilen anket formunu doldurmak zorunda kalacak. Direnen veya 7 gün içinde bilgi vermeyen vatandaşlara 500 YTL ceza kesilecek. 
TBMM Plan ve Bütçe Alt Komisyonu, DİE'nin yeniden yapılanmasını öngören tasarıya son şeklini verdi. Plan ve Bütçe Üst Komisyonu'nda bugün ele alınacak olan tasarıya göre, bütün kamu kurum ve kuruluşların istatistiki bilgileri tek çatı altında toplanacak. Resmi istatistik ihtiyaçlarını belirlemek amacıyla "İstatistik Konseyi" kurulacak. 

Sayıma katılmayan yandı 
Yeni düzenlemeye göre 
Konseyde TOBB ve istatistik alanında faaliyet gösteren ve en fazla öğretim elemanı üyeye sahip sivil toplum kuruluşunun başkanı da bulunacak. Türkiye genelinde 26 bölge müdürlüğü kurulacak. Merkez ve taşra teşkilatlarında 2 bin 246 personel istihdam edilecek. Nüfus sayımına katılmayan vatandaşlara 2000 YTL para cezası verilecek. TÜİK'in görevlendirdiği anketörlerin verdiği anketleri doldurmayan, eksik veya yanlış bilgi veren vatandaşlar uyarılacak, 7 gün içinde bilgileri vermeleri istenecek. Bireylerle yapılan anketlere katılmayanlara 500 YTL, diğer araştırmalara katılmayanlara 1000 YTL ceza verilecek. Sayımlarda mazereti olmadan verilen görevleri yapmaktan kaçınan görevliler veya bu görevlileri göndermeyen kamu kurumu yöneticilerine 500 YTL ceza kesilecek. 

</TEXT>
</DOC>
