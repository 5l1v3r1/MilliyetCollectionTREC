<DOC>
<DOCNO> 333152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/guncel/axgun01.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Reçetede 'tanı' olmaz 
</HEADLINE>
<TEXT>


SSK'nın yeni reçete talimatına tepki gösteren Tabipler Birliği Merkez Konseyi Başkanı Füsun Sayek, "Bu açıkça hasta haklarını ihlaldir. Hastanın mahremiyetine saldırıdır" dedi 

ANKARA ANKA 

Türk Tabipleri Birliği TTB Merkez Konseyi Başkanı Füsun Sayek, "SSK İlaç Listesi ve Uygulama Talimatı" ile SSK'lı hastaların reçetesine tanı yazılması zorunluluğu ve reçetelere ilaç kısıtlaması getirilmesine tepki gösterdi. Reçeteye tanı yazılmasının etik olmadığını belirten Sayek, "Bu açıkça hasta haklarını ihlaldir. Hastanın mahremiyetine saldırıdır. Uygulama hastayı rencide edicidir" dedi. 

Hastayı rencide eder 
Sayek, SSK'lılara serbest eczaneleri açarak kamunun ilaç harcamasını 4 milyar YTL artıran hükümetin, zararı telafi etmek için doktoru ve hastayı rencide edici ve küçük k rlar sağlayacak uygulamalar başlattığını söyledi. Sağlıkta tasarruf olmayacağını, talimata göre reçetelere en fazla 4 kalemi ve 5 günlük tedavi dozunu aşmayacak şekilde ilaç yazılabileceğini anımsatan Sayek, bunun hastanın ilaca erişimini engelleyerek tedavisini aksatacağını söyledi. 
Sayek, uygulamanın doktorla hastayı karşı karşıya getireceğini belirterek, "5. ilaç sırasına geldiğinde '5.'yi yazamıyorum, SSK bunu ödemiyor' demek, hasta ve doktoru karşı karşıya getirir" diye konuştu. İlaç kısıtlamasının bilinçli yapıldığını söyleyen Sayek, "Bunlar kamuda sağlık hizmetlerinin engellenmesine yönelik ufak işaretler" şeklinde konuştu. 
Sayek, şunları kaydetti 
"Reçeteye hiçbir zaman tanı yazılmaz. Hastayla doktor arasındaki hastanın özel bilgisi neden başkalarının bilgisine sunulsun Bir hastanın depresyon sorunu, cinsel işlev bozukluğu ya da AIDS gibi bulaşıcı hastalığı olabilir. Bunu açık açık eczacıya, eczacı kalfasına ya da SSK bürokratına deşifre etmenin ne gibi bir yararı var, bununla nasıl tasarruf sağlanacak, anlamış değilim." 




</TEXT>
</DOC>
