<DOC>
<DOCNO> 331467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy02.html </URL>
<DATE> 2005/04/08/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Türkiye'den Annan'ın reform paketine eleştiri 
</HEADLINE>
<TEXT>

     Türkiye'nin Birleşmiş Milletler BM Daimi Temsilcisi Büyükelçi Baki İlkin, BM Genel Kurulu'nda yaptığı konuşmada, BM Genel Sekreteri Kofi Annan tarafından hazırlanan ve Güvenlik Konseyi dahil BM kurumlarının yeniden yapılandırılmasını öngören reform paketine yönelik eleştirilerde bulundu. 
     BM Genel Sekreteri Kofi Annan tarafından sunulan ''Daha Geniş Özgürlük Herkes İçin Kalkınma, Güvenlik ve İnsan Hakları'' başlıklı reformu görüşen BM Genel Kurulu'nda konuşan Büyükelçi İlkin, reform sürecinde BM üyelerine rehberlik edecek böyle bir rapor hazırladığı için Genel Sekreter Annan'a teşekkür etmekle birlikte, raporda yer alan reform önerilerine yönelik Türkiye'nin eleştirilerini dile getirdi. 
     
     ''ÜYE SAYISI NEDEN 25 DEĞİL '' 
     Rapor konusunda Avrupa Birliği tarafından yapılan açıklamaya bağlı olmakla birlikte münhasıran Türkiye'yi ilgilendiren bazı noktalara değinmek istediğini söyleyen Büyükelçi İlkin, başta Güvenlik Konseyi olmak üzere yeniden yapılandırılması düşünülen BM organlarının reformu sürecinde uzlaşıyla hareket etmenin önemine dikkati çekti. İlkin, şunları söyledi 
     ''Güvenlik Konseyi'nin yeniden yapılandırılması konusunda Genel Sekreter, raporunda açıkça A Modeli ve B Modeli ''ya hep ya hiç'' temelinde sunulamaz demektedir. Yeni bazı fikirler de ileri sürerek bu modellerden hangi boyutta bir ortak payda çıkarabileceğimizi deneyeceğiz ve göreceğiz. Mesela, yeni Güvenlik Konseyi için toplam üyelik sayısı olarak belirlenen 24 sayısı değiştirilemez bir sayı mıdır Bu sayı neden 25 değil Coğrafi bölgelerin yeniden düzenlenmesine ve sayılarının 5'ten 4'e düşürülmesine neden ihtiyaç vardır Bu tür bir değişiklik BM'nin değişik organları için tamamen yeni bir çalışma formatı gerektirecektir. Dahası, önerilen birleşme neticesinde, potansiyel olarak daimi üye olamayacak ülkelerin tahammül edemeyeceği bir şekilde Batı ve Doğu Avrupa grupları bir sandalye kaybedecektir.'' Öte yandan, son 10 yılda edinilen tecrübelerin ışığında 2020 yılı için tasarlanan gözden geçirme mekanizmasının gerçekçi olmadığını söyleyen Büyükelçi İlkin, Güvenlik Konseyi için görülebilir gelecekte değişimi gerektirmeyecek yeni bir yapı üzerinde anlaşmaya varılması gerektiğine vurgu yaptı. 
     
     ''GENEL KURUL'UN GÜCÜ VE ROLÜ GÖLGELENMEMELİ'' 
     Güvenlik Konseyi ve Genel Kurul'un birbirinden ayrılmaz iki kurum olduğunu söyleyen Büyükelçi İlkin, ''Kesinlikle Genel Kurul da reformlara ihtiyaç duyulmaktadır ve neler yapılması konusunda genel bir anlayış vardır. Güvenlik Konseyi'ni yeniden yapılandırırken, iki kurum arasındaki dengeyi de korumalıyız. Diğer bir deyişle, gerçek ve pratik ifadelerle, Genel Kurul'un rolü ve gücü gölgelenmemelidir'' dedi. 
     Güvenlik Konseyi üyelik adaylığı konusunda raporda önerilen kriterlerin aslında objektif olduğunu belirten Büyükelçi İlkin, ''Ancak bu kriterlerin oldukça kısıtlayıcı ve dışlayıcı olduğunu kabul etmeliyiz'' diye konuştu. Büyükelçi İlkin, şöyle devam etti 
     ''Sadece bu kriterlerin bazılarını ya da hepsini yerine getirememiş oldukları için ülkeleri Güvenlik Konseyi geçici üyeliklerinden mahrum etmemeliyiz. Prensipte, belirli bir aşamada bütün ülkeler BM'nin bütün organlarında, gerekirse rotasyona giderek, temsil edilmelidir. 
     Buna ek olarak, barış koruma operasyonlarına katılımla alakalı kriterler yeniden gözden geçirilmeli ve daha geniş anlamda yorumlanmalıdır. BM Şartı'nın 23. Maddesi'nde belirtildiği gibi üye ülkelerin uluslararası barış ve güvenliğin devamına katkıları sadece BM liderliğindeki barış koruma operasyonlarına katkıları ile sınırlandırılamaz. Barış ve güvenlik ayrılamaz. Bizlerin katkıları da... Bu maddeye saygı adına kuşatıcı olmalıyız. Bu yüzden, üye ülkelerin BM tarafından yetki verilen, ama BM tarafından yönetilmeyen barışı koruma operasyonlarına yaptıkları katkıları da hesaba katmalıyız. Bu, BM ve bölgesel örgütler arasında işbirliğini geliştirmeye çalıştığımız bir dönemde gerçekçi ve uygulanabilir bir yaklaşımdır. 
     Bir taraftan bütün dünyada bölgesel örgütlerden her geçen gün daha fazla barış koruma operasyonlarına katkıda bulunmalarını istiyoruz, öte taraftan BM liderliğindeki barışı koruma operasyonları ile bölgesel örgütler tarafından yürütülen operasyonlar arasında hala açıkça ayrım yapıyoruz. 
     Mesela, Türkiye'yi örnek verecek olursak, bugün biz Afganistan, Bosna-Hersek ve Kosova'da 2700 kişilik barışı koruma gücüne sahibiz. Ancak yapılan bu ayrımdan dolayı, Türkiye özelde BM barışı koruma operasyonlarına, genelde de uluslararası barış ve güvenliğe katkıda bulunmayan bir ülke gibi görülmektedir. Türkiye'nin bu durumda olan tek ülke olmadığını da biliyorum. Şayet, BM yetkilendirmesi dahilinde bölgesel örgütler barışı koruma operasyonlarına katkıda bulunmaya teşvik edilmeyecekse, bu görevi BM kendi olanaklarıyla yapmak zorunda kalacaktır. Burada ortaya çıkan soru şu, BM'nin bunu yapmaya gücü yetecek midir '' 
     
     ULUSLARARASI TERÖRİZMLE MÜCADELE 
     Uzun süre terörden acı çeken ve teröre karşı mücadele için sürekli olarak uluslararası işbirliği çağrısı yapan bir ülke olarak Türkiye'nin, Genel Sekreter'in terörizmi önlemek konusunda sunduğu önerileri ve bu evrensel tehditleri ortadan kaldırmaya yönelik sunduğu kapsamlı stratejiyi memnuniyetle karşıladığını ifade eden Büyükelçi İlkin, sözlerini şöyle sürdürdü 
     ''Biz ayrıca Geçici Özel Komisyon tarafından kabul edilen 'Nükleer Terörizm Eylemelerinin Önlenmesine Dair Uluslararası Konvansiyonu' da memnuniyetle karşılıyoruz. Bu özel alanda hukuki çerçevenin ancak BM'ye üye bütün ülkelerin ilgili BM konvansiyonları ve protokollerine taraf olmasıyla güçlenebileceğine inanıyoruz. Bu uluslararası amaca yönelik olarak Terörizme Dair Kapsamlı Konvansiyon Tasarısı'nın da oybirliği ile kabul edilmesi büyük bir önemi haiz olacaktır.'' Daha önce sunulan Akil Adamlar Komisyonu'nun önerilerinde uluslararası yaptırımlar konusuna tek boyutlu bakıldığına da değinen Büyükelçi İlkin, Irak-Kuveyt çatışması sonrasında Türkiye'nin durumunu örnek vererek, Genel Sekreter'in raporunda yaptırımlar neticesinde üçüncü ülkelerin karşılaştıkları sorunlara da açıkça atıfta bulunulmasından duyulan memnuniyeti dile getirdi. 
     
     ''İNSAN HAKLARI KONSEYİ'NDE TEMSİL VE ETKİNLİK ÖNEMLİ'' 
     Raporda önerilen İnsan Hakları Konseyi konusunda da eleştirilerde bulunan Büyükelçi İlkin, bu konun derinlemesine ele alınması gereğine dikkat çekti. Bu fikir henüz yeni olmakla birlikte BM'nin insan hakları mekanizmalarını kaçınılmaz şekilde etkileyeceği için, bu konuda üye ülkelerin kendi aralarında daha fazla değerlendirmeye ve danışmalarda bulunmaya ihtiyacı olduğunu söyleyen Büyükelçi İlkin, kurulacak konseyde en önemli meselelerin temsiliyet ve etkinlik olduğunu ifade etti. 
     Annan'ın raporunda kapsamlı bir yaklaşımla ele alınan Afrika ülkelerinin sorunlarına Türkiye'nin de hassasiyet gösterdiğini vurgulayan Büyükelçi İlkin, Türk Hükümeti'nin 2005 yılını ''Afrika Yılı'' olarak kabul ettiğini ve Afrika ülkeleri ile ilişkileri ve işbirliğini geliştirmeye gayret gösterdiğini kaydetti. 
     BM Genel Sekreterliği'nde yapılması önerilen reformlar konusunda da Annan'a tam destek veren Büyükelçi İlkin, reform sürecinde karşılaşılacak problemlerin bu sürecin tamamını gölgelememesi gereği üzerinde durdu. 
     Büyükelçi İlkin, Reform paketinin bir bütün olduğunu ve bir kısmının gerçekleştirilip bir kısmının eskisi gibi bırakılamayacağını vurgulayarak, üye ülkeleri de reform sürecinin başarısı için maksimum esnekliği sergilemeye çağırdı. 
     BM reform sürecinde en büyük zorluklara Güvenlik Konseyi'nin yeniden yapılandırılması konusunda karşılaşılacağını ifade eden Büyükelçi İlkin, bu konuda önemli olanın üye ülkelerin ağırlıklı çoğunluğu arasında bir ortak paydanın bulunması olduğuna dikkati çekti. 
     
</TEXT>
</DOC>
