<DOC>
<DOCNO> 344759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/spor/spo19.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
D.Bakır ayaklandı 
</HEADLINE>
<TEXT>


Ç.Rize maçı sonrası ortalık karıştı. Yöneticiler aleyhine tezahürat yapan taraftarlar, polisi taş yağmuruna tuttu 

ŞEYHMUS ÇAKAN DHA 


Kırmızı - Yeşilli takımın mutlak 3 puan parolasıyla çıktığı maçta Çaykur Rizespor'la berabere kalarak ateş hattına düşmesi taraftarları isyan ettirdi. Seyircisiz oynanan karşılaşmadan hemen sonra stat önünde toplanan taraftarlar, Başkan Ahmet Göksu'yu istifaya çağırıp, yöneticiler aleyhine tezahürat yaparken, güvenlik güçleri, öfkeli kalabalıktan dağılmasını istedi. Uyarıya rağmen dağılmayan taraftarlar, polisi taş yağmuruna tuttu. 

Biber gazı kullanıldı 
Güvenlik güçleri, stat önündeki yolu trafiğe kapatan taraftarlara biber gazı ve tazyikli su sıkarak müdahale etti. Bu sırada yoldan geçmekte olan bazı vatandaşların da biber gazından etkilendikleri gözlenirken, taraftarlar dağıtıltı. Polis olay ardından yakaladığı bazı taraftarları gözaltına aldı. 



</TEXT>
</DOC>
