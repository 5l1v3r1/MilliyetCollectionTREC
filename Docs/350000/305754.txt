<DOC>
<DOCNO> 305754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko06.html </URL>
<DATE> 2005/01/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Ücretli ev sahibine çalıştı 
</HEADLINE>
<TEXT>

     Türkiye'deki ortalama konut kirası son bir yılda yüzde 20.1'lik artışla 246 milyon liraya yükselirken, yılbaşından itibaren 350 YTL 350 milyon lira olarak belirlenen asgari ücretin yüzde 70.5'inin, ortalama 718 YTL'lik 718 milyon lira memur maaşının da yüzde 34.4'ünün kira harcamalarına gittiği belirlendi. 
     Devlet İstatistik Enstitüsü'nün DİE tüketici fiyatları endeksini hesaplarkan seçilmiş iller itibariyle esas aldığı kira tutarlarına göre, Türkiye genelinde ortalama konut kirası aralık ayında bir önceki aya göre yüzde 1.1 oranında arttı. Buna göre kasımda 244 milyon lira düzeyinde bulunan Türkiye genelindeki ortalama konut kirası 246 milyon liraya çıktı. 
     Türkiye genelinde konut kiralarındaki son bir yıllık artış yüzde 20.1 olarak hesaplandı. Bu oranın yıl sonu itibariyle yüzde 9.32 olarak açıklanan TÜFE oranlarının çok üzerinde kaldığı belirlendi. 
     
     DENİZLİ'DE YÜZDE 39 ARTTI 

     2004 yılında ortalama kira İstanbul'da yüzde 21.8, Ankara'da yüzde 13.3, İzmir'de yüzde 20 oranında artarken, en yüksek artış ise yüzde 39 ile Denizli'de gözlendi. 
     Zonguldak yüzde 32.1'le, Antalya yüzde 29.9'la, Konya yüzde 25.8'le, Eskişehir yüzde 25.6'yla, Malatya yüzde 24.5'le İçel yüzde 24.3'le kiraların en fazla arttığı iller oldular. 
     En düşük artış ise yüzde 10'la Samsun'da gözlendi. 
     Gaziantep, Erzurum, Trabzon ve Kayseri gibi iller ise diğer illere ve Türkiye ortalamasına göre nispeten daha düşük oranda kira artışı yaşanan iller oldular. Ancak tüm illerdeki kira artış oranları genel enflasyon düzeyinin oldukça üzerinde seyretti. 
     
     KİRA ARTIŞI SABİT ÜCRETLİYİ VURDU 

     Aralık sonu itibariyle 246 milyon liraya ulaşan Türkiye genelindeki ortalama konut kirası asgari ücretli ve memurun da korkulu rüyası oldu. Yılbaşından itibaren 350 YTL alan bir asgari ücretli ücretinin yüzde 70.5'ini, ortalama 718 YTL alan bir memurun da maaşının yüzde 34.4'ünü kiraya ayırması gerekiyor. 
     
     ASGARİ ÜCRET KİRAYI BİLE KARŞILAMIYOR 

     350 YTL'lik asgari ücret İstanbul'da ortalama konut kirasını karşılamaya bile yetmiyor. 
     Aralık sonu itibariyle İstanbul'daki konut kirası 362 milyon lira düzeyinde bulunuyor. Ortalama kiranın 268 milyon lira olarak belirlendiği Ankara'da ise kira ödemesi asgari ücretin yüzde 76.8'ini götürüyor. 
     Bu oran İzmir'de yüzde 70.8 düzeyinde seyrediyor. Kira tutarlarının nispeten düşük olduğu İçel, Kocaeli ve Kayseri gibi illerde ise kira tutarı asgari ücretin yüzde 38'iyle yüzde 40'ı arasında seyrediyor. Yılbaşından itibaren 718 YTL olarak belirlenen ortalama memur maaşının yüzde 50.4'ü, Ankara'da yüzde 37.4'ü, İzmir'de ise yüzde 34.5'i kira harcamasına gidiyor. Kocaeli'de yaşayan ve ortalama ücret alan bir memur maaşının yüzde 18.5'ini, İçel'de yüzde 18.4'ünü, Gaziantep'te de yüzde 19.8'ini kiraya ayırmak zorunda kalıyor. 

     
</TEXT>
</DOC>
