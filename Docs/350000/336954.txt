<DOC>
<DOCNO> 336954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun40.html </URL>
<DATE> 2005/04/26/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
KKTC'de yeni hükümet onaylandı... İşte kabine... 
</HEADLINE>
<TEXT>

     KKTC'de, Cumhuriyetçi Türk Partisi CTP Genel Başkan Vekili Ferdi Sabit Soyer başkanlığında kurulan ve Cumhurbaşkanı Mehmet Ali Talat'ın onayladığı 3. Cumhuriyetçi Türk Partisi CTP -Demokrat Parti DP koalisyon hükümetinde, başbakanlık dışındaki 10 bakanlıktan 7'si CTP'de, 3'ü de DP'de. 
     1. ve 2. CTP-DP hükümetlerinde olduğu gibi, 3. CTP-DP hükümeti kabinesinde, başbakan ve başbakan yardımcısının dışında, bir milletvekili bulunuyor. DP'den CTP'ye geçen Çalışma ve Sosyal Güvenlik Bakanlığı'na getirilen Sonay Adem, CTP Gazimağusa milletvekili. 
     Diğer bakanlar, meclis dışından atandı. Kabinede bir de kadın bakan bulunuyor. Önceki kabinede yer alan 5 bakan yerini korurken, yeni kabinede CTP'den 4, DP'den de 1 yeni isim yer aldı. 
     Ferdi Sabit Soyer başkanlığındaki CTP-DP koalisyon hükümeti şöyle oluşturuldu 
     -Başbakan Ferdi Sabit Soyer CTP . 
     -Başbakan Yardımcısı ve Dışişleri Bakanı Serdar Denktaş DP . 
     -İçişleri Bakanı Özkan Murat CTP . 
     -Maliye Bakanı Ahmet Uzun CTP . 
     -Ekonomi ve Turizm Bakanı Derviş Kemal Deniz DP . 
     -Milli Eğitim ve Kültür Bakanı Canan Öztoprak CTP . 
     -Tarım ve Orman Bakanı Hüseyin Öztoprak DP . 
     -Bayındırlık ve Ulaştırma Bakanı Salih Usar CTP . 
     -Çalışma ve Sosyal Güvenlik Bakanı Sonay Adem CTP . 
     -Sağlık ve Sosyal Yardım Bakanı Eşref Vaiz CTP . 
     -Gençlik ve Spor Bakanı Özkan Yorgancıoğlu CTP . 
     
     SOYER YENİDEN YAPILANDIRMA HÜKÜMETİYİZ 

     KKTC Cumhurbaşkanı Mehmet Ali Talat'ın onayladığı Ferdi Sabit Soyer başkanlığındaki 3. Cumhuriyetçi Türk Partisi CTP -Demokrat Parti DP koalisyon hükümeti "yeniden yapılandırma hükümeti" olarak tanımlandı. 
     Başbakan Soyer, Cumhurbaşkanı Talat'ın kabineyi onaylamasının ardından, Başbakan Yardımcısı ve Dışişleri Bakanı Serdar Denktaş'la basına açıklama yaptı. 
     Soyer, hükümet protokolünü Serdar Denktaş'la istişare halinde tamamladıklarını ifade ederek, "Kurulan hükümetimizi, 'yeniden yapılandırma hükümeti' olarak tanımladık" dedi ve şöyle devam etti 
     "Yeniden yapılandırma hükümeti halkımıza, ülkemize büyük hizmetler vermek amacıyla kurulmuş bulunmaktadır. Önümüzdeki günlerde bu konudaki çalışmaları, programımızı mecliste okuduktan ve güvenoyu aldıktan sonra, büyük başarıyla yerine getireceğiz. Tüm topluma hayırlı ve uğurlu olsun." Serdar Denktaş da CTP-DP hükümetinin geçen bir yıl içinde uyumlu bir performans ortaya koyduğunu belirterek, "Yeni hükümette Sayın Başbakanla birlikte aynı uyum içinde, karşılıklı anlayış içinde, son derece reformist bir uygulama dönemi geçirmeyi planlıyoruz" diye konuştu ve şunları kaydetti 
     "Hedeflediklerimizi ne kadar başarıp başaramayacağımız, aynı zamanda, bu yeni döneme, sivil toplum örgütlerinin, sendikaların, muhalefet anlayışının, meclisin bir bütün olarak katkı koymasıyla mümkün olabilecektir." Bu desteği sağlayabileceklerine inandığını kaydeden Serdar Denktaş, KKTC halkının günlük yaşamını iyileştirmek istediklerini belirtti. 
     
</TEXT>
</DOC>
