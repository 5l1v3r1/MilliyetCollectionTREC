<DOC>
<DOCNO> 325135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur33.html </URL>
<DATE> 2005/03/19/ </DATE>
<TIME> 23.17 </TIME>
<AUTHOR>  </AUTHOR>
<HEADLINE>
Nevruz ateşi yakan grup çevreden geçen araçları taşladı 
</HEADLINE>
<TEXT>

     Antalya'da Nevruz nedeniyle ateş yakan çoğunluğu çocuk bir grup, çevreden geçen araçları taşladı. 
     Alınan bilgiye göre, 20-25 kişilik grup, Yenihal çevresinde Nevruz ateşi yaktı. Ateşin büyümesi üzerine, Antalya Büyükşehir Belediyesi İtfaiyesi olay yerine gelerek söndürmek istedi. Ancak grubun taşlaması üzerine itfaiye aracı ateşi söndürmeden uzaklaştı. 
     Gruptakilerin, olay yerine gelen Sanayi Karakolu'na bağlı ekiplerin araçlarını da taşladığı öğrenildi. 
     Gelişmeler üzerine Antalya Emniyet Müdürlüğü'ne bağlı, panzer destekli çevik kuvvet ekipleri, olay yeri yakınındaki Önleyici Hizmetler Şube Müdürlüğü önüne gelerek önlem aldı. 
     Yoldan geçen araçları ve halin kapısını da taşlayan grup, daha sonra dağıldı. 
     Büyükşehir Belediyesi Koruma Daire Başkanı Uğurcan Ecemiş, grubun hal giriş kapısını taşlayarak, güvenlik kameralarını kırdığını, terör örgütü elebaşı lehine slogan attıklarını söyledi. 
     Polis, ateş yakan grubun dağılması üzerine, kapattığı hal yolunu yeniden trafiğe açtı. 
     
</TEXT>
</DOC>
