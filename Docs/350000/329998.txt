<DOC>
<DOCNO> 329998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/aspo.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu işte bir Hikmet var 2-2 
</HEADLINE>
<TEXT>


Kayseri ile Galatasaray golsüzlüğe tıkandı. Hikmet Karaman, Gökhan'ı aldı, ilk gole imza attı. Hakan Şükür ile Hasan Kabze, umutlandırdı. Ama Gökhan eşitliği sağladı 


90 dakika 

ERHAN TELLİ 

Eğer şampiyonluğu kazanmak istiyorsanız, büyük, küçük demeden herkesi yenmek zorundasınız. Dün geceki maç, her iki takımın da ligdeki konumları ve puan cetvelindeki durumları göz önünde bulundurulacak olursa, gerçekten de kritik bir mücadele olacağa benziyordu. Ancak hiç kimse Galatasaray'dan bu kadar kötü bir futbol ve bu kadar geç bir uyanış beklemiyordu. 
Golü yiyene kadar Galatasaray, sanki sıradan bir maç oynuyormuş gibi mücadele etti, sanki sahadaki futbolcular olayın farkında değildi. Taaki, Gökhan onları uyandırana kadar... 
79'da yenilen bu gol, Galatasaray'ı kendine getirse de, iş işten geçmişti. Yine de büyük bir mucize gerçekleşti ve Aslan iki dakika sonrasında önce beraberlik golünü, 5 dakika sonra da öne geçme fırsatını buldu. Ancak son dakikada yediği beraberlik golüyle, rakibinin altın tepside verdiği bu fırsatı geri iade etti, belki de - kalan haftalarda ne olacağı bilinmez ama - şampiyonluk şansına burada veda etmiş oldu. 
Bundan sonra Fenerbahçe'nin puan kaybetmesini beklemek zorunda olan Sarı - Kırmızılılar'ı kalan haftalarda oldukça zorlu 90 dakikaların beklediği de bir gerçek. Buradan bir ders de Fenerbahçe çıkarmalı. Çünkü ligin son haftaları yaklaşırken, düşmeme mücadelesi veren takımların neler yapacağını herkes bir kez daha gördü. Başında da söylediğimiz gibi, şampiyon olmak istiyorsanız herkesi yeneceksiniz, başka yolu yok. 

Ne dedin sen 

Galatasaray Teknik Direktörü Hagi'nin cep telefonunu kaybettikten sonra otobüsün önündeki taraftarlara "hırsız" kelimesini kullanıp kullanmadığı forumlara konu oldu 

Kayseri Havaalanı'nda cep telefonunun çalındığını düşünen Hagi'nin, taraftarlara gösterdiği tepki Galatasaray camiasında yeni bir tartışma yarattı. 
Sarı - Kırmızılı taraftarların büyük bölümü, Hagi'nin "Hırsız" suçlamalarına ateş püskürürken, bir bölüm de Rumen hocanın yanlış Türkçesi'nin kurbanı olduğunu iddia etti. İşte forumlardaki bazı görüşler 
Gökay Bulut H.Şükür'ün belki de 30 tane telefonu çalınmıştır. Ama böyle demedi hiçbir zaman... 
Mehmet Eskici Hagi bu tepkilerde ne güzel Türkçe konuşuyor. Ama ne hikmetse toplantılarda Türkçe konuşmuyor hiç. 
Bilal Uranlı Kendine gel Hagi. Olmadı Hagi. Yakışmadı... 
Emre Güzey Belki tepkisi abartı olabilir, ama niye bu lafı sanki hepimize söylemiş gibi üstümüze alınıyoruz 
Ulaş Bardak Hagi'nin Türkçe'yi yeterince iyi konuşamamasını eleştiriyoruz, başka bir şey değil. 
Can Özker Bence telefonu çalan hırsızın yaptığı daha büyük ayıp 
İlker Cenalp "Kim aldı benim telefonumu Aranızda hırsız var" diye bağırdı. Herkese hırsız demedi. 
M.Adalı Hagi bize fazla. İçimizde onun kuyusunu kazan, sahte sevenler çok daha fazla. 

Ribery döküldü 

Galatasaray'a devre arasında transfer olduğu günden beri taraflı tarafsız herkesin beğenisini kazanan Franck Ribery'in, Kayserispor karşısındaki futbolu şaşkınlık yarattı. Fransız Ümit Milli Takımı'nda da forma giyen yıldız oyuncu, yorgunluktan mı, yoksa Kayseri'nin havasından mı bilinmez, oyunda kaldığı süre içinde hiçbir varlık gösteremedi. Sonunda Hagi de umudunu kesip, 58. dakikaya girilirken, genç Sabri'yi oyuna aldı. 

MAÇIN ADAMLARI 
Gökhan - Ergün 

Şüphesiz iki kez ağları havalandırıp Kayserispor'un, Galatasaray'a çelme takmasını sağlayan Gökhan ile gollerin asistlerini yapan Ergün maça imzalarını atan isimler oldular. Ligde kalma mücadelesi veren Kayserispor, bu ikili sayesinde güçlü rakibinden puan kopardı. Bu sonuçla Cim - Bom, şampiyonluk yarışında büyük bir darbe yedi. 

MAÇIN KADER ANI 
Karaman'ın oyunu 
İlk yarıda işler düşündüğü gibi giden Hikmet Karaman'ın, verim alamadığı Rastislav'ın yerine 59. dakikada Gökhan'ı oyuna sürmesi maçın seyrini değiştirdi. Gökhan, attığı iki golle Galatasaray'ın umutlarına son verirken, hocasının güvenini de boşa çıkarmamış oldu. Tecrübeli hoca bu manevrasıyla oyundaki tüm dengeleri alt üst etti. 

MAÇIN DAKİKALARI 
Goller sona sıkıştı 
3 Necati Ateş, ceza sahası içindeki Hakan Şükür'e indirdi. Şükür, kaleciyle karşı karşıya kalır kalmaz vuruşunu yaptı. Metin Aktaş'ı da geçen topu son anda Kayserispor savunması çıkardı. 
8 Rakiplerini birer birer geçen Hasan Şaş, ceza sahası içine süzüldü, pasını Necati'ye verdi. Bu oyuncunun yüklenerek yaptığı vuruşta kaleci Metin yerden gelen topu son anda kontrol etti. 
13 Cem Karaca, ceza sahasına girmeden sol çaprazdan çok sert vurdu. Mondragon güçlükle kurtardı. 
14 Ribery'nin sağ kanattan yaptığı ortaya Necati yükselip kafayı vurdu, ancak top auta gitti. 
17 Hasan Şaş'ın kornerden yaptığı ortaya Orhan yakın mesafeden vurdu. Rakibe çarpan top kornere gitti. 
21 Hasan Şaş'ın korner atışını Hakan Şükür kafayla kaleye gönderdi, az farkla auta çıktı. 
47Necati ceza sahası dışından sert vurdu, top auta çıktı. 
55 Kayserispor'un kazandığı frikik atışında topun başına Johnson geçti. Bu oyuncunun sert vuruşunu Mondragon son anda üstten kornere çeldi. 
69 Ayhan'ın sol taraftan yaptığı ortaya Hakan Şükür adeta havada asılı kalarak vurdu. Ancak top yandan auta çıktı. 
78 Ergün, Sabri'yi gördü. Bu oyuncunun ceza sahası dışından vuruşu Necati'ye pas oldu. Golcü bundan yararlanamadı. 
79 Kayserisporlu Ergün'ün sol çaprazdan yaptığı ortaya ceza sahası içinde bekleyen Gökhan çok sert vurdu. Filelere giden topla ev sahibi 1-0 öne geçti. 
81 Ayhan'ın sol kanattan yaptığı ortaya Hakan Şükür kafayı vurdu ve beraberliği getiren golü attı 1-1. 
84 Necati, sağ çaprazdan ceza sahası içine ortaladı. Hasan Kabze altı pasın üzerinden şık bir kafayla takımını öne geçirdi 1-2 
90 Ergün'ün kornerden yaptığı ortaya aynı şekilde Gökhan bu kez kafasıyla çok sert vurdu ve takımına beraberlik golünü getirdi 2-2. 

Ve telefon bulundu 

Hagi'nin, camia içinde gerilime neden olan cep telefonu jet hızıyla piyasaya çıktı Rumen teknik adamın, Kayseri Havaalanı'nda yaşanan karambol sırasında telefonunu cebinin içinde kaybettiği bildirildi. Hagi, "Telefonumun içinde benim için çok önemli numaralar vardı. Panik halinde tepki gösterdim. Neyse ki, sorun mutlu bir şekilde sona erdi" dedi. 

'100 tane alırız' 

Kayserispor Onursal Başkanı ve Belediye Başkanı Mehmet Özhaseki, Hagi'nin cep telefonunu kaybetmesiyle ilgili ilginç açıklamalar yaptı. Özhaseki, "Bizim buralarda Hagi'nin gündeme getirdiği gibi olaylar olmaz. Hagi hiç üzülmesin. Biz ona gerekiyorsa 100 tane cep telefonu alırız" diye konuştu. 

Maçtan notlar 
300. sınavı 
Sarı - Kırmızılı forma altında rekorlara koşan Hakan Şükür, Kayserispor sınavında 300. kez Galatasaray formasını giydi. Dün gece fileleri sarsarak kariyerinin 223. golünü atan Hakan Şükür, şimdi gözünü 240 golle zirvede yer alan Tanju Çolak'ın tahtına dikti. 

'Fırsatı kaçırdık' 
Kayserispor Teknik Direktörü Hikmet Karaman, 1 - 0 öne geçikten sonra basit hatalar yaparak goller yediklerini söyledi. Karaman, "Öndeyken oyunu soğutmamız gerekirdi. Ancak bunu başaramadık. Dikkatli olsaydık kazanabilirdik. Oyunun hakkı bence beraberlikti" diye konuştu. 

Hasan kızdı 
Kayserispor karşılaşmasında beklenen performansı ortaya koyamayan Hasan Şaş, ikinci yarıda oyundan alındı. Yıldız futbolcu, dördüncü hakem tarafından kaldırılan tabelada kendi numarasını görünce çok sinirlendi. Hasan Şaş, söylene söylene soyunma odasının yolunu tuttu. 

Konuşuna kadar 
Aslan'ın orta sahadaki yıldız ismi Ayhan, uzatmalarda yenen golün ardından çileden çıktı. Tecrübeli oyuncu, soyunma odasına giderken Mondragon'a çıkışarak, "Sürekli konuşuyorsun. Konuşana kadar çıkıp hava topunu alsaydın" sözleriyle tepki gösterdi. 

Yüzde 100 Gökhan 
Karşılaşmanın 59. dakikasında oyuna girdikten sonra Kayserispor'un iki golüne imzasını atan Gökhan, 90 dakikayı ilginç bir istatistikle tamamladı. Başarılı futbolcunun oyunda kaldığı süre içinde attığı iki şut da golle sonuçlandı. Ribery ise 58 dakika içinde üç kez şut atmasına rağmen kaleyi bulamadı. 


</TEXT>
</DOC>
