<DOC>
<DOCNO> 305222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur26.html </URL>
<DATE> 2005/01/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kayıp işadamının eşi Hayatından endişe ediyorum 
</HEADLINE>
<TEXT>

     İzmir'de yaşayan ve 3 ay önce kaybolduğu iddia edilen Say Metal ve Sözden Demir Çelik'in eski sahibi Sezai Rahmi Özden'in eşi Zehra Özden, 3 aydır haber alamadığı eşinin hayatından endişe ettiğini bildirdi. 
     AA muhabirinin, telefonla görüştüğü Zehra Özden, 10 Ekim günü kendisini arayan kocası Sezai Rahmi Özden'in ''Ben yurtdışına çıkıyorum, bir müddet görüşemeyeceğiz'' dediğini söyledi. O günden itibaren 3 ay boyunca kocasından hiç haber alamadığını belirten Özden, şöyle konuştu 
     ''Bu tür iş seyahatleri oluyordu. Bu nedenle ilk günlerde çok rahattım. Ancak 2 hafta boyunca hiç aramayınca endişelenmeye başladım. Beni bulamadığı zamanlarda çocuklarımı arayıp görüşürdü, onları da aramamış. Bir hafta daha bekledim, yine haber alamayınca Karşıyaka Cumhuriyet Başsavcılığı'na, kocamın kaybolduğuna ilişkin başvuruda bulundum. Kocamın hayatından endişe ediyorum. 3 ay boyunca ne eşimden, ne de bir başkasından, hayatta olduğuna ya da olmadığına dair haber gelmedi.'' İzmir'in Aliağa İlçesi'nde Sözden Demir Çelik İşletmeleri'nin sahibi olan Sezai Rahmi Özden, yine Aliağa'da faaliyet gösteren Ege Metal'i Vakıfbank'tan 10 yıllığına kiralayarak adını Say Metal olarak değiştirmiş, 2002 yılında İzmir'de ayağından kurşunlanan Özden, Say Metal'in yüzde 22 hissesini, Erol Evcil'in çocukluk arkadaşı olarak bilinen Ahmet Büyükdoğan'a devretmişti. Özden, daha sonra Sözden Çelik İşletmeleri'ni de elinden çıkarmıştı. 
     
</TEXT>
</DOC>
