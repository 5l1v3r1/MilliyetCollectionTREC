<DOC>
<DOCNO> 324491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo30.html </URL>
<DATE> 2005/03/17/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Gürsoy Tahkim Kurulu'nun Song için adaletli davranacağına inanıyoruz 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, Beşiktaş derbisinde rakibine yaptığı hareket nedeniyle televizyon görüntülerine dayanılarak Song'a verilen 2 maç ceza için, ''Bugüne kadar Tahkim Kurulu çok adaletli davrandı. Sağduyu göstereceklerine inanıyoruz'' dedi. 
     Galatasaray Kulübü'nün resmi ürünlerinin satışının yapıldığı GS Store'nin Profilo Alışveriş Merkezi'ndeki yeni mağazasının açılışına katılan Gürsoy, burada basın mensuplarının sorularını yanıtladı. 
     Özellikle Kamerunlu futbolcu Song'a verilen cezayla ilgili olarak, Tahkim Kurulu'na güvendiklerini belirten Gürsoy, ''Bugüne kadar Tahkim Kurulu çok adaletli davrandı ve cezaları indirdi. Buna da sağduyu göstereceklerine inanıyoruz. Takip edeceğiz. Bir yerde cezaların verilişi hep aynı takımın üzerine oluyorsa, sıkıntı söz konusu olur. Her şeyin ortada olması ve iyi oynayanın kazanması önemlidir. Yoksa sonunda çok alay ederler insanlar. Biz hakkımızı arıyoruz. Gerekli mercilere başvurduk ve neticesini bekliyoruz'' diye konuştu. 
     Şampiyonluk mücadelesinde önlerinde zorlu bir 10 maç olduğunu da ifade eden Gürsoy, ''Biz bir yarışın içindeyiz. Bu yarışta da 10 maç var önümüzde. Hepsini kazanma arzusundayız. Onun için hazırlıklarımızı yapıp işimize bakıyoruz'' dedi. 
     Gürsoy, Beşiktaşlı bir yöneticinin Ayhan Akman'ı mahkemeye vermesi konusunda ise ''Bireylerin şahsi olarak birbirlerini mahkemeye vermiş olmaları camiaları çok ilgilendirmez. Onunla avukatlar ilgilenir. Ben ona yorum getiremem'' demekle yetindi. 
     
     KIRAN ''SONG'UN CEZASI KALDIRILACAKTIR'' 
     Galatasaray Kulübü Başkan Yardımcısı Turgay Kıran, Song'a PFDK tarafından verilen cezanın Tahkim Kurulu'nca kaldırılacağına inandıklarını belirterek, ''Bir hukuk devleti var. Kurumlar ve kurullar olaylara el koyarak gerekeni yaparlar. Biz hiçbir zaman fanatik bir taraftar gibi bağırma şansına sahip değiliz. Verdiğimiz mesajlar da yerini bulur. Song'un cezasını eminiz kaldıracaklardır. Çünkü hak etmediği bir cezaydı o'' şeklinde konuştu. 
     Kıran ayrıca, Galatasaray'ın transfer politikasının artık yaşı ilerlemiş futbolcuları büyük paralarla transfer etmek olmadığına değinerek, ''Genç ve geleceği parlak futbolcuları kadromuza katacağız. Ribery de bunlardan biri. Bizimle 3,5 yıllık sözleşmesi var ve minimum 3,5 yıl bizimle olacak'' dedi. 
     
     NECATİ ''HER PUAN ÇOK DEĞERLİ'' 
     Galatasaray'ın golcü ismi Necati Ateş, şampiyonluk yarışında büyük önem taşıyan 10 karşılaşma olduğunu kaydederek, şunları söyledi 
     ''Zor bir 10 haftaya girdik. Kaybedilen her puan bizi şampiyonluktan uzaklaştıracak. Bir seri yakalamış durumdayız. Hepsini kazanabilecek ve şampiyon olacak güce sahibiz. Bizim işimiz sahaya çıkıp elimizden gelenin en iyisini yapmak. Herkes Fenerbahçe ve Galatasaray diyor, ama Trabzonspor da bu işin içinde. Üç takım kıyasıya bir mücadeleye girdi. Ne olacağı belli olmaz. Daha Trabzonspor, biz ve Beşiktaş da Kadıköy'e gidecek. Her şey değişebilir. Bence şampiyonu derbi maçlar belirler.'' Song'un aldığı 2 maçlık ceza ile ilgili olarak ise yıldız futbolcu, ''Verilen ceza gerçekten de fazla. Her görüntüden bu kadar ceza verilirse, bundan sonra kimse kimseye sahada müdahale edemez diye düşünüyorum. Zaten çok gergin bir maçtı. Ben bile hayatımdaki ilk kırmızı kartı gördüm o maçta, kendi hatamdan dolayı'' dedi. 
     
     HASAN KABZE ''FUTBOLDA OYNAMADAN KAZANILMAZ'' 
     Galatasaray'da yıldızı parlamaya başlayan Hasan Kabze de ligde kalan her maçın kendileri için bir final olduğunu dile getirerek, kazanmaktan başka hiçbir alternatifleri olmadığını belirtti. Kabze, cezası sona eren Necati'nin yeniden takıma dönmesiyle ilgili olarak da ''Bana forma verilen her maçta şansımı en iyi şekilde değerlendirmek isterim. Ama önemli olan burada Galatasaray'ın başarısıdır. Ben oynarım veya oynamam diye kaprise girmem söz konusu olamaz. Biz sonuna kadar şampiyonluk için mücadelemizi vereceğiz. Elimizden gelenin en iyisini yapıp şampiyon olmak isteriz. Futbol oynanmadan kazanılmaz. Şimdiden Fenerbahçe'yi şampiyon göstermek de çok komik. Sadece onların puan kaybetmesini bekleyeceğiz'' diye konuştu. 
     
     16. GS STORE AÇILDI 
     Galatasaray Kulübü'nün resmi ürünlerinin satıldığı GS Store mağazalarının 16.'sı Profilo Alışveriş Merkezi'nde açıldı. 
     Fenerium ve BJK Store ile yan yana bulunan mağazanın açılış kurdelesini Galatasaray Kulübü İkinci Başkanı Ergun Gürsoy ile kulüp başkan yardımcısı Turgay Kıran birlikte keserken, futbolcular Necati, Sabri, Hasan Kabze, Hakan Yakın ve Fevzi de açılışta hazır bulundu. 
     
</TEXT>
</DOC>
