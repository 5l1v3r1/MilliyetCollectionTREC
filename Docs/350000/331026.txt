<DOC>
<DOCNO> 331026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun14.html </URL>
<DATE> 2005/04/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
'Başkan Talabani' batı basınında Dünya nasıl da değişiyor 
</HEADLINE>
<TEXT>

     BBC 

      Irak'ta Celal Talabani'nin cumhurbaşkanı seçilmesini Avrupa basını geniş olarak işlerken, Alman Frankfurter Allgemeine Zeitung, bir Arap ülkesinin yönetimine ilk kez bir Kürt'ün getirildiğine dikkat çekiyor ve, "Dünya nasıl da değişiyor" diye ekliyor. 
     Bu gelişme ile, Irak'ın bütünlüğünün korunması şansının arttığını vurgulayan gazete, Ankara'nın da bu görüşte olduğu yorumunu yapıyor. 
     "Türkiye'ye göre, Talabani'nin Cumhurbaşkanlığı ile, Saddam Hüseyin'in devrilmesi ardından bölünme tehlikesi yaşayan Irak'ın bütünlüğü korunmuş olacak. 
     "Ankara'nın gecikmeksizin gönderdiği tebrik mesajı da bunu gösteriyor. Ancak ülkenin önünde hala büyük zorluklar var. Yeni anayasada İslam'ın rolünün ne olacağı, ya da bazılarının direniş diye tanımlamakta ısrar ettiği terörün nasıl önleneceği gibi." 
     
     Nouvel Observateur Talabani ödüllendirildi 
     Fransa'da yayınlanan Nouvel Observateur de, Irak Meclisi'nin, cumhurbaşkanlığına bir Şii yerine bir Kürt'ü getirmesini "akıllıca bir hareket" olarak nitelendiriyor. 
     Gazete bunun, hiçbir grubun Irak'ı tek başına temsil edemeyeceği mesajını içerdiğini belirtiyor, ancak ekliyor. 
     "Kürtler Saddam Hüseyin döneminde siyasetten tamamen dışlandığı için, şimdi ülke yönetimine bir Kürt'ün getirilmesi Iraklılara biraz garip gelebilir. 
     "Ayrıca Kürdistan Yurtsever Birliği lideri Celal Talabani Amerika'nın en iyi müttefiklerinden biri olarak biliniyor. Dolayısıyla bu tercih, Kürt liderin hizmetlerinden dolayı ödüllendirildiği izlenimi yaratacaktır." 
     
     The Guardian Ortada bir orantısızlık var 
     Aynı haber İngiliz basınında da yer bulmuş. Konuyu başyazısında ele alan Guardian'a göre, Irak nüfusunun sadece yüzde 20'sini temsil eden Kürtlerin cumhurbaşkanlığını elde etmesi, ortaya bir orantısızlık çıkarıyor. 
     Yönetimde ağırlığın, mecliste yüzde 51'lik bir çoğunluğa sahip olan Şiilerde olacağına işaret eden gazete, bunun sonuçlarını şöyle değerlendirmiş. 
     "Seküler eğilimli Kürtler ile İslami kurallara ağırlık veren Şiiler arasındaki ilişkiyi dengeye oturtmak zaten yeterince zor olacak. 
     "Ancak yeni sistemin işlemesi açısından asıl önemli olan, Saddam Hüseyin'in devrilmesiyle en büyük kayba uğrayan ve Ocak ayındaki seçimleri boykot eden Sünnileri sürece dahil etmek olacak. 
     "Önümüzdeki aylarda, anayasanın kaleme alınmasına katkıda bulunmalarını sağlamak, ülkedeki isyanın bastırılması açısından da hayati önem taşıyor." 
     
</TEXT>
</DOC>
