<DOC>
<DOCNO> 348074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/siyaset/siy01.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Laikliğe darbe' 
</HEADLINE>
<TEXT>


Le Figaro gazetesi, izinsiz Kuran kurslarına verilecek hapis cezasının para cezasına çevrilerek, devletin temeli olan laikliğe darbe vurulmasının teşvik edildiğini yazdı 

Mine G. Kırıkkanat - Paris 


Fransız "Le Figaro" gazetesi, dünkü başyazısında yeni Türk Ceza Kanunu'nu TCK eleştirdi. "Türkiye'de 'Avrupalı' TCK'ya İsyan" başlığını kullanan gazete, Avrupa sözcüğünü tırnak içine alarak, yapılan yeni hukuki düzenlemenin pek de Avrupa normlarına uymadığını ima etti. 
Le Figaro başmakalesinde, yeni TCK'nın Avrupa demokrasisinin temeli olan söz ve ifade özgürlüğünü kısıtladığını, buna karşılık laikliği yıkmaya yönelik girişimlere hoşgörüyle yaklaştığını öne sürdü. 
Le Figaro, basın kuruluşlarının tüm itirazlarına rağmen eleştiri ve ifade özgürlüğü üzerinde baskı kuran maddelerde pek fazla değişikliğe gidilmediğini savundu. Le Figaro, izinsiz Kuran kurslarına öngörülen hapis cezasının yeni TCK'da önemsiz para cezalarına çevrilerek, devletin temeli olan laikliğe darbe vurulmasının teşvik edildiğini iddia etti. 
Gazete, yeni TCK'da yer alan, 'ulusal çıkarlara saldırı' ve 'devlete saldırı' gibi tanımların da muğlak ve her yöne çekilebilir ifadeler olduğunu belirtti. Gazeteye göre yeni TCK, Kıbrıs ve Ermeni soykırımı iddiaları gibi konularda görüş bildirmeyi kısıtlayabilecek. 



</TEXT>
</DOC>
