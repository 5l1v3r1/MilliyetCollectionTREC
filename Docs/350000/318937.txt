<DOC>
<DOCNO> 318937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/ekonomi/eko05.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kelkit projesinin amacı bölgeye istihdam sağlamak' 
</HEADLINE>
<TEXT>


ANKARA Milliyet Fotoğraf YAVUZ ÖZDEN 

Doğan Holding CEO'su Tufan Darbaz, istihdamın önündeki en büyük engelin verimlilik sorunu olduğunu belirterek, Kelkit'te gerçekleştirilen Organik Süt ve Besi Sığırcılığı Projesi'nin amacının bölge insanını eğiterek iş sahibi yapmak olduğunu söyledi. 
SHP'nin düzenlediği İstihdam Kurultayı'nın ikinci gününde akademisyenler ve sektör temsilcileri istihdam sorununun çözümüne yönelik değerlendirmelerde bulundu. Darbaz, yaptığı konuşmada, Doğan Holding'in istihdam sorununa alternatif çözümler sunan Kelkit Organik Süt ve Besi Sığırcılığı Projesi'yle ilgili bilgi verdi. Darbaz, tüm dünyada istihdamsız büyümenin göze çarptığını, bunun temelinde verimlilik sorununun yattığını belirtti. Verimlilik sorunun rekabetten kaynaklandığını vurgulayan Darbaz, "Bu da istihdamın önünde bir engel olarak duruyor. O zaman farklı modeller gündeme gelmeli" dedi. 

250 aileye iş 
Projeyle istihdam sorununu farklı bir biçimde çözmek istediklerini ifade eden Darbaz, diğer bir amaçlarının da bölge halkını bilinçlendirip iş sahibi yaparak ekonomiye entegre etmek olduğunu kaydetti. Darbaz, bölgede kimyevi madde değmemiş toprakların bulunması nedeniyle, "organik tarımın" seçildiğini belirterek, şöyle konuştu 
"İlk olarak bir merkez oluşturduk. Merkezin etrafındaki aileleri hem hayvancılığa, hem de bu hayvanların beslenmesi için gerekli olan yem bitkilerinin üretimine yönlendirdik. Bir sonraki adım, çıkan hayvansal ürünleri sanayi ürününe çevirmek. Merkez işletmede, 2006'da bin 100 sağmal inek olacak. Ondan sonra çevredeki ailelere buzağı verilecek. Burada hedef birinci etapta 250 aileye istihdam yaratmaktır. Toplam 10 bin hektarda organik yem üretimi yapılması hedefleniyor. Bütün bu çalışmalardan sonra işletme Avrupa'nın en büyük organik süt hayvancılığı işletmesi olacak." 


</TEXT>
</DOC>
