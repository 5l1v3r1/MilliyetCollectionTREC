<DOC>
<DOCNO> 344212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun29.html </URL>
<DATE> 2005/05/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İşte Rumların yeni istekleri 
</HEADLINE>
<TEXT>

     Annan Planı’nda istediği değişiklikleri Tasos Conis aracılığıyla New York’ta BM’ye bildiren Güney Kıbrıs Rum Yönetimi, siyasi eşitlik mantığının müzakereye sunulmasını, garantör güçlerin tek yanlı müdahale haklarının kaldırılmasını ve adadaki bütün askerlerin Kıbrıs’tan tamamen çekilmesini istiyor. 
     Rumlar, Kıbrıs’ın kıta sahanlığının belirlenmesini ve Türkiye ile İsrail’i de kapsayacak şekilde uygulanmasını da talep ediyor. 
     Rum basını, Tasos Conis’in New York’ta BM Genel Sekreteri Siyasi İşler Müsteşarı Sir Kieran Prendergast ile yaptığı görüşmelerde, 16 maddeden oluşan Rum tezlerine ilişkin esaslar üzerinde durduğunu belirtti. Rum tarafının, Annan Planı’nda yapılmasını istediği değişikliklerin 16 maddeden oluştuğu, bunların 13’ünün Rum Ulusal Konseyi’nde belirlendiği, Rum yönetimi lideri Tasos Papadopulos’un da buna 3 madde eklediği belirtildi. 
     Rum yönetiminin, değişiklik talep ettiği maddelerden bazıları şöyle 
     - ÇÖZÜMÜN HAYATA GEÇİRİLMESİ Çözümün Türkiye tarafından hayata geçirilmesini güvence altına alacak yabancıların garantilerinin ve gerekli mekanizmaların oluşturulması. 
     - GÜVENLİK Garantör güçlerin tekyanlı müdahale haklarının kaldırılması. AB’nin eklenmesiyle, garantör güçlerin genişletilmesi. 
     - ORDU Bütün askerlerin Kıbrıs’tan tamamen çekilmesi. 
     - GÖÇMENLER Kıbrıs’ta kalacak olan Türkiye kökenlilerin tam sayısının belirlenmesi ve geriye kalanların tamamının gitmesi yönünde güvence verilmesi. İleride Türkiye’den gelecekler konusunda da düzenleme yapılması. 
     - TOPRAK İADESİ Kıbrıs Rum tarafına toprak iadesine ve Kıbrıslı Rumların Türk idaresi altında geri dönüşlerine ilişkin takvimlerin kısaltılması. 
     - MÜLKLER 5. Annan Planı’nın mülklerle ilgili maddelerinin detaylı şekilde müzakere edilmesi ve yeniden planlanması. Kuzey Kıbrıs’taki inşaat patlamasıyla ortaya çıkan konunun da düzenlenmesi. 
     - EKONOMİ Üniter ekonomi ve üniter para politikasının sağlanması. 
     - ERK YAPISI Ortak devlet kurumlarının idaresindeki siyasi eşitlik mantığının müzakereye sunulması. Karar alınması prosedüründeki veto hakkının devlet mekanizmasını işlemez hale getireceği ileri sürülüyor. 
     - KITA SAHANLIĞI Kıbrıs’ın kıta sahanlığının bütün komşu ülkelerle Türkiye ve İsrail ile de uluslararası anlaşmalar temelinde kesin olarak belirlenmesi. 
     
</TEXT>
</DOC>
