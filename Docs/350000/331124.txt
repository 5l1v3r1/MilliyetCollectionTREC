<DOC>
<DOCNO> 331124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko50.html </URL>
<DATE> 2005/04/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Turkcell'den yarım milyar dolar net kar... 
</HEADLINE>
<TEXT>

     Turkcell, 2004 yılı için Amerikan muhasebe standartlarına USGAAP göre 512 milyon dolar net kar elde ettiğini açıkladı. 
     Turkcell'den yapılan açıklamada, şirketin gerek pazar payı, gerekse yeni abone alımı açısından Türkiye mobil iletişim pazarındaki lider konumunu ve istikrarlı büyümesini 2004 yılında da sürdürdüğü bildirildi. 
     Yaşanan olumlu makro ekonomik gelişmeler ve bunun tüketiciler üzerinde yarattığı etkinin Turkcell'in operasyonel sonuçlarını pozitif yönde etkilediği belirtilen açıklamada, ''Turkcell, 2004 yıl sonu itibarıyla USGAAP bazında 512 milyon ABD Doları net kar elde etti'' denildi. 
     Açıklamaya göre, Turkcell'in toplam geliri 2004 yılında yüzde 44 artışla 3.2 milyar dolar oldu. Şirket, 2004 yılında 4.4 milyon net yeni abone kazanarak 23.4 milyon aboneye ulaştı. Bu rakamın 18.3 milyonu ön ödemeli, 5.1 milyonu faturalı hat abonesi olarak gerçekleşti. 
     
     ABONE BAŞINA KONUŞMA VE GELİR ARTTI 
     Telekomünikasyon Kurumu'nun hazırladığı rapora göre Turkcell, yüzde 67 olan pazar payıyla pazardaki lider pozisyonunu bu sene de korudu. Abone başına düşen dakika kullanımı ise yüzde 11 artarak 64.9 dakika oldu. 2004 yılında Turkcell'in abone başına elde ettiği gelir ise yüzde 16 artarak 12.3 dolara ulaştı. 2003 yılında yüzde 14.5 olarak gerçekleşen abone kayıp oranı ise 2004 yılında yüzde 9.1'e geriledi. 
     Turkcell'in 2004 yılındaki operasyonel performansındaki olumlu gelişmelerin de etkisiyle 2004 yılı Amortisman, Faiz, Vergi Öncesi Kar AFVÖK değeri bir önceki seneye göre artarak 1 milyar 339 milyon dolar oldu. 
     
     İRAN İLGİSİ SÜRÜYOR 
     Fintur International'da yüzde 41.45 oranında paya sahip olan Turkcell, bu operasyonundan 2004 yılında toplamda 44 milyon dolar gelir elde etti. 
     Fintur'un toplam abone sayısı, Azerbaycan, Kazakistan, Gürcistan ve Moldova'da kazandığı 407 bin net yeni aboneyle 31 Aralık 2004 itibariyle 3.9 milyona ulaştı. 
     Turkcell'in dolaylı olarak yüzde 51'ine sahip olduğu iştirakı Astelit, 1 Şubat 2005'de yeni markası ''life ''ı, Ukrayna GSM pazarına sundu. 
     Açıklamada, İran Parlamentosu'nun Irancell ve İran hükümeti arasında yapılan lisans anlaşmasında değişiklik yapılması kararından sonra buradaki operasyondaki süreçle ilgili bir yavaşlama olduğuna işaret edilerek, ''Buna rağmen, Turkcell'in İran pazarına olan ilgisi devam etmektedir ve bu süreci gelecekte olabilecek gelişmeleri yakından takip edecektir'' dedi. 
     
     GENEL MÜDÜR AKPINAR 
     Turkcell Genel Müdürü Muzaffer Akpınar, yaptığı değerlendirmede, Türkiye'de mobil hat penetrasyonunun yaklaşık yüzde 50'ye ulaştığı 2004 yılında Turkcell'in de başarılı sonuçlar elde ettiğini vurguladı. 
     Şirketin aynı zamanda bölgesel operatör olma konusunda da önemli adımlar attığını belirten Akpınar, ''Pazarın, geçtiğimiz yıllara kıyasla daha yavaş olmakla birlikte, 2005 yılında da büyümeye devam edeceğini düşünüyoruz'' dedi. 
     Turkcell'in 2005 yılında da, marka bilinirliği, müşteri odaklı yaklaşımı, ülke çapında şebeke kalitesi, yaygın dağıtım kanalları ve yüksek teknolojisi sayesinde sektörün lideri konumunu korumayı hedeflediğini kaydeden Akpınar, Turkcell'in 2005 yılı için planlandığı 500 milyon dolar tutarındaki altyapı yatırımlarıyla servis kalitesi ve kapsama alanı bakımından teknoloji alanındaki lider konumlarını koruyacağına inandıklarını belirtti. 
     Muzaffer Akpınar, ''3G lisans süreci ve özellikle 3G lisanslarının dağıtımı henüz belli olmamakla birlikte, bu konu gündeme geldiğinde öncü bir rol üstlenmeyi planladığımız için de deneme 3G sistemi kurulmuş ve çalışmalara başlanmıştır'' dedi. 
     
     YTL BAZINDA KARI DÜŞTÜ 
     Öte yandan, şirketin Borsa'ya gönderdiği konsolide gelir tablosuna göre, Turkcell'in 2004 yılı hasılatı 4 milyar 42 milyon 772 bin YTL'den 4 milyar 993 milyon 461 bin YTL'ye, brüt satış karı 1 milyar 147 milyon 361 bin YTL'den 1 milyar 680 milyon 303 bin YTL'ye yükseldi. 
     Şirketin 2003 yılında 1 milyar 276 milyon 188 bin YTL olan net dönem karı, geçen yıl 618 milyon 880 bin YTL'ye indi. 
     
</TEXT>
</DOC>
