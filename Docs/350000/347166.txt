<DOC>
<DOCNO> 347166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko36.html </URL>
<DATE> 2005/05/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İstanbul, Formula 1'e hazırlanıyor... 
</HEADLINE>
<TEXT>

     İstanbul Ticaret Odası İTO Başkanı Murat Yalçıntaş ve beraberindeki heyet, hafta sonunda Almanya’nın Nürburgring Pisti’nde gerçekleştirilen Formula 1 Avrupa Grand Prix yarışlarını izledi ve Formula 1’in patronu Bernie A. Ecclestone ile görüştü. 
     İTO’dan yapılan yazılı açıklamaya göre, İTO heyeti Nürburgring pist alanında Formula 1 organizasyonu yetkilileri ile bir araya geldi. 
     İTO Başkanı Yalçıntaş’ın görüştüğü Ecclestone, İstanbul Yarış Pisti ile ilgili hazırlıklardan son derece memnun olduğunu belirterek, İstanbul Pisti’nin dünyanın en iyi pistlerinden biri olacağı konusundaki görüşünü koruduğunu kaydetti. 
     Açıklamada, Ecclestone’un, "İstanbul Grand Prix’sinin zamanında ve en güzel bir organizasyonla yapılacağından hiçbir şüphem yok" dediği kaydedildi. 
     
     ECCLESTONE’U İSTANBUL’A DAVET ETTİ 
     İTO ve Formula İstanbul Yatırım A.Ş.’nin FİYAŞ Başkanı Murat Yalçıntaş, Ecclestone’u İstanbul’a davet etti. 
     Yalçıntaş ve beraberindeki heyet üyeleri, daha sonra Nürburgring Pisti’ndeki ulaşım, otopark hizmetleri, tribün girişi, padok alanı düzenlemesi, satış alanları düzenlemeleri, yarış emniyet tedbirleri gibi konularda incelemelerde bulundular. 
     İstanbul Vali Yardımcısı Ergun Güngör, pist dışı destek hizmetleri, Tuzla ve Akfırat Belediye Başkanları da yol, otopark, seyircilerin ağırlanması konularında inceleme yaptı. 
     
     "İNCELEME VE TEMASLAR BİZE GÜÇ VERDİ" 
     Yalçıntaş, incelemeleri konusunda yaptığı açıklamada, Formula 1 organizasyonu konusunda zaten bir eksikleri bulunmadığını, ancak Almanya’daki yarış sırasındaki inceleme ve temasların kendilerine güç verdiğini kaydetti. 
     Özellikle, Ecclestone’un, İstanbul pisti ve organizasyonu konusundaki övücü sözlerinin kendilerini mutlu ettiğini belirten Yalçıntaş, "19-21 Ağustos tarihleri arasında dünyanın gözü İstanbul’da olacak. Bizim de bu büyük organizasyonu en iyi şekilde başarabileceğimizden en ufak şüphemiz yok. Yarış severler İstanbul Grand Prixi ile unutamayacakları mükemmel bir organizasyona daha imza attığımızı görecektir" dedi. 
     
</TEXT>
</DOC>
