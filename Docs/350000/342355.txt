<DOC>
<DOCNO> 342355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonyas15.html </URL>
<DATE> 2005/05/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Aspendos'ta "Bahse girer misin" şovuna Paris Hilton katılacak 
</HEADLINE>
<TEXT>

     Almanya’nın resmi televizyon kanalı ZDF tarafından Pazar günü Aspendos Antik Tiyatrosu’nda düzenlenecek "Bahse Girer misin " adlı şova, Paris Hilton, Shakira ve Mustafa Sandal gibi ünlüler katılacak. 
     Şovun Aspendos’ta düzenlenmesini organize eden Öger Tour’un Başkanvekili Nina Öger, düzenlediği basın toplantısında, "Bahse Girer misin " şovunun, Almanya’da 12 milyon kişi tarafından izlendiğini söyledi. 
     Öger, şov sunucularının Türkçe kelimeler öğrendiklerini ve tanıtım programlarında Türkçe konuştuklarını belirterek, şöyle konuştu 
     "Şovu hazırlayan 450 kişilik grup, Antalya’da 1 aydır hazırlık yapıyor. Pazar günü yapılacak şova, Paris Hilton, Shakira ve Mustafa Sandal gibi ünlülerin yanı sıra çok sayıda sürpriz ünlü katılacak. ZDF resmi TV kanalı olduğu için Almanya’dan ünlü davetliler de şova katılacak." Şov için 5 bin bilet satıldığını ifade eden Öger, Aspendos Antik Tiyatrosu’na en fazla 5 bin seyircinin alındığını ve biletlerin kısa sürede tükendiğini söyledi. Şovun 3 saat süreceğini anlatan Öger, şöyle dedi 
     "Bahse Girer misin şovunun Türkiye’nin tanıtımına büyük katkı sağlayacağını düşünen Öger Tour Yönetim Kurulu Başkanı Vural Öger, şovun Aspendos’ta yapılmasına öncülük etti. Aspendos’taki şov, Türkiye’nin tanıtımına büyük katkı sağlayacak. Antalya, Kundu, Belek, Side, Kemer ve Alanya’dan gelecek misafirler için 200 otobüs hazırlandı. Canlı yayınlanacak şovu, Avrupa Parlamentosu’nun bazı üyeleri de izleyecek." 
     
</TEXT>
</DOC>
