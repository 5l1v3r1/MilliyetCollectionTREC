<DOC>
<DOCNO> 328374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/bnba.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş yakıyor 
</HEADLINE>
<TEXT>


2003-04 sezonunda ligin dibine demir atan Phoenix Suns, bu sezon müthiş bir gelişim göstererek 70 maç sonunda zirve koltuğuna oturdu. Phoenix, NBA'deki bütün rekorları da alt üst ediyor 

NBA'E YAKIN PLAN Mete AKTAŞ 


Çok değil, sadece 11 ay öncesine bir flashback yapalım. Phoenix Suns, 2003-04 sezonuna kötü başlangıç yaptıktan sonra coach değişikliğine gitmişti. Ayrıca, takım içinde huzursuzluk yarattığı için en iyi oyuncusu Stephon Marbury'den, neredeyse 2 leğen, 10 mandal karşılığı takasla kurtulmuştu. Genç kadrosuyla sezonu Batı Konferansı'nın en kötü 2. takımı olarak tamamlayan Phoenix Suns'ın, play-off iddiası taşıyan bir takımı yeniden oluşturabilmesi için uzun ve zorlu bir yeniden yapılanma sürecinden geçmesi gerektiği tahmin ediliyordu. 
Ama aradan geçen 11 ay sonunda Phoenix Suns tüm tahminleri aşarak 70 maç sonunda elde ettiği 57 galibiyet ve 75.7'lik galibiyet oranıyla sadece Batı'nın değil, NBA'in en iyi takımı apoletini taktı. 

Beyin Nash 
7 yıl aradan sonra ilk takımı Phoenix'e, 66 milyon dolarlık All-Star oyuncusu olarak geri dönen Steve Nash'in dümeninde olduğu yüksek oktanlı Suns hücum sistemi, genç yıldızlar Amare Stoudemire, Shawn Marion, Quentin Richardson ve Joe Johnson'ın birbirlerine uyumuyla ligin en korkutucu hücum makinesine dönüştü. 2003-04 sezonunda maç başına 94.3 sayı kaydeden Suns bu sezon maç başına 110.4 sayı üretiyor. 
NBA finali oynadıkları 1992-93'ten bu yana en iyi sezonunu geçiren Phoenix'in sezon sonunda kırabileceği NBA ve kulüp rekorları bununla sınırlı kalmıyor. Phoenix eğer kalan 4 deplasman maçını da kazanırsa 33-8'le 1995-96'da Chicago Bulls'un ele geçirdiği bir sezonda en fazla deplasman maçı kazanan takım unvanını egale edecek. Geride kalan 12 maçın 6'sını kazandıkları takdirde 63 galibiyetle kulüp tarihinde en fazla maç kazandıkları sezona imza atacaklar. 

Üçlük yağmuru 
Ligin en yüksek isabetle 38.8 üç sayılık atış kullanan takımı olan Suns, 70 maçta 638 adet üç sayılık basket kaydetti. Maç başına 9.2 isabetli üç sayılık kullanan Suns'ın kalan 13 maçta 735 isabetli üç sayılık basketle Dallas Mavericks'e ait olan NBA rekorunu kırmaya yakın görünüyor. 
Suns, 17 Kasım 2004'te New Orleans'ı iki serbest atış denemesinde tutarak NBA rekorunu egale ederken, Steve Nash de arka arkaya alınan 11 galibiyette 11 kez çift haneli sayılarda asiste ulaştı ve Magic Johnson'a ait rekoru kırdı. 

SAYILARLA GEÇEN HAFTA 
25.000 
Sezon sonunda basketbolu bırakacağını açıklayan Indiana Pacers'ın efsane guardı Reggie Miller takımının San Antonio'yu 100-93 yendiği maçta attığı 21 sayıyla 25.000 sayı barajını geçti. Miller, NBA tarihinde bu sayıya ulaşan 13. oyuncu oldu. 

939 
Utah Jazz'ın Milwaukee Bucks'ı 94-89 yenmesiyle 1988 yılından beri takımın coachluğunu sürdüren Jerry Sloan, kariyerinin 939. galibiyetini aldı ve efsane Boston Celtics coachu Red Auerbach'ı geride bırakarak NBA tarihinde en fazla maç kazanan 6. coach unvanını kazandı. 

4 
Cuma gecesi Detroit'te oynanan Detroit Pistons- Indiana Pacers maçı öncesinde yapılan 4 adet bomba ihbarı ortalığı karıştırdı. İhbarların asılsız olduğunun anlaşılması üzerine 1 saat 25 dakikalık gecikme sonrasında maç başladı ve Indiana, Detroit'i 94-81 yenmeyi başardı. 

HAFTANIN KARMASI 
Allen Iverson Philadelphia 
Ray Allen Seattle 
Carmelo Anthony Denver 
Eddy Curry Chicago 
Emeka Okafor Charlotte 

HAFTANIN TAKIMI 
CHICAGO BULLS 
Sezon öncesinde ligin en kötü takımlarından biri olacağı tahmin edilen genç Boğalar, sezonun ilerleyen dönemlerinde gösterdikleri çıkış ve aldıkları galibiyetlerle herkesi şaşırttılar. Doğu Konferansı play-off tablosunda 5. sırada bulunan ve 4. sırayı ele geçirmek için Washington ve Cleveland ile müthiş bir savaş veren Chicago, bu hafta Toronto ve Boston'ı deplasmanda, Atlanta ve Indiana'yı da sahasında yenerek haftayı kayıpsız kapattı ve haftanın takımı oldu. 

HAFTANIN OLAYI 
Detroit-Indiana maçı öncesinde The Palace'a yapılan asılsız bomba ihbarları yüzünden maçın 1 saat 25 dakika geç başlaması. 

NE DEDİN NE DEDİN 
1- "NBA yönetimi Detroit'te güvenliği bu kadar gevşek tutmasından dolayı utanmalıdır. NBA Başkanı David Stern de her sabah uyandığında aynaya bakıp bizim sezonumuzu berbat eden o ağır cezaları verdiği için kendisinden utanmalıdır". Indiana Pacers takım kaptanı Reggie Miller, Cuma gecesi Detroit-Indiana maçı öncesinde yapılan asılsız bomba ihbarı yüzünden Pistons kulübünün NBA yönetimince mutlaka cezalandırılması gerektiğini söyledi. 

2- "Ondan gerçekten öğrenmek istediğim tek şey basketbolu ne zaman bırakacağıdır". Bir muhabirin Houston'ın 2.26'lık dev pivotu Yao Ming'e en büyük rakibi ve aynı zamanda kendisini en çok zorlayan kişi olan Shaquille O'Neal'den en çok neyi öğrenmek istediğini sorduğunda verdiği yanıt. 

BU MAÇ KAÇMAZ 
31 MART PERŞEMBE CHICAGO - CLEVELAND 
Doğu Konferansı play-off sıralamasında 5. sırada bulunan Chicago Bulls ile 6. sırada yer alan Cleveland Cavaliers'ın Bulls'un sahası United Center'da yapacakları maç 4. sırayı hedefleyen iki takım için hayati önem taşıyor. 

HAFTANIN OYUNCUSU 
ALLEN IVERSON PHILADELPHIA 76'ERS 
Ligin sayı kralı Allen Iverson, Atlantik Grubu'nda ikinci sırada yer alan Sixers'ı sürüklemeye devam ediyor. 1.82'lik süper bücür Sixers'ın Detroit, Toronto ve L.A Lakers'ı devirip haftayı 3-0 ile tamamlamasında 31.7 sayı 10.7 asist 3.3 top çalma 2.3 ribaund ortalamalarıyla başrol oynarken, Toronto maçında bitime 2.4 saniye kala maçı kazandıran basketi kaydetmesinin yanında Lakers maçında da 15 asist yaparak kariyerinin en yüksek sayısına ulaştı. 

Yalnız adam Mehmet 

NBA'de Kuzeybatı Grubu'nda son sırada bulunan Utah Jazz, Houston Rockets'a evinde 99 - 85 mağlup oldu. Utah'da sahaya ilk beşte çıkan ve 37 dakika süre alan milli pivotumuz Mehmet Okur, 8 11 iki sayı, 0 1 üç sayı, 9 10 serbest atış, 6 ribaund, 2 top çalma, 3 top kaybı ile oynayarak 25 sayı kaydetti ve takımının en skorer ismi olmasına karşın yenilgiye engel olamadı. 

Diğer sonuçlar 
Charlotte - New Jersey 91 - 95 
Orlando - Atlanta 109 - 102 
Detroit - Dallas 88 - 95 
Milwaukee - Indiana 76 - 90 
New Orleans - Cleveland 108 - 109 
Chicago - Memphis 94 - 86 
Phoenix - Denver 123 - 114 
Sacramento - Philadelphia 118 - 109 
Portland - Washington 106 - 114 
Golden State - New York 108 - 100 


</TEXT>
</DOC>
