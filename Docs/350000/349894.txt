<DOC>
<DOCNO> 349894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yazar/kohen.html </URL>
<DATE> 2005/06/08/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Söz değil, hareket bekleniyor 
</HEADLINE>
<TEXT>


BUGÜN Washington'da gerçekleşecek olan Bush-Erdoğan görüşmesinde ele alınacak en çetin -ve Türkiye açısından en önemli- konulardan biri, Kuzey Irak'taki PKK varlığı ile ilgili. 
Türk tarafı, Beyaz Saray'daki görüşmeden bu konuda yeni bir vaat yerine, somut bir eylem sinyalinin çıkmasını bekliyor. 
Konu ile yakından ilgili bir yetkilinin deyişiyle, "Amerikalıların şimdiye kadar verdiği sözü yerine getirmeleri ve harekete geçmeleri vakti geldi. Washington'daki görüşmeler, böyle bir angajman için bir fırsat oluşturuyor". 
Bush yönetimi bu kez Kuzey Irak'ta PKK'ya karşı harekete geçme konusunda kesin bir işaret verecek mi, yoksa geçmişteki vaadinin tekrarı ile mi yetinecek 
Ankara gerçekten buna çok önem veriyor. O kadar ki Başbakan'ın Washington'daki görüşmelerinin başarısı ve Türk-ABD ilişkilerinin yeniden rayına oturması da, bu konuda alınacak sonuca bağlanıyor... 

ANKARA ile Washington arasında bir süredir Kuzey Irak'taki PKK varlığı ile ilgili görüşmeler yapılıyor. Türkiye'nin bu terör odağının yok edilmesi talebine, ABD her vesile ile bunu sağlamaya çalışacağını, ancak Irak'taki genel durumun hemen harekete geçme olanağını vermediği karşılığını vermiştir. 
Son haftalarda PKK'nın Güneydoğu Anadolu'daki eylemlerini sıklaştırması, bu arada sayıları 3500 olarak tahmin edilen teröristlerin sınıra daha yakın olan Fırat vadisinde kümelenmesi, Ankara'daki askeri ve siyasi makamların sabrını taşırmaya başlamıştır. 
Şimdi Başbakan Erdoğan da Washington'da Başkan Bush ve diğer Amerikan liderleriyle görüşmelerinde, Türkiye'nin bu konudaki taleplerinin ve beklentilerinin belirli bir eylem planı ve süre içinde yerine getirilmesine verdiği önemi ve önceliği dile getirecektir. 

BU talepleri şöyle özetleyebiliriz 
PKK'nın sayısı 30 olarak belirlenen elebaşısının ele geçirilmesi ve Türkiye'ye iade edilmesi. Amerikalılar bu teröristleri Irak resmi makamlarına teslim ederlerse dahi, 1989'da imzalanan bir anlaşma uyarınca bunların Bağdat tarafından Türkiye'ye iadesi için hukuki zemin mevcuttur...PKK'nın mali ve lojistik kaynaklarının ve kanallarının kesilmesi. Bu şekilde ABD'nin, teröristler listesinde yer verdiği bu örgüte karşı mücadele ettiğinin net mesajını vermesi...PKK'nın gerek Kandil Dağları'nda gerekse şimdi Fırat vadisinde faaliyette bulunduğu mevkilerin komuta merkezi, kamp, vs. ortadan kaldırılması için gerekli hava ve veya kara operasyonlarının yapılması... 
Bir Türk yetkilisine göre "bunlar yeni talepler değil. Amerikalılar bunu biliyorlar. Ancak şimdiye kadar söz verdikleri halde harekete geçmediler." 

BUNUN nedeni, "oyalamak ve PKK kartını elde tutmak mı " Yetkililer ABD'nin böyle bir hesabın içinde olduğuna inanmıyor ve bu konudaki senaryoları mantıksız buluyor. Bir yetkilinin deyişiyle "Aslında bunun sebebi Amerikalıların Irak'taki keşmekeş içinde, kendilerini Kuzey Irak'ta PKK'ya karşı bir cephe açacak durumda görmemeleri, böyle bir eylemin o bölgede de ciddi sıkıntı yaratacağından korkmalarıdır". 
Bunu Amerikan diplomatları da açıkça söylüyorlar. 
Sebebi ne olursa olsun Wasington ve Irak'taki Amerikan askeri makamları, "harekete geçme" konusunda hep kaygı ve tereddüt içinde bocalamıştır. O kadar ki, Türkiye'nin "İsterseniz PKK'ya karşı operasyonları birlikte yapalım" şeklindeki mesajlarına da bir yanıt verememiştir. 
Ancak Başbakan'ın ziyareti, Bush yönetimine Türkiye'nin artık "hareketsizliğe" tahammülü kalmadığını açıkça hissettirecektir. 



</TEXT>
</DOC>
