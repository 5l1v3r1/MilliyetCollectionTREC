<DOC>
<DOCNO> 332331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonyas14.html </URL>
<DATE> 2005/04/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kazlara yeni göç yolu öğretiyorlar... 
</HEADLINE>
<TEXT>

     Soyları tükenmesin diye Laponya kazlarına yeni güzergah öğretiliyor. 
     Alman ''Yaban Kazlarını Koruma Derneği'' yetkilileri, yaban kazlarına çok hafif uçakla ULM yol göstererek hayvanları eğitiyor. 
     Laponya'da üreyen kazlar, her yıl ağustos ile ekim ayları arasında Karadeniz kıyılarına göç ediyor. Ancak gerek Baltık ülkeleri, gerekse kışlaklardaki avcılar yüzünden kazlar soylarının tükenmesi riskiyle karşı karşıya kaldı. 
     Bu durumu göz önüne alan Alman kaz severleri, hayvanları kurtarabilmek ve soylarının devamını sağlayabilmek için kazları Karadeniz kışlakları yerine Almanya'nın batısında Ren vadisindeki özel koruma bölgesi Wesel'e yönlendirmek istiyor. Dernek yöneticilerinden Ralf Birnbach, ''Baltıklı avcıların mermilerinden kurtulabilmeleri için hayvanlara Baltık denizinin batısında daha güvenli bir yol öğreteceğiz'' dedi. 
     Lufthansa'da pilotluk yapan Birnbach'ın verdiği bilgiye göre, kazlar daha yumurtadayken ULM'nin motor sesine alıştırılıyor. Bunun için kuluçka makinelerinin bulunduğu tesislerde günde birkaç kez kasetten motor sesi yayını yapılıyor. 
     Birnbach, ''İşin zor kısmı, yumurtalar çatladıktan sonra başlıyor. Birisinin sürekli kazlarla birlikte olması şart'' diyor ve anne kaz rolünün kendisine düştüğünü anlatıyor. 
     Pilot, ULM koltuğuna oturduğunda kaz gagası şeklinde siperliği olan şapka takarak ''kamuflaj'' yapıyor. Dahası, anne rolünü sürdürerek hayvanları besliyor, onlara kanat çırpmayı öğretiyor ve ilk uçuş denemesini onlarla birlikte yapıyor. 
     Dev yolcu uçakları kullanmaya alışkın Ralf Birnbach, bu zorlu işe ayak uydurmaya çalışıyor ''Lufthansa'dan sonra bu çok değişik bir şey. Uçan süpürgeye ya da ne bileyim çim biçme makinasına binmek gibi bir şey... Havada içgüdülerinize güvenmek zorundasınız. Rüzgar her taraftan üflüyor. Airbus'ta değilsiniz yani...'' Bu ''seferberlik'' planına göre, yıl başında uçakla Almanya'dan Laponya'ya nakledilecek kazlar, baharda ULM'deki ''üvey annelerinin'' peşine takılarak güvenli bir şekilde Ren vadisine dönecekler. Hayvanlar böylece yeni göç yolunu ezberleyecek ve sonraki yıllarda bu yolu bu kez yavrularıyla izleyerek göç güzergahını değiştirmiş olacaklar. 
     Alman pilot ve kendilerini kazları kurtarmaya adamış arkadaşları, eğitecekleri topu topu yüz kazla dört yıl içinde bütün Lapon kazlarının geleceğini güvence altına alabileceklerini düşünüyor. 
     
</TEXT>
</DOC>
