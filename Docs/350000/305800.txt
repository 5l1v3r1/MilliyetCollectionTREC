<DOC>
<DOCNO> 305800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy09.html </URL>
<DATE> 2005/01/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Baykal, Komisyon'a gelerek dokunulmazlığının kaldırılmasını istedi 
</HEADLINE>
<TEXT>

     CHP Genel Başkanı Deniz Baykal, Anayasa-Adalet Karma Komisyonu toplantısına gelerek dokunulmazlığının kaldırılmasını istedi. Komisyonun bu isteğini kabul etmeyerek, dokunulmazlığının kaldırılmasını dönem sonuna ertelediği Baykal, ''Benim dokunulmazlığımı kaldırmayarak diğer dosyaları örtbas etmek istiyorlar'' dedi. 
     Edinilen bilgiye göre Baykal, Karma Komisyon'daki konuşmasında, savunma yapmadığını, savunma hakkını istemek için toplantıya geldiğini belirtti. Komisyona ''Savunma hakkımı kullanmama engel olmayın'' dediği bildirilen Baykal, hava karardıktan sonra bir mitingte yaptığı konuşmadan dolayı düzenlenen fezleke nedeniyle yargılanmak istediğini ifade etti. Baykal'ın, kendisine Cumhuriyet yasalarının uygulanmasından dolayı şeref duyacağını, bunun, uygulanmasına olanak sağlamayanlara ise şeref vermeyeceğini belirtmesine bazı AK Parti'li milletvekillerinin tepki gösterdikleri kaydedildi. 
     
     BAYKAL'A TEPKİ 
     Baykal'ın ''Bazılarının yargılanmamasını mazur göstermek için yargılanması gerekenleri yargılamamanın açıklanamayacağı'' yönündeki sözlerine de bazı AK Parti'li milletvekilleri ''Kendinizle ilgili konudan söz edin'' diyerek müdahale etti. CHP Adana Milletvekili Uğur Aksöz bunun üzerine ''Genel Başkan konuşuyor, saygılı olun'' diye tepki gösterdi. CHP Antalya Milletvekili Feridun Baloğlu'nun da tepki gösteren AK Parti milletvekillerine ''Genel Başkan çıktıktan sonra hesaplaşalım, şimdi değil'' dediği ifade edildi. 
     Edinilen bilgiye göre, Baykal konuşmasını şöyle sürdürdü 
     ''Söylediklerime tepki göstermenizi insan olarak anlarım ama, komisyon üyesi olarak kabul etmem, tepkinizi yadırgadım. Ben kendimi savunmak zorunda değilim. Burada milletvekili dokunulmazlığı ile ilgili 83'üncü maddeyi uygularken Fabrikasyon davranmayın, savunma hakkı kutsaldır diyorum. Sen milletvekilisin diye engelliyorsunuz. Bizim önlemek istediğimiz başka yargılamalar var, önünü açmak istemiyoruz diyorsanız bu toplu infazdır.'' Bu sözler üzerine Komisyon Başkanı Burhan Kuzu'nun ''Herkes kaldırılsın istiyor'' dediği, Baykal'ın da ''Kaldırın o zaman dokunulmazlıkları... Bir de doğrusunu yapın. Topyekün adalet, topyekün infaz olmaz. Huzurunuzu kaçırmayı hiç istemezdim. Bir görev yapmaya çalıştım'' dediği öğrenildi. 
     
     ''TOPTANCI ZİHNİYET'' 
     Baykal toplantıdan ayrıldıktan sonra basın mensuplarına yaptığı açıklamada da milletvekili dokunulmazlığının Türkiye'de en çok tartışılan konuların başında geldiğini ifade etti. Anayasa'nın 83'üncü maddesinin çağdaş anayasaların hiçbirinde bulunmayan bir genişlikle milletvekili dokunulmazlığını düzenlediğini kaydeden Baykal, ''Maalesef bizim 83'üncü madde, tek parti zihniyetini yansıtan bir madde olarak duruyor. Bu madde Anayasamızın en yanlış, en ilkel, demokrasiye, insan haklarına, hukukun üstünlüğüne en ters maddesidir. Öncelikle bunun ele alınması lazım'' dedi. 
     Bu kapsamlı düzenlemeye karşın dokunulmazlığın kaldırılmasının mümkün olduğunu belirten Baykal, bu nedenle Karma Komisyona başvurarak dokunulmazlığının kaldırılmasını istediğini söyledi. Baykal, bugüne kadar ''Başka bir seçenek yokmuş gibi'' gelen dosyaların tümünün otomatik olarak dokunulmazlığın kaldırılmasının ertelenmesi yönünde karara bağlandığını ifade etti. ''Demokratik olmayan Anayasa maddesinin toptancı bir zihniyetle işletildiğini'' savunan Baykal, sözlerini şöyle sürdürdü 
     ''Kimse Anayasa'nın arkasına saklanmasın. Anayasa'nın yanlış bir düzenleme yaptığı doğrudur. Bunun bu şekilde işletilmesinin sorumlusu, milletvekili, Komisyon ve Genel Kurul'dur. Dokunulmazlığın kaldırılmasını istemiyorlar. Anayasa yetkiyi milletvekillerine bırakmış. Nasıl yargılanıp yargılanmayacağına vatandaş kendisi karar vermiyorsa milletvekili de yargılanıp yargılanmamaya karar vermemeli, hukuk karar vermeli. Vatandaş için nasıl işliyorsa milletvekili için de öyle işlemeli.'' 
     
     ''ERTELEME İYİ DEĞİL'' 
     Savunma hakkının en kutsal hak olduğunu belirten Baykal, işlediği iddia edilen suçlar yönünden ayrım yapılmadan tüm milletvekillerinin birlikte ''Dokunulmazlıkları kaldırılması istenenler'' listesinde yeraldığını ve milletvekillerinin de buna yanıt veremediğini söyledi. 
     Kendisine yargılanma olanağının ''Diğer dosyaları örtbas etmek'' için verilmediğini savunan Baykal, şunları söyledi 
     '' Biz senin dosyanı da diğer bütün dosyaları da hep beraber erteleyeceğiz ki bir ayrım olmasın diyorlar. Benimkini ertelemeyin başkalarınınkini erteleyin. O zaman onları teşhir etmiş oluruz diyorlar. Ben de o teşhiri yapmak istiyorum. 
     Erteleme iyi değil. Parlamento çoğunluğu şeffaflık, katılımcılık, insan haklarına saygı, hukukun üstünlüğü diyorsa bunun somut sınavı burada veriliyordu. Maalesef bu sınavda Parlamento sınıfta kalmıştır. Tümünü yargıdan kaçırma uygulaması içine bir kez daha girmişlerdir.'' Açıklaması sürerken komisyonun dokunulmazlığının kaldırılmasının dönem sonuna ertelendiği haberini alan Baykal, ''Hayırlı olsun. Bu mücadeleyi Genel Kurul'da da sürdüreceğiz'' dedi. 
     
</TEXT>
</DOC>
