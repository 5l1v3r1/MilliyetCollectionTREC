<DOC>
<DOCNO> 334289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sontur17.html </URL>
<DATE> 2005/04/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Emekli astsubaylardan "Bayrağa saygı yürüyüşü"... 
</HEADLINE>
<TEXT>

     Türkiye Emekli Astsubaylar Derneği TEMAD Genel Başkanı Mustafa Erol, ''Türk milletinin dokusuna uymayan, vatanına ve Türk Silahlı Kuvvetleri'ne TSK olan sevgisini azaltmaya yönelik hareketler ülkemizde taraftar bulamaz'' dedi. 
     TEMAD üyeleri, Türk Bayrağı'na yapılan saygısızlığı protesto etmek üzere Toros Sokak'tan Abdi İpekçi Parkı'na ''Türk Bayrağı'na saygı yürüyüşü'' düzenledi. 
     Ellerinde Türk bayraklarıyla yürüyüşe geçen emekli astsubaylar, ''Ülke bütündür bölünemez'', ''Laik Cumhuriyetin temel bekçileriyiz'', ''TSK kimsenin değil bizimdir'' yazılı dövizler taşıdılar. Ses aracından çalan askeri marşlar eşliğinde yürüyen grup, ''Oyak seninle halimiz ne olacak '', ''Görev tazminatı tüm emeklilere verilsin'', ''Ek göstergeler arasındaki fark kaldırılsın'' yazılı dövizlerle de çeşitli taleplerini dile getirdiler. 
     Dernek Genel Başkanı Erol, saygı duruşunda bulunulması ve İstiklal Marşı'nın söylenmesinin ardından yaptığı konuşmada, son günlerde ülkede yıkıcı ve bölücü faaliyetlerin artığını belirtti. 
     AB ülkelerinin sözde Ermeni soykırımını kabul ettirmeye çalıştıklarını, Türk askerini şehit eden canilerin yandaşlarının ülkenin doğusunda otonom bir bölge ya da ayrı bir devlet kurmak istediklerini kaydeden Erol, ana kimlik dururken alt kimlik arayışına yönelindiğini, yabancıların ülkenin çeşitli yerlerinde büyük miktarlarda toprak satın aldığını ve ekümeniklik tartışmalarının ortaya atıldığını ifade etti. 
     Erol, şöyle konuştu 
     ''Türk milletinin dokusuna uymayan, vatanına ve TSK'ya olan sevgisini azaltmaya yönelik hareketler, ülkemizde taraftar bulamaz. 
     Misak-ı Milli hudutları içerisinde yaşayan herkes Türk'tür. 'Türkiyeliyim' söylemleri de ulus devleti bölmeye ve üniter yapıyı yıpratmaya, Lozan'ı yok sayıp Sevr'i hortlatmaya yönelik çalışmalardır.'' Erol, astsubayların emekli maaşlarıyla ilgili sorunlarına da değinerek, ''TSK'dan emekli olan astsubaylara bugüne kadar verilmeyen görev tazminatının verilmesi ve maaşlarında iyileştirilme yapılması için gerekli kararların alınmasını istiyoruz'' diye konuştu. 
     
</TEXT>
</DOC>
