<DOC>
<DOCNO> 303972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun28.html </URL>
<DATE> 2005/01/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İsrail'de subaylar itaatsizlik çağrısı yaptı 
</HEADLINE>
<TEXT>

     Batı Şeria'daki Yahudi yerleşim birimlerinde yaşayan 34 İsrailli yedek subay, askerlere Gazze Şeridi'ndeki yerleşim birimlerinin boşaltılması emrine itaat etmemeleri çağrısında bulundu. 
     Bu subayların imzaladığı ve Yediot Aharonot gazetesinde yayımlanan dilekçede, İsrail Başbakanı Ariel Şaron'un 2005'te Gazze'den çekilme planı çerçevesinde Gazze Şeridi'nde 21, Batı Şeria'nın kuzeyinde 4 küçük Yahudi yerleşim biriminin boşaltılmasının ''yasadışı'' olduğu iddia edilerek, ''Yasalara ve ordunun ahlaki kurallarına aykırı olan bu emre itaat etmek yasaktır'' denildi. 
     Öte yandan, Batı Şeria'da yasadışı olarak inşa edilmiş bir yerleşim biriminin boşaltılması emrine itaatsizlik çağrısında bulunan İsrailli askerin bir ay hapse mahkum edildiği bildirildi. 
     Yerleşim birimlerinin boşaltılmasının haziran ayında başlaması öngörülüyor. 
     Şaron, Yahudi göçmenlerin ve radikal din adamlarının askerlere itaatsizlik çağrılarının, ''İsrail toplumuna karşı işlenmiş suç'' olduğunu söylemişti. 
     Şaron'un Gazze Şeridi'nden çekilme planına itiraz eden çevreler, askerlerin çekilme emrine uymamasını istiyor ve bu isteklerini yüksek sesle dile getiriyor. 
     
</TEXT>
</DOC>
