<DOC>
<DOCNO> 337256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/spo30.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



FUTBOL 

Reha Kapsal Karşıyaka'da 
İkinci Futbol Ligi A Kategorisi'nde yer alan Karşıyaka, Teknik Direktör Reha Kapsal ile iki yıllık sözleşme imzaladı. Başkan Levent Aziz Güngil, "Gelecek sezon Süper Lig'e yükselmek için büyük çaba harcıyoruz. Bu işler hep haziran ayında apar topar yapılırdı. Biz nisan ayında gelecek yılın temellerini atıyoruz. Reha Kapsal inandığımız bir teknik adam" dedi. 

FUTBOL 

Oktay Çevik devri kapandı 
İkinci Futbol Ligi B Kategorisi'nde düşme hattında bulunan Göztepe, Teknik Direktör Oktay Çevik'in sözleşmesini fesh etti. Yönetici Orhan Endes, İstanbul'da bulunan Çevik'in kendilerini arayarak, annesinin rahatsızlığı nedeniyle izin istediğini belirtti, "Zor dönemde görev alan ve fedak rca çalışan Çevik'e teşekkür ediyoruz" ifadesini kullandı. 

BOKS 

Ergezen'le güldük 
Almanya'nın Dortmund kentinde profesyonel boks kariyerinin ikinci maçına çıkan Ertuğrul Ergezen, Çek rakibi Jiri Svacina'yı sayıyla mağlup etti. 90 kiloda mücadele eden Ergezen, çok üstün bir maç çıkarırken, son raundda rakibinin kafa darbesiyle açılan kaşına iki dikiş atılmasına rağmen ringde kalarak karşılaşmadan galip ayrılmayı bildi. 

TENİS 

Fed Cup Antalya'da 
2005 Fed Cup Avrupa - Afrika Grup II ve Grup III müsabakaları Antalya Club Alibey'de başladı. İpek Şenoğlu, Pemra Özgen ve Çağla Büyükakçay'dan kurulu Bayan Milli Takımımız da Cezayir, Bosna Hersek, Botswana, Kıbrıs Rum Kesimi, Mısır, İzlanda, Kenya, Malta, Moldova, Monaco, Namibya, Portekiz ve Zimbabwe'nin bulunduğu Grup III'te bir üst gruba çıkmak için mücadele ediyor. 

GÜREŞ 

Atik'e anma töreni 
Olimpiyat, Dünya ve Avrupa Şampiyonu eski milli güreşçi Celal Atik, ölümünün 26. yıldönümünde bugün anılacak. Atik'in Cebeci Asri Mezarlığı'ndaki kabri başındaki tören için Güreş Federasyonu önünden saat 12.30'da servis kaldırılacak. 

VOLEYBOL 

Eczacı hızlı 
Bayanlar liginde bu sezon üçüncülükle yetinen Eczacıbaşı, Çek Cumhuriyeti Milli Takımı oyuncularından, 26 yaşında ve 1.90 metre boyundaki Milada Spalova ile prensipte anlaştı. Spalova'nın resmi sözleşme için önümüzdeki ay İstanbul'a geleceği bildirildi. 

TENİS 

Wimbledon'da ödül artıyor 
Dünyanın en prestijli tenis turnuvası olarak kabul edilen Wimbledon'da organizatörler para musluklarını açtı. Yetkililer, turnuvada bu yıl dağıtılacak toplam ödülün ilk kez 10 milyon poundu 25 milyon YTL bulacağını açıkladı. Erkeklerde şampiyon olan tenisçi 630 bin pound 1 milyon 575 bin YTL ve bayanlarda zafere uzanan raket ise 600 bin pound 1 milyon 500 bin YTL ödül kazanacak. 

ANADOLU TURU 
Miloşevski'nin durumu ciddi 
Malatyaspor maçında başına darbe alan Akçaabat Sebatspor'un kalecisi Peter Miloşevski, sağlık durumu ciddiyetini koruduğu için 2 gün kaldığı Malatya Tıp Fakültesi Hastanesi'nden İstanbul Acıbadem Hastanesi'ne gönderildi. Miloşevski'nin yapılacak tetkikleri sonucu, gerek görüldüğü takdirde de bugün ameliyat olabileceği öğrenildi. 

'Şaibeye yer vermeyeceğiz' 
Samsunspor Teknik Sorumlusu Ertuğrul Sağlam, Sakaryaspor maçında mutlak üç puanı hedeflediklerini söyledi. Genç çalıştırıcı, "Kazanıp, hem herhangi bir şaibeye yer vermemiş olacağız, hem de ligdeki sıralamamızı yukarılara taşıyacağız" dedi. İki gün aradan sonra çalışmalara başlayan takımda hafif sakatlıkları bulunan Ivanov ve Muhammet idmana katılmadı. 

Festival hazırlığı 
A Kategorisi'nde yer alan Vestel Manisaspor'un Asbaşkanı Arif Koşar, pazar günü Yimpaş Yozgatspor'u yenmeleri halinde Süper Lig'e çıkmayı garantileyeceklerini belirterek, kente festival coşkusu yaşatmak istediklerini söyledi. Koşar, "Bir sezonun mücadelesinin karşılığını almak için sabırsızlanıyoruz. Taraftarlarımızı tribünlere bekliyoruz" dedi. 

Konyaspor hızlı çıktı 
Konyaspor, önümüzdeki sezonun kadrosunu oluşturmak için transfer çalışmalarına şimdiden başlama kararı aldı. Basın Sözcüsü Sefa Ortaç, öncelikle Teknik Direktör Saffet Susiç ile anlaşmak istediklerini açıkladı. Ortaç, "Transfer komitemiz, çalışmalarını büyük bir gizlilik ve titizlik içinde yürütüyor. Eksik mevkilere alınacak oyuncularla ilgili, yurt içi ve yurt dışında çok sayıda futbolcuyla temas halindeyiz" ifadelerini kullandı. 

Operasyon hazırlığı 
Kocaelispor Kulübü Başkanı İbrahim Saral, Süper Lig'e yükselme iddialarının iyice azaldığını, ancak umutlarını da tamamen yitirmediklerini söyledi. Saral, "Lig sona ermeden kadro ya da teknik heyete ilişkin herhangi bir eylem içinde olmayacağız. Yapılacak eylemin zamanlaması çok önemli. 22 Mayıs'tan sonra A'dan Z'ye her şeyi değiştireceğiz" yorumunu yaptı. 

Finaller Yalova'da 
Nike'ın bu yıl 3. kez sponsorluğunu üstlendiği Türkiye Yıldızlar Futbol Ligi'nin finalleri 1 Mayıs'ta Yalova'da yapılacak. Yalova Atatürk Stadı'nda yapılacak finallerde Ankara Gençlerbirliği, İstanbul Özalibeyköyspor, Bursaspor ve Gaziantepspor takımları şampiyonluk için mücadele edecek. Turnuvada birinci olacak takım Nike Premier Cup'ta Türkiye'yi temsil edecek. 

'Mücadele istiyorum' 
Kayserispor Teknik Direktörü Hikmet Karaman, Denizlispor maçı için futbolcularıyla toplantı yaparak uyarılarda bulundu. Karaman, "Kalan 5 maçımızda ölesiye mücadele etmenizi istiyorum. Kayserispor'un kurtuluşu, sizlere bağlı. Sahada elbirliğiyle, gönülden, içtenlikle ve özveriyle oynamalıyız. Denizlispor maçı bizim için başlagıç olmalı" yorumunu yaptı. 


</TEXT>
</DOC>
