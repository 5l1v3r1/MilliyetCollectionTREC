<DOC>
<DOCNO> 313530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo20.html </URL>
<DATE> 2005/02/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hakan Şükür ve Necati gol şov yaptı, Ribery göz doldurdu 
</HEADLINE>
<TEXT>

     Galatasaray, 12 Şubat Cumartesi günü deplasmanda Çaykur Rizespor ile yapacağı karşılaşmanın hazırlıklarını sürdürdü. 
     Florya Metin Oktay Tesisleri'nde teknik direktör Gheorghe Hagi yönetiminde gerçekleştirilen ve yaklaşık 1 saat süren antrenmanda futbolcular, kondisyon ile pas çalışmasının ardından çift kale maç yaptılar. 
     Galatasaray'ın gol ayakları Hakan Şükür ile Necati, çift kale maçta farklı takımlarda yer alırken, üst üste attıkları gollerle mücadeleyi adeta düelloya çevirdiler. Her iki oyuncunun da formu teknik direktör Hagi'nin yüzünü güldürürken, Necati'nin takımı maçı 11-9 kazanmasını bildi. 
     Sarı-kırmızılılarda, A ve Ümit Milli Takım kamplarının iptal edilmesinin ardından kamp kadrolarında yer alan oyuncular bugün tekrar takıma dönerken, idmanda ülke milli takımlarına giden Hakan Yakın, Song, Tomas, sakatlığı devam eden Hasan Şaş ve Ümit Milli Takım kampında kasığından hafif bir sakatlık geçiren kaleci Fevzi yer almadı. 
     
     
     RİBERY GÖZ DOLDURDU 

     Fransa'nın Metz takımından transfer edilmesini ardından ağır sakatlığı bulunduğu iddiaları gündeme gelen Franck Ribery, bugün de takımla birlikte antrenmana çıkıp çift kale maçta oynadı. 
     Genç oyuncu çift kale maçta hem sağ hem de sol kanatta denenirken, oldukça süratli olması dikkat çekti. Ribery, yaptığı şık hareketler ve attığı golle de göz doldurdu. 
     
     HASAN ŞAŞ HAFTAYA 

     Galatasaray Kulübü Doktoru Murat Çevik, tedavisi devam eden Hasan Şaş'ın önümüzdeki hafta takımla birlikte çalışmalara başlayacağını söyledi. 
     Yıldız oyuncunun hızla iyileştiğine dikkat çeken Çevik, ''Tedavi süresi çok olumlu geçti. Önümüzdeki hafta takımla birlikte çalışmalar vereceğiz'' dedi. 
     Çevik ayrıca, Franck Ribery'nin sağlık yönünden hiçbir sıkıntısı olmadığını ve teknik direktör Hagi'nin kondisyon olarak hazır gördüğü an sahaya sürebileceğini dile getirirken, Ümit Milli Takım kampından sakat dönen Fevzi'yi ise bugün dinlendirmeyi tercih ettiklerini sözlerine ekledi. 
     Galatasaray, yarın basına kapalı olarak gerçekleştireceği antrenmanla Çaykur Rizespor maçı hazırlıklarını sürdürecek. 

     
</TEXT>
</DOC>
