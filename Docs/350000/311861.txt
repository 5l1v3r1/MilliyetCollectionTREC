<DOC>
<DOCNO> 311861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/guncel/axgun01.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dosyadan çıkan şok rapor 
</HEADLINE>
<TEXT>


Sendikacı Yeter'e işkence, Gazeteci Zeybek'e tecavüz dosyasından Emniyet'in raporu çıktı. Rapora göre doktor ve avukatlar, porno filmden esinlenip Zeybek'e "tecavüz edildi" raporu vermiş... 

GÖKÇER TAHİNCİOĞLU Ankara 

Sendikacı Süleyman Yeter'e işkence yaptıkları, Gazeteci Asiye Güzel Zeybek'e de tecavüz ettikleri iddiasıyla yargılanan 9 polisin zamanaşımına uğrayan davasında, şok bir rapor ortaya çıktı. Emniyet Genel Müdürlüğü Teftiş Kurulu tarafından hazırlanan raporda, doktor ve avukatların Zeybek'e porno kitap ya da filmlerden esinlenerek "tecavüze uğramış" raporu verdikleri öne sürüldü. 
İstanbul 7. Ağır Ceza Mahkemesi, sanık polislerin 1997'de gözaltındaki 10 mağdura işkence ve tecavüz ettikleri iddiasıyla açılan davayı, 11 Kasım 2004'te, "suçun zamanaşımına uğradığı" gerekçesiyle ortadan kaldırdı. 
Davayla ilgili bir iddiayı araştıran avukatlar, dosyada Emniyet Genel Müdürlüğü Teftiş Kurulu Başkanlığı'nın hazırladığı raporu buldu. 19 Eylül 2002'de iki polis başmüfettişince hazırlanan 19 Şubat 2003 tarihli raporda, avukat Gülizar Tuncer'in, pişman olduğunu ifade eden Zeybek'in tecavüze uğradığı iddiasını ortaya attığı öne sürüldü. Zeybek'i, örgüt suçundan aranan eşinin annesi Emine Güzel ve kardeşi Selda Güzel'in cezaevinde ziyaret ederek ifadesini değiştirdikleri de iddia edilen raporda, Zeybek'in "İşkencede Bir Tecavüzün Öyküsü" adlı kitabını da yönlendirme sonucu yazdığı belirtildi. 
Bazı avukatların, İnsan Hakları Derneği İHD tarafından görevlendirilmiş olabileceğinin kaydedildiği raporda, Zeybek'in, Direnme Savaşı, Çılgın Kuşlar, Şeker Portakalı, Yürekli Bir Kadının Yaşamı gibi kitapları okumasının sağlandığı da vurgulandı. Ayrıca, Zeybek'e "tecavüze uğramış" raporunu veren İstanbul Üniversitesi Çapa Tıp Fakültesi Psikiyatri Ana Bilim Dalı Başkanı Prof. Şahika Yüksel de, yasadışı MLKP örgütü sempatizanı olmakla şuçlandı. 

'Karşı çıkmadı' 
Zeybek'in örgüt içi infaza uğramamak endişesiyle doktor raporlarına karşı çıkmadığı belirtilen raporda, avukatlar ile özel rapor veren doktorlar için işlem yapılması istendi. Tecavüz iddiasında bulunan avukat ve doktorların iddialarına ilişkin detaylandırmalarında porno kitap veya filmlerden esinlenmiş olabilecekleri ifade edildi. 


</TEXT>
</DOC>
