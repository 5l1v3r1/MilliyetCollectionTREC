<DOC>
<DOCNO> 312644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun22.html </URL>
<DATE> 2005/02/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
''Kürt liderleri, özerkliklerini genişletme uğraşında'' 
</HEADLINE>
<TEXT>

     Fransa Bilimsel Araştırmalar Merkezi'nin ''İran Araştırmaları Bölümü'' Müdürü ve Paris Siyasal Araştırmalar Enstitüsü öğretim görevlisi Olivier Roy, Irak'ın gelecek süreçte ikili bir federasyonun hüküm süreceği ılımlı bir ülke haline geleceğini söyledi. 
     Roy, İtalya'da yayımlanan haftalık haber dergilerinden L'Espresso'ya yaptığı değerlendirmelerde, ''Iraklılar, ABD Başkanı George Bush için değil, kendi ülkeleri için oy kullandı. Sünniler ile Şiiler arasında etnik çatışmalar olmayacak. Irak ılımlı bir ülke olacak'' dedi. 
     ''Kürt liderleri, halihazırda temkinli davranarak özel bir statü sayesinde özerkliklerini genişletebilme uğraşında'' ifadesini kullanan Roy, Irak'ın kuzeyinde Kürtlerin bağımsız bir devlet kurabileceğini sanmadığını belirterek, ''Kürtler, Bağdat'ta kurulacak güçlü bir hükümetin onlara asla tam bağımsızlık vermeyeceğinin bilincinde'' diye konuştu. Ayrıca bölgede Türkiye ve Suriye gibi ülkelerin, ''bu türden bir gelişmeyi engellemeye kalkışabileceğini'' ifade eden Roy, Irak'ın ikili bir federasyona dönüşeceği inancında olduğunu bildirdi. 
     Roy, ''Irak'ta Şiilerin ağırlıkta olduğu bir hükümet teşkil edilmesinin, ülkeyi teokrasiye yönelteceğine inanmadığını'' da kaydetti ve bu görüşüne mesnet teşkil eden gerekçeleri ise şöyle özetledi 
     ''Irak Şiileri milliyetçidir. Asla Tahran'dan emir almayacaklardır. Nitekim onların safları arasında, Komünistler de dahil olmak üzere geniş bir siyasi yelpaze var. Ayetullah Ali El Sistani'nin şahsiyeti, elbetteki belirleyici bir rol oynayacak. Ancak El Sistani'nin Saddam diktatörlüğünde dahi varlığını koruyabilmesinin, İslam devrimi düşüncesine karşı olmasından kaynaklandığı unutulmamalı. İktidarın din adamlarının elinde olmasını savunan tek bir kişi var, o da genç yaştaki Mukteda El Sadr. Ama onun ciddi bir siyasi ağırlığı yok.'' Roy, Şiiler bünyesindeki dindar ve laik kesimler arasında uzlaşma sağlamak için hükümetin başına yine İyad Allavi'nin getirilebileceğini belirterek, ''Bu türden bir çözüme Amerikalılar da sıcak bakacaktır'' dedi. 
     Roy, ''Amerikalılar Irak'tan çekilmek istiyor. Ama galip olarak çekilmek istedikleri için, bu işi ancak istikrarlı bir hükümet ortaya çıktıktan sonra yapacaklar'' diye konuştu. 
     
     ''İSLAM, ASLA DEMOKRASİ DÜŞMANI OLMADI'' 

     Roy, ''demokrasinin İslam ile bağdaştırılamayacağının Irak'taki hadiselerle de anlaşılıp anlaşılmadığına'' ilişkin bir soruyu yanıtlarken, ''İslam, asla demokrasi düşmanı olmamıştır'' dedi. 
     Ortadoğu'da ortaya çıkmış diktatörlüklerin esin kaynağının Kuranıkerim olmadığını kaydeden Roy, ''Bunlar, Batı'daki tek parti düşüncesinden esinlenmiş yönetimlerdir. Irak'ta Baasçılığın ortaya çıkışı, Mussolini faşizminden etkilenerek gerçekleşmiştir'' ifadesini kullandı. 
     
</TEXT>
</DOC>
