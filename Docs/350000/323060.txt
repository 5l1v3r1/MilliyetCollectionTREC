<DOC>
<DOCNO> 323060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/guncel/gun04.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alevilerden CHP'ye 'Madımak' ihbarı 
</HEADLINE>
<TEXT>


Pir Sultan Abdal 2 Temmuz Vakfı, Madımak katliamıyla ilgili 2 firarinin Sivas'ta olduğu bilgisini, 'Polise söylenirse sızma olur' gerekçesiyle CHP'ye ulaştırdı 

Ezelhan Üstünkaya - Ankara 

Sivas'ta 2 Temmuz 1993'te 37 kişinin ölümüyle sonuçlanan Madımak katliamı davasının 2 firari sanığının Sivas'ta yakalanmasının ardından ilginç ayrıntılar çıktı. 
Firari kardeşler Ali Temiz ve Sadettin Temiz'in Sivas'ta olduğu bilgisine ulaşan Pir Sultan Abdal 2 Temmuz Vakfı, bu bilgiyi 'sızma' olacağı endişesiyle polise söylemek yerine, CHP'li Ali Rıza Gülçiçek aracılığıyla CHP Genel Merkezi'ne iletti. CHP lideri Deniz Baykal'ın talimatıyla Emniyet Genel Müdürlüğü'nden randevu alındı. Gülçiçek'in Emniyet'e bilgileri vermesiyle Sivas polisi, 2 kaçağın yakalanması için takip başlattı. Polis, Akdere Mahallesi'ndeki annelerinin evinde olduğunu tespit ettiği Temiz kardeşleri düzenlediği operasyonla yakaladı. 

'Polisin tavrı belli' 
Madımak katliamıyla ilgili 2 kaçağın 7 yıldır Sivas'ta gül gibi geçinip gittiğinin tespit edildiğini belirten Vakıf Başkanı Murtaza Demir, "Doğrudan Emniyet'e haber vermedik. Bilgi sızdırılır, kaçarlar diye tereddüt yaşadık. Polisin türbanlıya farklı davranması ortada. Gülçiçek'e bildirdik. Gülçiçek de olayı genel merkeze aktardı" dedi. 

Firarilerdi 

Sanıklardan Ali Temiz 9, Sadettin Temiz 4 ay tutuklu kaldıktan sonra tahliye edilmişti. Ankara DGM, bir süre sonra sanıklar hakkında gıyabi tutuklama kararı vermiş, ancak sanıklar bulunamamıştı. Sanıklar 12 yıldır aranıyordu. 


</TEXT>
</DOC>
