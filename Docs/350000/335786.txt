<DOC>
<DOCNO> 335786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/yasam/axyas02.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuvalette gizli kamera 
</HEADLINE>
<TEXT>


Kocaeli'nde 4 yıldır hizmet veren kadınlar tuvaletinde kamera çıktı 

ŞENOL AYDIN DHA 

Gebze'nin en hareketli merkezlerinden İstanbul Caddesi üzerindeki Başaranlar Sitesi'nin zemin katındaki kadınlar tuvaletinde gizli kamera bulundu. Çevre esnafı ile zaman zaman Çolakoğlu Kız Meslek Lisesi öğrencilerinin de kullandığı tuvaletteki kamera, bir kadının şüphelenmesiyle ortaya çıktı. 

4 kişi gözaltına alındı 
Fayansların arasında parlak bir cisim fark eden kadının, durumu bildirmesi üzerine olay yerine polis çağrıldı. Kırılan fayansın altında duvara gömülü kamera bulundu. Tuvaletin 4 yıl önce yapıldığı, gizli kameranın ne zaman ve kimler tarafından yerleştirildiği belirlenemezken, civarda işyeri bulunan 4 kişi gözaltına alındı. Bu kişilerden birinin bilgisayarcı olduğu ve işyerindeki bilgisayarına araştırma amacıyla el konulduğu kaydedildi. 


</TEXT>
</DOC>
