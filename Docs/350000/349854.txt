<DOC>
<DOCNO> 349854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/bnba.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklenen randevu 
</HEADLINE>
<TEXT>


Doğu Konferansı finalinde Miami Heat'i 7. maçta 88-82 yenerek NBA finaline yükselen son şampiyon Detroit Pistons, 2003 şampiyonu San Antonio Spurs ile kozlarını paylaşacak 

NBA'YE YAKIN PLAN METE AKTAŞ 


Doğu Konferansı final serisinin düğümünü çözecek ve NBA Finali'nde San Antonio Spurs'ün rakibini belirleyecek Miami Heat - Detroit Pistons eşleşmesinin 7. maçı öncesinde tarih ve istatistikler Detroit Pistons'ın aleyhineydi. Bugüne kadar play - off tarihinde tam 90 serinin kaderi 7.maçlar sonunda belirlenmişti ve ev sahibi takımlar oynanan 90 maçın 74'ünde yani 82.2'sinde galip gelen taraf olmuşlardı. 
Heat'in kazandığı 5. maçta kaburgalarından sakatlanan ve Pistons'ın kazandığı 6. maçta forma giyemeyen Miami'nin genç yıldızı Dwyane Wade'in, Miami'deki 7. maçta oynayacak olması Heat açısından önemli bir artıydı. Miami, maçın favorisi olarak gösteriliyordu ve normal sürede son 3 dakikaya girilirken skorbordda üstün olan taraftı. Shaquille O'Neal serideki en etkili oyununu çıkartarak 27 sayı atmıştı. Dwyane Wade maçtaki 20 sayısının 12'sini 3. çeyrekte kaydetmişti. İki yıldızın gayreti Heat'in 4. çeyrekte 6 sayılık farkı yakalamasına neden olmuştu. 

Panik havası 
Ama Miami'nin takım olarak unuttuğu bir şey vardı. Pistons köşeye sıkıştığı zaman çok tehlikeli bir takıma dönüşüyordu. Kaybetmeyi reddetmek ve düştükleri kuyudan çıkmayı başarmak Pistons'ın en büyük özelliklerinden biriydi. Pistons'ın bir play - off serisini kazanmak için galibiyete ihtiyaç duyduğu son 9 maçın 9'unu da kazanmış olması da bunun en büyük kanıtıydı. 
Heat, Pistons'a ölümcül darbeyi vurmayı başaramayıp, arka arkaya yanlış şut seçimleriyle panik havasına girince, serinkanlılığını korumayı başaran Detroit Pistons şampiyonluk tecrübesini ortaya koydu ve son 3 dakikasına 79-78 geride girdiği maçı yakaladığı 10-3'lük seri ile 88-82 kazanarak, NBA Finali'nde San Antonio Spurs'e karşı "NBA Şampiyonu" unvanını koruma hakkını kazandı. 

Spurs avantajlı 
2005 NBA final serisi 9 Haziran günü Türkiye saati ile 04.00'te San Antonio Spurs'ün sahası SBC Center'da oynanacak 1. maç ile start alacak. 
Normal sezonda iki defa karşılaşan ve birer galibiyet alan Spurs ve Pistons'ın eşleşmesi aynı zamanda son iki NBA şampiyonunu da bir araya getirecek. 
Pistons karşısına saha avantajına sahip olarak çıkacak olan San Antonio Spurs Batı Konferansı final serisinde Phoenix Suns'ı 4-1'lik skorla geçti ve 1 Haziran'dan beri finaldeki rakibini bekliyordu. Bu uzun bekleme süresince Spurs başta Tim Duncan olmak üzere - ciddi olmasa da - sakatlıkları bulunan oyuncularını dinlendirme şansını yakaladı. 
Pistons ise uzun süren Heat serisinin yorgunluğunu üzerinden atamadan Spurs karşısına çıkacak. Normal sezonda Pistons'ın ilk beş oyuncularının tamamı 2600 dakikanın üzerinde görev alırken, NBA tarihinde son 30 yıl içinde bir sezonda 5 oyuncusu birden 2600 dakikanın üzerinde süre alan sadece 3. takım olmuştu. Ağırlıklı olarak ilk beşini oynatan ve geçen yılın aksine bu yıl benchinden gerekli katkıyı alamayan Pistons, ligin en verimli benchlerinden birine sahip Spurs karşısında fiziksel açıdan zorlanabilir. 
Savunma yönü güçlü iki takımın eşleşmesinde yüksek skorlu maçlar beklemek hayal olsa da, NBA'in son iki şampiyonunu karşı karşıya getirecek bu seride mücadele kalitesi açısından en üst seviyelere çıkılacağını ve basketbolseverlere en unutulmaz finallerden birine tanık olacaklarını garanti edebiliriz. Neticesi 7 maçta belirlenme ihtimali yüksek olan bu seride favori daha derin bir kadroya sahip olan, en az Pistons kadar iyi savunma yapabilen ve dinlenmiş San Antonio Spurs olarak gözüküyor. 
TAHMİN 4-3 SPURS 

Ne dedin, ne dedin 
"Kesinlikle Shaquille O'Neal ile yer değiştirmek isterdim. Bence Shaq'ten daha iyisi yok. Oyun stiline bayılıyorum. Kişiliğine hayranım. İnandığı değerlere ben de inanıyorum ve yeryüzünde onun gibi basketbol oynayabilecek başka biri olmadığını düşünüyorum." 
Miami Heat pivotu Shaquille O'Neal'a karşı büyük bir sevgi besleyen ve saygı duyan kişilerden biri de Real Madrid ve İngiltere Milli Takımı'nın yıldızı David Beckham. İngiltere Milli Takımı ile Amerika turnesine katılan yıldız futbolcu, bir gazetecinin "Hangi Amerikalı sporcu ile yer değiştirmek isterdin " sorusuna verdiği bu yanıta bakalım Shaq'ten karşılık gelecek mi 

Garip ama gerçek 
Pistons kaza geçirdi 
Detroit Pistons oyuncuları Tayshaun Prince, Lindsey Hunter ve Elden Campbell, Pazar gecesi Miami'de 7. maçtan birkaç saat önce trafik kazası geçirdiler. Bir restauranttan çıktıktan sonra bindikleri arabaya bir başka aracın çarpmasıyla sarsılan oyuncular olayı yara almadan atlatırken, Elden Campbell kaza için "korkutucu değil aksine çok eğlenceli bir deneyimdi" dedi. 

Bomba paniği 
Miami - Detroit serisinin Detroit'te oynanan 6. maçı öncesinde maçın oynanacağı The Palace'a telefonla yapılan bomba ihbarı paniğe neden oldu. Karşılaşmanın başlama saatinden 2 saat önce yapılan ihbar üzerine salonda araştırma yapan polis ekipleri bir bombaya rastlamadılar. İhbarın asılsız olduğunu tesbit eden Detroit polisi, salona telefon eden kişinin de kimliğini belirledi. İsminin David Anthony Demeres olduğu belirlenen 41 yaşındaki zanlı göz altına alındı. 


</TEXT>
</DOC>
