<DOC>
<DOCNO> 338260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonyas08.html </URL>
<DATE> 2005/04/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Şiddet gören kadınlar çocuklarına da şiddet uyguluyor .. 
</HEADLINE>
<TEXT>

     Ege Üniversitesi Tıp Fakültesi Psikiyatri Anabilim Dalı'nca yapılan araştırma, çocukluğunda ya da evliliğinde şiddet gören kadınların yarısının çocuklarına da şiddet uyguladığını ortaya koydu. 
     Psikiyatri Anabilim Dalı Öğretim Üyesi Doç. Dr. Işıl Vahip ve Dr. Özge Doğanavşargil, psikiyatri polikliniğine ilk kez başvuran 100 evli kadınla ''aile içi şiddet'' konulu araştırma gerçekleştirdi. 
     Çalışmada, bu kadınların yüzde 42'sinin hem çocukluklarında hem de evliliklerinde aile içi şiddete maruz kaldıkları saptandı. Yine kadınların yüzde 62'sinin evliliğinde, yüzde 63'ünün çocukluğunda, yüzde 83'ünün de çocukluğu ya da evliliğinde aile içi şiddet gördüğü tespit edildi. 
     Araştırma, fiziksel şiddete maruz kalan kadınların yüzde 51'inin de, kendi çocuğuna şiddet uyguladığını ortaya çıkardı. 
     Aynı araştırmada ayrıca, eşinden fiziksel şiddet gören hastaların yarısının çocuklarının da bu şiddete tanık olduğu belirlendi. 
     
     YORUM 
     Sonuçları yorumlayan Dr. Özge Doğanavşargil, ''şiddetin şiddeti doğurduğunu'' vurgulayarak, şöyle dedi 
     ''Kocasından dayak yiyen kadın, çocuğunu dayak yemeyene oranla daha çok dövmekte. Ayrıca çocukluğunda dayakla büyüyen, çocuğunu daha yüksek oranda dayakla büyütüyor. Görüldüğü gibi aile içi şiddet çocukları da etkiliyor. Aile içi şiddet, kuşaktan kuşağa geçerek gelecek nesillerin ruhsal gelişimini etkiliyor.'' Kadına yönelik şiddetin sadece Türkiye'de değil, dünyada da yaygın olduğuna işaret eden Doğanavşargil, ''toplumun aile içi şiddeti kabullenici tutumundan vazgeçmesi gerektiğini'' kaydetti. 
     
</TEXT>
</DOC>
