<DOC>
<DOCNO> 307168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko17.html </URL>
<DATE> 2005/01/17/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Spot piyasa da taksitli satışlara yöneldi... 
</HEADLINE>
<TEXT>

     Elektronik eşya alışverişinde müşterinin kredi kartına taksitli satış imkanı sunan büyük marketlere yönelmesiyle, spot piyasa esnafı da taksitli satışa başladı. 
     Genellikle taksitli aldığı ürünü, peşin ve piyasanın altında fiyata satan spotçular, uzun vadeli taksitli kredi kartlarının yarattığı rekabet nedeniyle zor günler yaşıyor. 
     Adana'da spot ürünler satılan Kocavezir İş Merkezi'nin Yönetim Kurulu 2. Başkanı Hikmet Gökçen, satışlarının son dönemde büyük ölçüde gerilemesinin mağaza sahiplerini düşündürdüğünü söyledi. 
     Geçen yıla göre satışların yarı yarıya azaldığını ifade eden Gökçen, ''Çoğu arkadaşımız günü birkaç satışla, hatta siftah yapamadan günü kapatıyor. Bunun en büyük nedeni, vatandaşın büyük marketlere yönelmesi. Büyük marketler, kredi kartlarına yaptıkları taksitle vatandaşı cezbediyorlar'' dedi. 
     Gökçen, marketlerle rekabet etmek için, iş merkezindeki spot piyasa esnafının taksitli satışa başladığını da belirterek, şunları kaydetti 
     ''Buna rağmen satışlarda artış yok. Nedeni ise spot piyasada taksitli satış yapılmayacağı düşüncesi. Spot satış yapan esnafın hemen yarısı taksitli satışa başlamasına rağmen önyargı sonucu merkezimize henüz istenilen hareket gelmedi. Ancak, tüketici bu uygulamamızı öğrendiğinde işlerimizin canlanacağına inancımız tam.'' 

     
</TEXT>
</DOC>
