<DOC>
<DOCNO> 315630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/spor/spo08.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftara dijital kart 
</HEADLINE>
<TEXT>


UĞUR TENEKECİOĞLU - DHA ANKARA 


Yeni sezonda 
FUTBOL Federasyonu, yeni sezonda "Dijital Taraftar Kartı" sistemini hayata geçirecek. Şiddeti önleme ve stat düzenlenmesiyle ilgili çalışmalar sonucunda oluşan projede, taraftarlara chipli ve resimli kimlik kartları dağıtılacak, maçlara girişten önce kontör yüklenecek. UEFA kriterlerine uyum sağlanması amacıyla düzenlenecek sistem, bedava ve toplu bilet dağıtımının, ücretsiz girişin, fazla seyirci alınmasının önüne geçecek. 

Emniyet de hazır 
DİJİTAL kartların yönetim ve denetim mekanizması federasyonda olurken, tek merkezde toplanacak "taraftar veri tabanından" emniyet de yararlanabilecek. Yasak olan kişilerin maça girmesinin önüne geçilecek, federasyon ve kulüp gelirleri artacak. Yeni sezonda uygulamaya girecek "Dijital Kart" sistemi sonucu yığılma önlenecek, aynı biletle birden fazla kişinin stada girmesi de engellenecek. 


</TEXT>
</DOC>
