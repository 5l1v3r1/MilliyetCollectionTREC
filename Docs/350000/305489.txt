<DOC>
<DOCNO> 305489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo12.html </URL>
<DATE> 2005/01/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ülkerspor Başkanı Özokur görevinden ayrıldı... 
</HEADLINE>
<TEXT>

     Ülkerspor Kulübü Başkanı Orhan Özokur, görevinden ayrıldığını açıkladı. 
     Yazılı bir açıklama yapan Özokur, Ülkerspor'un Ülker Grubu'nun sınırsız desteği ile geldiği noktanın, gerek yurt içinde gerekse yurt dışında kazanılan başarılarla dolu olduğunu belirterek, ''Kulübümüzün ulaştığı kurumsallık değerli spor kamuoyu tarafından bilinmektedir. Bu durumun verdiği güven ve huzurla, iş ve özel hayatıma daha fazla zaman ayırma fırsatını gördüm. Bu nedenle hem deneyimli yönetici arkadaşlarıma, hem de tüm kulüp üyelerine olan sonsuz güvenimin verdiği cesaretle başkanlık görevimden ayrılmış bulunuyorum'' dedi. 
     Orhan Özokur, açıklamasında Ülkerspor'un Ülker Grubu'nun himayesinde ve profesyonel bir yönetim altında, Türk basketbolunun ayrılmaz heyecan unsuru ve başarılı bir temsilcisi olarak Türk gençliğine hizmet etmeye devam edeceğini de vurguladı. 
     
     ÖZOKUR'A ŞEREF BAŞKANLIĞI TEKLİFİ 
     Ülkerspor Yönetim Kurulu, başkanlıktan ayrılan Orhan Özokur'a bugüne kadar yaptığı hizmetlerden dolayı teşekkür ederken, kendisine Ülkerspor 'Şeref Başkanı' olması teklifini götürdü. 
     Kulüp asbaşkanı Ali Doğan, konuyla ilgili yaptığı açıklamada, Orhan Özokur'un Ülkerspor için varını yoğunu ortaya koyduğunu ifade ederek, ''Kendisi gece gündüz demeden takımın başarısı için çalışmıştır. Takımımızın başarılarında Orhan Özokur'un her türlü fedakarlıklarının izleri vardır. Kendi ile özdeşmiş takımının bugünlere gelmesindeki katkılarını hiçbir zaman unutamayız. Yönetim kurulumuzun aldığı karar ile Orhan Özokur'a 'Şeref Başkanlığı' teklifi götürülmüştür'' diye konuştu. 
     
</TEXT>
</DOC>
