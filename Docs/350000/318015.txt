<DOC>
<DOCNO> 318015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur36.html </URL>
<DATE> 2005/02/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Askeri yargıda basın kuruluşlarına sınırlama kalktı... 
</HEADLINE>
<TEXT>

     Milli Güvenlik Kurulu'nun basını bilgilendirme toplantılarını akreditasyonsuz basın mensuplarına da açmasının ardından, askeri mahkemelerde de bazı basın kuruluşlarının izlemesine yönelik sınırlama da kaldırıldı. 
     Eski Deniz Kuvvetleri Komutanı İlhami Erdil'in Genelkurmay Başkanlığı Askeri Mahkemesi'nde görülen davasının bugünkü duruşmasına, akreditasyonu bulunmayan basın kuruluşlarının muhabirleri de alındı. 
     Eski Deniz Kuvvetleri Komutanı İlhami Erdil, eşi Füsun Erdil ve kızı Deniz Erdil'in yargılanmalarına Genelkurmay Başkanlığı Askeri Mahkemesi'nde devam edildi. 
     Davanın bu duruşmasını akredite olmayan basın kuruluşları da izledi. Davayı izlemek için gelen Samanyolu Tv, Kanal 7, Vakit Gazetesi, Yeni Şafak Gazetesi ve Dünden Bugüne Tercüman Gazetelerinin muhabirleri, Genelkurmay Nizamiyesi'ne alındı. 
     Dünden Bugüne Tercüman Gazetesi İcra Kurulu Üyesi Nazlı Ilıcak ve Yeni Şafak Gazetesi Ankara Haber Müdürü Şamil Tayyar da duruşmayı izledi. 
     
     FOTOĞRAF KRİZİ 
     Duruşmaya öğle arası verilmesi üzerine, basın mensupları dışarı çıktı. 
     Genelkurmay Başkanlığı Nizamiyesi'nin dışına çıkan, Dünden Bugüne Tercüman Gazetesi İcra Kurulu Üyesi Nazlı Ilıcak, Dünden Bugüne Tercüman Gazetesi muhabiri Seda Şimşek, Yeni Şafak Gazetesi Ankara Haber Müdürü Şamil Tayyar, Yeni Şafak Gazetesi muhabiri Evin Göktaş ve Vakit Gazetesi muhabiri Kamuran Akkuş, burada fotoğraf çektirdi. 
     Askerler muhabirleri, "fotoğraf çekilmesi yasak" şeklinde uyardı. Daha sonra buraya gelen nöbetçi subay dijital fotoğraf makinesinden fotoğrafın silinmesini istedi. 
     Gazeteci Nazlı Ilıcak, "Burası sokak, burada fotoğraf çektirebilirim" diyerek, fotoğrafın silinmesine karşı çıktı. 
     Ilıcak, daha sonra, makineyi alarak, arabaya bindi. 
     
     DAHA ÖNCE ALINMAMIŞLARDI 
     Oğulbey Askeri Tesisleri'nde yolsuzluk yaptıkları gerekçesiyle Ali Osman Özmen'in de aralarında bulunduğu 39 kişinin yargılamasına da Genelkurmay Başkanlığı Askeri Mahkemesi'nde devam ediliyor. 
     Davanın başladığı 5 Ocak'ta, davayı izlemek için gelen Dünden Bugüne Tercüman Gazetesi muhabiri akredite olmadığı gerekçesiyle Genelkurmay'a alınmamıştı. 
     
     MSB İZİN VERDİ 
     Edinilen bilgiye göre, bu olayın yaşanmasının ardından Dünden Bugüne Tercüman Gazetesi İcra Kurulu Üyesi Nazlı Ilıcak 9 ve 10 Şubat 2005 tarihlerinde Milli Savunma Bakanlığı'na başvurarak, duruşmaları izlemek için izin istedi. 
     Taleplere yanıt veren Milli Savunma Bakanı Vecdi Gönül, 17 Şubat'ta yazdığı yazıda, şöyle dedi 
     "Askeri mahkemelerde yapılan duruşmalar, mahkeme heyetitarafından yasaların belirlediği haller nedeniyle aksine bir karar alınmadıkça aleniyet prensibi ve yasalara uygun şekilde kamuya açık olarak yapılmakta ve tüm basın yayın organları temsilcileri de duruşmaları izleyebilmektedir. Ancak bir grup basın mensubunun 5 Ocak 2005 tarihindeki davayı izlemesinde meydana gelen bazı 
     sorunlar üzerine Genelkurmay Başkanlığı tarafından yapılan değerlendirmede akreditasyon koşulu aranmadan duruşmaların izlenebilmesine karar verilmiş ve uygulanmaya başlanmıştır." 
     
     GAZETELERİ ILICAK DAVET ETTİ 
     Yazının gönderilmesinin ardından Dünden Bugüne Tercüman Gazetesi'nin İcra Kurulu Üyesi Nazlı Ilıcak, bunun üzerine, diğer gazeteleri arayarak, duruşmaya davet etti. 
     
</TEXT>
</DOC>
