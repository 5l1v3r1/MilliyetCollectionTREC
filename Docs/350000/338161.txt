<DOC>
<DOCNO> 338161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy22.html </URL>
<DATE> 2005/04/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Sezer'in iade ettiği "Hazine yardımı yasası" aynen kabul edildi 
</HEADLINE>
<TEXT>

     Cumhurbaşkanı Ahmet Necdet Sezer'in bir kez daha görüşülmek üzere Meclis'e iade ettiği siyasi partilere yapılacak Hazine yardımının yeniden düzenlenmesine ilişkin yasa, TBMM Genel Kurulu'nda aynen kabul edildi. 
     Yasaya, ANAP ve SHP ile birlikte bazı bağımsız milletvekilleri ve CHP İstanbul Milletvekili Hasan Aydın ret oyu kullandı. 
     TBMM Genel Kurulu'ndaki görüşmeler sırasında SHP İstanbul Milletvekili Ahmet Güryüz Ketenci, bir yıl önce verilen bir yasa teklifinin ''CHP ve AK Parti'de erime başlaması üzerine gündeme getirildiğini'' öne sürerek, ''Bu yasa iki partinin utanç ittifakıdır'' dedi. 
     İki partinin ittifak yaparak TBMM'deki ''ikili sistemi'' kalıcı hale getirmek istediğini öne süren Ketenci, ''Ancak bu iki parti halkın yüzde 54'ünü temsil ediyor. Yüzde 46 ise dışarıda. Dışarıda kalanların hakkını kim koruyacak Bir ülkede azınlık hakları korunmuyorsa demokrasi yok demektir. Siz aldığınız oy oranının çok üzerinde bir oranla Meclis'te temsil ediliyorsunuz ve o ölçüde de Hazine yardımı alıyorsunuz. Bu gasp değil mi '' diye konuştu. 
     ''Siyaset terminolojisine 2 partili diktatörlüğün getirilmemesini'' isteyen Ketenci, CHP Grup Başkanvekili Kemal Anadol'a da ''Bir sol partinin Hazine yardımı almaması için çabalıyorsunuz. Sizin yaptığınızı Bolşevikler, Menşeviklere yapmadı. Bu yasa kirli bir yasadır. Demokrasinin önünü tıkamayın'' görüşünü dile getirdi. 
     
     ''KÜÇÜK HESAPLARLA KANUN YAPMAMALIYIZ'' 
     Bağımsız Bayburt Milletvekili Ülkü Güney de yasa üzerinde AK Parti ve CHP grupları adına söz alınmamasını eleştirerek, ''Demek ki siz kararınızı almışsınız, 'Bu partilere para vermeyeceğiz kim ne konuşursa konuşsun' diye. Biz kanun koyucusu olarak duygularımızla hareket etmemeliyiz. Günlük kızgınlıklarla, küçük hesaplarla, kişilere göre kanun yapmamalıyız'' dedi. 
     CHP Antalya Milletvekili Osman Özcan ise yasa teklifinin partilerden herhangi bir kopma olmadan çok önce TBMM Başkanlığı'na verdiklerini belirtti. Halkın milletvekillerine değil, partilere oy verdiği görüşünü savunan Özcan, o nedenle yeni kurulan ya da seçimlerde yeterli oy almayan partileri milletvekili transferi yaparak Hazine yardımı almasının doğru olmadığını ifade etti. Osman Özcan, yürürlükteki yasanın ''yeni parti kurulmasını teşvik ettiğini ve yasal yollarla Hazine'nin hortumlanması anlamına geldiğini'' söyledi. 
     ANAP Malatya Milletvekili Süleyman Sarıbaş da Osman Özcan'ın ''Vatandaşlar milletvekillerine değil partilere oy veriyor'' şeklindeki sözlerini eleştirerek, ''Siz önce milletvekilinin anlamını öğrenin. Milletvekili milletin vekili, onun sözcüsü demektir. Siz ise olsa olsa liderin vekili olursunuz'' dedi. 
     
     DEVLETİN PARASININ HEBA OLMASI 
     İktidarın, toplumun tüm kesimlerini susturduğunu şimdi de siyasi partileri susturmaya çalıştığını iddia eden Sarıbaş, böylece iktidarın mutlak kalacağını sananların yanılgı içinde olduğunu ifade etti. Sarıbaş, ''Başbakan, 25 milyon dolarlara uçak alırken, soygunculara verilen cezaların milyarlarca liralık bölümünü silerken, devletin parası heba olmuyor da siyasi partilere verilecek 1-2 trilyon lira ile mı heba oluyor Eğer bu 1-2 trilyonu da çok görürseniz o durumlara siz düşersiniz'' görüşünü dile getirdi. 
     CHP'li Osman Özcan ise yeniden söz alarak bir milletvekilinin kendisine ''liderinin kölesi'' dediğini ifade ederek, ''Benim siyasi ahlakım lidere ve örgütüne saygılı olmayı gerektirir. Ben köleyim ama partimin kölesiyim'' diye konuştu. 
     AK Parti Grup Başkanvekili Eyüp Fatsa ise yasaya muhalefet edenlerin tutarsız olduğunu ifade etti. Fatsa, AK Parti'den ve CHP'den ayrılan milletvekilleri adına zaten bu iki partinin Hazine yardımı aldığını, şimdi yeniden para istenmesinin bir hakkın iki kere kullanımı anlamına geldiğini söyledi. Fatsa, AK Parti'nin kurulduğunda Hazine yardımının bir hakkın iki kere kullanımı anlamına gelip gelmediği yolundaki laf atmalara ise ''O durum farklıydı. Bizim partimiz Anayasa Mahkemesi tarafından kapatılmıştı. Önümüze iki seçenek çıktı, biz de tercih yaptık. Üstelik de kurduğumuz parti daha o dönemdeki kamuoyu yoklamalarında yüzde 25 halk desteğine sahipti, hayali bir parti değildi'' dedi. 
     Görüşmelerin ardında yasa aynen kabul edildi. 
     
     YASA NE GETİRİYOR 
     Yasa, seçimlere katılabilmek için örgütlenme şartının yanı sıra en az 3 milletvekiline sahip partilerin de Hazine yardımından yararlanmasına ilişkin Siyasi Partiler Kanunu'nun Geçici 16'ncı Maddesi'ni yürürlükten kaldırıyor. 
     Yasanın yürürlüğe girmesiyle genel seçimlerde yüzde 7'nin üzerinde oy alan siyasi partiler, Hazine yardımından yararlanabilecek. 
     Bu durumda gelecek yıl AK Parti, CHP, DYP, MHP ve Genç Parti Hazine yardımından yararlanacak. 3 Kasım 2002'de yapılan son genel seçimlerde barajı geçemeyen DYP yüzde 9.55, MHP yüzde 8.34, Genç Parti de yüzde 7.25 oranında oy almıştı. 
     Yasayla yürürlükten kaldırılan Siyasi Partiler Kanunu'nun geçici 16. maddesi şöyle 
     ''Türkiye Büyük Millet Meclisi'nde 10 veya daha fazla milletvekili bulunup da devlet yardımı alamayan ve seçimlere girme hakkını elde edecek şekilde teşkilatlanmasını tamamlamış siyasi partilere, bu kanunun yürürlüğe girdiği tarihten sonra, Siyasi Partiler Kanunu'nun 'Ek Madde 1' de öngörülen esaslar dairesinde en az devlet yardımı alan siyasi partiye yapılan yardım kadar devlet yardımı yapılır. Bu partilerin 10'dan az olmakla birlikte en az 3 veya daha fazla milletvekiline sahip olmaları halinde kendilerine en az devlet yardımı alan siyasi partiye yapılan yardımın 1 4'ü tutarında devlet yardımı yapılır.'' 
     
</TEXT>
</DOC>
