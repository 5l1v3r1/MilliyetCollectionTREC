<DOC>
<DOCNO> 344124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/siyaset/axsiy02.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata'ya sevgilerle 
</HEADLINE>
<TEXT>


19 Mayıs tüm yurtta törenlerle kutlandı. Ankara'daki kutlamalarda gençler, 'Atatürk'ün Gençliğe Hitabesi'ni okudu. Protokolde de bayram coşkusu h kimdi 

HABER MERKEZİ 


Cumhurbaşkanı Ahmet Necdet Sezer, 19 Mayıs Atatürk'ü Anma ve Gençlik ve Spor Bayramı nedeniyle Ankara'da düzenlenen kutlamalarda Samsun'dan gelen Türk bayrağını gösterip seyircileri selamlayarak büyük alkış aldı. 
19 Mayıs Stadyumu'ndaki törende atletlerin Sezer'e verdiği bayrağın arkasında, "Gençlikten Atatürk Sevgisiyle Cumhurbaşkanımıza" ifadesi vardı. Sezer ve Başbakan Recep Tayyip Erdoğan, şeref tribününe gelen zihinsel engelli sporcu Ekin'i tebrik etti. 


Bayram 'barışı' 

Erdoğan, törende türban konusundaki çıkışıyla hükümetin tepkisini çeken Anayasa Mahkemesi Başkanı Mustafa Bumin'in yanında oturdu ve sohbet etti. 

'Üreten gençlik olun' 
Silahlı Kuvvetler Bandosu'nun Melih Kibar anısına "Hababam Sınıfı" filmi müziğini seslendirmesi, tribünlerden alkış aldı. 
Bu yılki gösteride "Atatürk'ün Gençliğe Hitabesi ve Gençliğin Ata'ya Cevabı", tiyatro sanatçısı Orkun Gülşen ile koro tarafından diyalog halinde seslendirildi. Geçen yıl Gençliğin Ata'ya Cevabı'nın imam hatip liseli bir öğrenci tarafından okunması tartışma yaratmıştı. 
Başbakan Erdoğan, yurdun çeşitli illerinden ve KKTC'den gelen gençlere, "Üniversitelerde elde satırla dolaşan değil, düşünen, üreten gençlik olun" diye seslendi. 


Genç 'Mustafa Kemal'ler Samsun'a çıktı 


19 Mayıs Atatürk'ü Anma ve Gençlik ve Spor Bayramı kutlamaları kapsamında çeşitli üniversitelerden gelen 500 öğrenciyi taşıyan askeri gemiler, Samsun Limanı'nda törenle karşılandı. Karşılama töreninde Vali Mustafa Demir, gençlere "Sizler Türkiye'nin üniversitelerinden gelen genç Mustafa Kemal'ler olarak ülkeyi daha da ileri götüreceksiniz" diye seslendi. 

19 MAYIS'I BÖYLE KUTLADIK 
Hakk rili öğrenciler çorapla gösteri yaptı 

İstanbul'da büyük boyutlarda Türk bayrağı ve Atatürk posterleri taşıyan öğrenciler, "Bayrağa ve Ata'ya saygı yürüyüşü" yapıp Sultanahmet Meydanı'nda buluştu. Hakk ri Stadyumu'nda düzenlenen törenlere katılan Süleyman Demirel Yatılı Bölge İlköğretim Okulu'nun 50 öğrencisi, gösterilerini çorapla yaptı. Bir işadamı tarafından törenler için alınan ayakkabıların, öğrencilerin ayaklarına uymadığı belirtildi. 

Doğum günü pastası 

Samsun'da Büyük Önder Atatürk için "doğum günü" kutlaması düzenlenerek pasta kesildi. 1936'da İngiltere Büyükelçiliği, Kral 8. Edvard'ın tebrik amacıyla bilgi edinme isteği üzerine Dışişleri Bakanlığı'na başvurmuş, Dışişleri Bakanlığı'ndan verilen resmi yanıtta, Atatürk'ün doğum tarihi "19 Mayıs 1881" olarak gösterilmişti. 

Kadın bar ekibi bu yıl yoktu 

Erzurum'da geçen yılki törenler öncesinde, saçlarını tamamen kapatan, tülbent taktıkları için eski 9. Kolordu Komutanı Korgeneral Şaban Recai Öztürk'ün tepkisini çeken Halk Eğitim Merkezi Kadın Bar Ekibi, bu yılki programa alınmadı. 

Denizli'de 500 metrelik bayrak 

Denizli'de Atatürkçü Düşünce Derneği'nin düzenlediği bayrak yürüyüşünde 4 metre enindeki 500 metrelik Türk bayrağını 2 bin kişi taşıdı. Yürüyüşte türbanlı kadınlar da slogan attı. 

Mersinli gençler tango yaptı 

DOĞAN HABER AJANSI 

Adana'da kutlamalar hava sıcaklığı nedeniyle 17.30'da yapıldı. Mersin Üniversitesi'nin Tango Grubu'nun gösterisi de büyük ilgi gördü. Bolu'daki törende öğrenciler 288 metrekare Atatürk posteriyle gösteri yaptı. Antalya Büyükşehir Belediyesi'nin "Gençlik Festivali"nin davetlisi olan ve Kaş'a gitmekte olan Kazakistan uyruklu öğrencileri taşıyan minibüs ise devrildi. Kazada, 10'u Kazak öğrenci, 12 kişi yaralandı. 

Gençler türban yüzünden gerildi 

MEHMET DEMİRKAYA İstanbul 

19 Mayıs Atatürk'ü Anma ve Gençlik ve Spor Bayramı'nda ilk toplantısını yapan İstanbul Büyükşehir Belediyesi Gençlik Meclisi'nde türban nedeniyle gerginlik yaşandı. CHP'li Görkem Gökçe, "Atatürk'ü anma gününde içimde bir burukluk var. Meclis salonuna baktığımızda, bir tanesi başkanlık divanında olmak üzere başörtülü arkadaşlarımız var. Buranın bir kamusal alan olduğunu hatırlatmak isterim" dedi. Bunun üzerine AKP'li gençler, sıra kapaklarına vururken, CHP'li gençler de konuşmacıyı alkışladı. AKP sıralarında oturan bazı gençlerin, Gökçe'ye laf attıkları görüldü. 


</TEXT>
</DOC>
