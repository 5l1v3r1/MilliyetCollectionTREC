<DOC>
<DOCNO> 331739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/soneko08.html </URL>
<DATE> 2005/04/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Unakıtan Fosfat yataklarının bulunduğu dağ bize, biz de ona bakıyoruz 
</HEADLINE>
<TEXT>

     Maliye Bakanı Kemal Unakıtan, Mardin'in Mazıdağı İlçesi yakınlarındaki Fosfat İşletmeleri'nde incelemelerde bulundu. 
     Karayoluyla Diyarbakır'dan Mazıdağı'na gelen Unakıtan, 1974 yılında kurulan ve 1994 yılında üretimi durdurulduğu için atıl durumda bulunan Etibank Fosfat İşletmeleri'nde incelemelerde bulundu. 
     Yetkililerden işletme ile ilgili bilgi alan Unakıtan, dünyada fosfat kayalarının gittikçe önem kazandığını ve Türkiye'ye Tunus, Fas, Ürdün ve İsrail'den fosfat kayaları ithal edildiğini söyledi. 
     Buradaki servetin ortaya çıkarılması gerektiğini ifade eden Unakıtan, şöyle dedi 
     ''Fosfat yataklarının bulunduğu dağ bize bakıyor biz ona bakıyoruz. Bu kabul edilecek bir husus değil. Burnumuzun dibindeki yere de biz sadece bakıyoruz. Bu müessesenin devreye geçirilmesi ve buraların ekonomiye kazandırılması lazım. Dışarıya avuç dolusu para ödeyip de fosfat kayaları getireceğimize kendi imkanlarımızla, kendi servetimizi kullanmamız gerekir. Bunda çok kararlıyım. Bundan sonra devletin fabrikalar yapması söz konusu değil ancak, Türkiye eski Türkiye de değil. Buraya fabrikalar yapacak kimseler bulunur. Ama, her şeyden önce bu fosfat kayalarının ortaya çıkarılması lazım. Bunu burada fabrika kurup değerlendirmek de mümkün, İskenderun'a kadar götürüp işlemek de mümkün. Bunun şartlarını değerlendirmemiz lazım. Önce bu kayayı ekonomimin endüstrinin istediği bir şekilde ortaya çıkaralım, arkasından diğer işlemler gelir. Bu kaya buradan çıkarılıp işletilmeye başlanırsa, bunu yapanlar Biz enayi miyiz Uzakta fabrika kuralım diye düşünecekler. Dolayısıyla hem iç hem de dış sermaye buraya akın eder. Ama öncelikle buraların cazibe merkezi haline getirilmesi lazım bunun üzerinde ısrarla duracağız.'' 
     
</TEXT>
</DOC>
