<DOC>
<DOCNO> 315793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy34.html </URL>
<DATE> 2005/02/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Güçlü Beyaz ette hormon kullanımı mümkün değil 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye'de üretilen beyaz ette hormon kullanımının, ekonomik ve teknik olarak mümkün olmadığını söyledi. 
     TBMM Genel Kurulu'nda, AK Parti Balıkesir Milletvekili Turan Çömez'in gündem dışı konuşmasını yanıtlayan Tarım ve Köyişleri Bakanı Güçlü, yılda 950 bin ton beyaz et üretilen Türkiye'de, yılda kişi başına 14 kilo beyaz et tüketildiğini bildirdi. 
     Türkiye'de, AB standartlarının üzerinde beyaz et işleyen işletmeler bulunduğunu belirten Güçlü, 2004 yılında bir yıl öncesine göre 100 bin ton üretim artışı olduğu ve 25 bin ton ihracat gerçekleştirildiğini kaydetti. 
     Sektörle ilgili yeterli bilgi sahibi olmayan kişilerin ortaya attığı ''hormonlu beyaz et'' iddialarının sektörü olumsuz etkilediğini ifade eden Bakan Güçlü, ''Türkiye'nin en denetlenebilir sektörü, bu sektördür. Beyaz ette hormon kullanımı ekonomik ve teknik olarak mümkün değildir'' diye konuştu. 
     Genel Kurulda, Sanayi ve Ticaret Bakanı Ali Coşkun, CHP Tekirdağ Milletvekili Enis Tütüncü'nün işsizlik ve Organize Sanayi Bölgeleri ile ilgili konuşmasını yanıtladı. 
     AK Parti iktidarının, Organize Sanayi Bölgelerini yeniden yapılandırdığını ve kredi faizlerini indirdiğini belirten Coşkun, bu işletmelerde bugün itibariyle 680 bin kişinin istihdam edildiğini söyledi. 
     77'si tamamlanan 223 Organize Sanayi Bölgesinin tamamının üretime geçmesi durumunda, 1,5 milyon kişiye daha istihdam sağlanacağını ifade eden Coşkun, Organize Sanayi Bölgelerinin işsizliğin önlenmesinde önemli bir kurum olduğunu belirtti. 
     TBMM Genel Kurulu'nda, AK Parti Kahramanmaraş Milletvekili Hanefi Mahçiçek, AK Parti Gümüşhane Milletvekili Sabri Varan, AK Parti Niğde Milletvekili Erdoğan Özegen, AK Parti Niğde Milletvekili Mahmut Uğur Çetin ve CHP Tokat milletvekilleri Orhan Ziya Diren ve Feramus Şahin'in yasama dokunulmazlıklarının dönem sonuna ertelenmesine ilişkin, Anayasa ve Adalet Karma Komisyonu'nun raporları, milletvekillerinin ilgisine sunuldu. 
     
</TEXT>
</DOC>
