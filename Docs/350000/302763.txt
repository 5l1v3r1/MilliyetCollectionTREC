<DOC>
<DOCNO> 302763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun18.html </URL>
<DATE> 2005/01/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tsunami felaketinde 30 kişinin hayatını kurtaran Türk... 
</HEADLINE>
<TEXT>

     Ahmet BAYRAK - MUGLA DHA 

HİNT Okyanusu'nda geçen hafta meydana gelen 9 büyüklüğündeki depremin ardından Güney Asya'da yaşanan tsunami felaketinde sırasında Tayland'ın Kaolak sahilinde bulunan ve 30 kişinin hayatını kurtaran dalış öğretmeni 28 yaşındaki Tolga Kaba, dün sabah Muğla'nın Ortaca İlçesi'ne bağlı Dalyan beldesinde oturan ailesine kavuştu. Tolga Kaba, ailesi ve akrabalarının elini öptü, hasretle kucaklaştı. 
     Ailesi ile buluşup hasret gideren Tolga Kabak, yaşadığı tsunami felaketini anlattı. Tolga Kaba, "Ben o bölgede turistlere dalış öğretiyordum. Olay anında evdeydim. Önce deprem oluyor sandım. Birden camlar sallandı. Büyük bir gürültü oldu. Dışarı çıktığımda her tarafın yerle bir olduğunu gördüm. Yerlerde cesetler vardı. Biraz daha aşağıya indiğimde bir araç içinde iki kişinin sıkışarak boğulduğunu gördüm. Daha sonra sahile indiğimde bin 500 civarında ceset vardı. Biz arkadaşlarımızla birlikte yaralıları sırtımızda yüksek bir tepeye çıkardık. 30 kişinin hayatını kurtardım. İki gün boyunca bize yardım gelmesini bekledik. Deniz çekildiğinde balıkları ve denizin dibini görmek isteyenler sahilin içine girenler ikinci dalgayla birlikte denizde boğuldular. Benim de birçok arkadaşım hayatını kaybetti, ancak bunları içinde Türk arkadaşlarım bulunmuyor. Çok üzgünüm aileme kavuştum çok mutluyum'' dedi. 
     Oğullarından iki gün boyunca haber alamayan Dalyan'da manavlık yapan baba Necati Kaba, "Olayı yemekte öğrendim, iki gün boyunca haber alamadık. Kendisini çok merak ettik. Hatta öldüğünü bile düşündük. Daha sonra telefonla yaşadığını öğrendik. Buraya gelince de iki kurban kestik. Çok mutluyuz'' diye konuştu. 
     Gözü yaşlı anne Türkan Kaba ise, "Olayı ilk duyduğumda sinir krizleri geçirdim. İki gün boyunca ağladım. Kendisinden iyilik haberini alınca inanamadım. Kollarıma sarınca inandım. Çok mutluyum'' dedi. 
     Büyük anne Fatma Yiğit ise önce çok üzüldüklerin, ama şimdi çok mutlu olduklarını, kimsenin böyle bir olay yaşamasını istemediklerini söyledi. Uzun bir yolculuğun ardından Dalya'a gelen Tolga Kaba, büyüklerinin elini öptü sevinç içinde onlara sarıldı. 

     
</TEXT>
</DOC>
