<DOC>
<DOCNO> 309157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun45.html </URL>
<DATE> 2005/01/25/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Moskova Bankası önünde patlama 
</HEADLINE>
<TEXT>

     Rusya'da, ''Moskova Bankası''nın önünde patlama meydana geldiği, olayda ölen ya da yaralanan olmadığı bildirildi. 
     Rus Enformasyon Ajansı RIA Novosti, başkentteki bankanın önünde infilak eden patlayıcının, paket olarak gönderildiğini duyurdu. 
     Ajansa açıklama yapan bir banka yetkilisi, paketin üzerinde ''40 dakika sonra patlayacak'' şeklinde yazı bulunduğunu belirterek, bankanın güvenlik görevlilerinin paketi dışarı çıkararak, polisi aradığını, kısa süre sonra patlamanın meydana geldiğini söyledi. 
     Hasara yol açmayan patlamayla ilgili polis soruşturma başlattı. 
     Moskova Savcı Yardımcısı Vyaçeslav Rasinski, ellerinde, benzer terörist saldırıların düzenleneceğine dair istihbarat bulunduğunu kaydetti. 
     Moskova Bankası'nın önünde 25 Aralık'ta ev yapımı bir bomba patlamış, patlamada bankanın camları ve dış cephesi hasar görmüştü. 
     
</TEXT>
</DOC>
