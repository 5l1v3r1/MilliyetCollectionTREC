<DOC>
<DOCNO> 311428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur04.html </URL>
<DATE> 2005/02/01/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Para yok, sigortalı inek verelim 
</HEADLINE>
<TEXT>

     Muhammet KAÇAR DHA 

      RİZE Sosyal Yardımlaşma ve Dayanışma Vakfı, ihtiyaç sahibi ailelere, yaşam şartları uygun olduğu taktirde para yardımı yerine süt ineği vereceğini açıkladı. Vakıf yetkilileri, dağıttığı inekleri herhangi bir kaza, zayi ya da hastalık durumunda hayat sigortası yaptıracağını belirtti. 
     Uygulama kapsamında yardıma muhtaç olan ve düzenli olarak vakıftan maddi yardım alan ailelere bundan böyle para yardımı yerine inek verilecek. Sosyal Yardımlaşma ve Dayanışma Vakfı, bu amaçla vakıfa maddi yardım talebinde bulunmak için gelen ve durumları uygun olan 22 aileye Jersey ırkı damızlık inek dağıttı. Dağıtılan inekleri alan dar gelirliler 1 yıl sonra 1.900 YTL olan inek bedelini, 3 yıl eşit taksitlerle geri ödemeye başlayacak. 
     İneklere herhangi bir kaza, zayi veya hastalık durumuna karşı ise bir yıl hayat sigortası yaptırıldı. Vakıf bir ineğe 1 yıllığına 120 milyon lira bedelle hayat sigortası yaptırdı. Sosyal Yardımlaşma ve Dayanışma Vakfı Müdürü Hüseyin Kahveci, yerel girişim projesi kapsamında 22 aileye süt İnek dağıttıklarını belirterek, "Dağıttığımız ineklerin her biri günlük 15 ile 20 kilo arasında süt veriyor. Genelde masrafları çıktığında bir ailenin geçimini kolaylıkla sağlıyor. Verdiğimiz ineklerin her hangi bir zayi ve hastalık durumuna karşıda 1 yıllığına hayat sigortası yaptırdık. Bu projemiz vakfımızdan düzenli olarak yardım alan ailelere yönelik sürecek'' dedi. 
     
</TEXT>
</DOC>
