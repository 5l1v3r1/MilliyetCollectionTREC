<DOC>
<DOCNO> 328900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko16.html </URL>
<DATE> 2005/03/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TOFAŞ'tan yeni ticari araç için dev işbirliği... 
</HEADLINE>
<TEXT>

     Fiat, PSA Peugeot Citroen ve Tofaş yeni bir hafif ticari araç geliştirilmesi ve üretilmesi konusunda işbirliği anlaşması imzaladı. 
     Çırağan Sarayı'nda gerçekleştirilen ''minicargo'' projesi yatırım anlaşması imza törenine, Fiat SpA ve Fiat Auto SpA Üst Yöneticisi CEO Sergio Marchionne, PSA Peugeot Citroen Üst Yöneticisi CEO Jean-Martin Folz, Koç Holding ve Tofaş Yönetim Kurulu Başkanı Mustafa Koç ve Tofaş Üst Yöneticisi CEO Diego Avesani katıldı. 
     Tofaş Bursa fabrikasında yılda 135 bin adet olarak üretilecek yeni hafif ticari aracın üçte ikisi PSA Peugeot Citroen, üçte biri Tofaş ihtiyacı dahil Fiat tarafından kullanılacak. 
     2008 yılında satışa sunulması planlanan yeni minicargo, Fiat ve Peugeot Citroen'in hali hazırdaki ürün yelpazesini genişletecek. 
     Yeni bir platform üzerinde yapılacak geliştirme ve üretimden tamamıyla Tofaş sorumlu olacak. 
     Bu aşamada PSA Peugeot Citroen ve Fiat'ın aktif destekleri alınacak. 
     Araştırma-geliştirme ve üretime başlangıç maliyetleri dahil olmak üzere toplam yatırımın 350 milyon Avro dolayında olacağı öngörülüyor. 

     
</TEXT>
</DOC>
