<DOC>
<DOCNO> 303300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun12.html </URL>
<DATE> 2005/01/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Demirel, balıkçı kılığında yakalandı 
</HEADLINE>
<TEXT>

     Yılbaşı gecesi balıkçı teknesi ile kaçtığı Bulgaristan'da yakalanan batık Egebank'ın eski sahibi Yahya Murat Demirel'in olay günü çekilen görüntülerini Doğan Haber Ajansı ele geçirdi. 
     Bulgar polisinin çektiği görüntülerde Murat Demirel balıkçı kıyafetinde elleri kelepçeli görülüyor. Görüntülerde Demirel'in yakalandığı tekne ile üzerinde çıkan para ve ilaçlar da yer alıyor. 
     
     Balıkçı kıyafeti giymiş 

     Kılık değiştirerek kendisine balıkçı süsü veren Murat Demirel ve beraberindekiler bu teknenin özel bölmesinde battaniyelere sarılı halde bulundu. 
     
     Demirel'in üzerinden Belize pasaportu çıktı 

     Demirel'in üzerinde, Belize pasaportuyla Ali Ahmet Hasan adına düzenlenmiş Bulgar pasaportu, eşinden ise ABD pasaportu çıktı. 
     Meksika'nın doğusunda yeralan Belize daha önce de Hakan Uzan'a pasaport vermişti. 
     Yahya Murat Demirel'in üzerinden, 124 bin euro, 25 bin dolar ve 354 milyon lira nakit para çıktı. 
     
     Polise rüşvet teklif etti 

     Demirel'in yakalandığında Bulgar polisine serbest bırakmaları için 100 bin eruo rüşvet teklif ettiği iddiaları da Bulgar yetkililerce doğrulandı. 
     Demirel'in yanında bulunan üç naylon poşet dolusu depresyon hapı, 55 kutu kontak lens ve aile fotoğrafları da bulgar polisinin çektiği görüntüler arasında. 
     Panik atak tedavisi gören Demirel'in uzun gezilerde ilaç kullandığı, kontak lensleri ise eşkalini değiştirmek için taşıdığı kaydedildi. 

     
</TEXT>
</DOC>
