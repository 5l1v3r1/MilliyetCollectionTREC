<DOC>
<DOCNO> 343231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/yazar/yilmaz.html </URL>
<DATE> 2005/05/17/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
"Sözünü tutmadı ÖTV'yi artırdı" 
</HEADLINE>
<TEXT>


Mey'in CEO'su Galip Yorgancıoğlu bir yandan rakının piyasadaki yerini yükseltmek için yeni ürünler çıkarıyor, öbür yandan da ÖTV'nin yol açtığı fiyat artışlarıyla mücadele ederken, yeni ihraç pazarları arıyor. 
Tekel'in alkollü içicekler bölümünü, en yakın rakibinden 100 milyon dolar fazla vererek 292 milyon dolar alan Mey'in durumunu Yorgancıoğlu şöyle anlatıyor 
"Ortaklarımız müteahhitlik yapan bir grup. Bu gurubun sanayiye yatırımın özendirmek için olsa gerek, özelleştirme sırasında ÖTV zammı olamayacağını söylediler, uygulamadılar. Son iki yılda alkollü içeceklere 4 kez ÖTV zammı yapıldı." 
Rakının son iki yılda dolar bazında fiyatının dört kat artığına değinen Yorgancıoğlu, alkollü içeceklere gelen yüzde 26 ile yüzde 118 oranındaki artışın, çok yüksek bir maliyet getirdiğini belirtiyor. 
Yüzde 8'lik enflasyon hedeflemesinin karşısında alkollü içeceklere yapılan ÖTV zammının, ekonomik gerekçelerini anlamakta zorlandığını ileri süren Yorgancıoğlu, "Şubat ayında devletin ÖTV gelirleri düştü, mart ayında da bu düşüşün sürmesi bekleniyor. Rakı tüketiminden yalnızca Mey kazanmıyor, aynı zamanda devlet ve üzüm üreticisi ve sanayi de kazanıyor" hatırlatmasını yapıyor. 

Rakıyı yükseltiyor 
2005 yılında 1.2 milyar dolar ciro hedefleyen Mey, Tekirdağ rakısının "altın serisini" çıkartarak, rakıyı aperatif içkisi sınıfında zorluyor. Yükselen şarap pazarına ise, "Kayra" armağan edilen iyilik anlamına geliyor markası ile yeni bir ürün çıkartırken, votkaya da "Binboa" adıyla yeni imaj yüklüyorlar. 
Tekirdağ Altın Serisi 35 - 45 milyon lira arasında bir fiyatla satacak. Diğer rakılardan üretim süreçleri açısından da farklılık gösteren Altın Serisi, taze üzümden elde ediliyor ve 3 ay dinlendiriliyor. Bir ay da meşe fıçılarda bekletilip, öyle şişeleniyor. Altın Serisi'nde başlangıç ve sonuç aşamasındaki değil, "en ortadaki ürün" şişeleniyor. 
Altın Serisi'nin sunumunda, "Sultan Reşat Kadehi" olarak bilinen ince ve küçük boy rakı kadeh öne çıkartılıyor. 
Yorgancıoğlu, cirosunun yüzde 70'ini oluşturan rakı tüketiminin, son 5 yılda yüzde 70'lerden, 40'lar düzeyine gerilediğini vurguluyor. Mey, 17 fabrikada bin 700 personel ile üretim yapıyor. 5 fabrikada rakı, 3'ünde şarap, 4'ünde suma, birinde de anason üretiliyor. Ayrıca Ankara'da viski, Çanakkale'de kanyak, votka, cin, Yozgat'ta da bira üretimi sürüyor. 
Yorgancıoğlu, şarap üretimine bağlı olarak Şarköy ve Elazığ'da da bağ satın aldıklarını belirtiyor. 

Yeni ihraç pazarları 
Mey'in özelleştirmeden sonra ihracatı 1.7 milyon litreden, 3.5 milyon litreye yükseldi. Irak'a savaş döneminde 5 konteyner rakı ihraç ettiler. Yılda kişi başına alkol tüketimi 13 litre ile dünyada liderliği elinde bulunduran Güney Kore'nin yanı sıra Arjantin, Çin, Hindistan, ABD ve Almanya yeni ihraç pazarlarından. 
Kişi başına alkol tüketimi Türkiye'de yılda 1 litre olurken, Avrupa ortalaması 6 litre civarında. Alkollü içecek pazarına yatırım yapanların sarıldıkları da bu oran. Millet rakının beyazını tartışıyor, oysa "milli içki" iç pazarı kaptırıyor. 



</TEXT>
</DOC>
