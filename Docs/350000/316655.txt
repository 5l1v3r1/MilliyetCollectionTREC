<DOC>
<DOCNO> 316655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/yazar/altan.html </URL>
<DATE> 2005/02/19/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dadsız 
</HEADLINE>
<TEXT>


BAL Mahmut, dostlar arasında şive taklitleri de yaparak anlattığı fıkralarıyla Osmanlı'dan uzantılı sözlü mizahın, Çankaya sofralarından da geçmiş, kahkahalar yaratan bir zeka şelalesiydi. 
ABD basınında ve siyasal kulislerinde Türkiye'de yoğunlaşmakta ve resmileşmekte olan Amerikan aleyhtarlığıyla ilgili olarak yapılan saptama, yorum ve değerlendirmeler Bal Mahmut'un neşeli bir anlatımla yaptığı bir nokta vuruşunu canlandırdı bendenizin belleğinde... 

1. Dünya Savaşı'nda Enver Paşa'nın, Alman İmparatoru II. Wilhelm'in istediği doğrultusunda Rusya ile birlikte İtilaf Devletleri'ne yani İngiltere'ye, Fransa'ya, İtalya'ya, Japonya'ya ve ABD'ye karşı ilan ettiği savaş ve o blokun Balkanlar'daki küçük bir parçası olan Romanya'nın işgali... 
Bir Osmanlı zabiti, emirberiyle birlikte, kenti terk etmiş bir ailenin Bükreş'teki evine yerleşmiş. Evde kala kala sadece sarkık göğüslü, geniş kalçalı, yaşlı bir hizmetçi kadın kalmışmış. 

Bizim Osmanlı zabitinin çakı gibi olan emirberinde, bir süre sonra bir sünepelik başlamış. 
Zabit 
- Memiş, diye bağırdığında ya gevşek bir "Emret kumandanım" yanıtı geliyor, ya hiç ses çıkmıyormuş. 
Genç zabit yine bir gün bağırmış üst kattan 
- Memiş... 
Üşengeç bir ses duyulmuş 
- Emret komutanım. 
- Çabuk koş gel buraya... 

Memiş, yorgunca adımlarla çıkmış merdivenleri ve bizim genç zabitin karşısında hazır ol durmuş. Hazır ol durmuş ama gözleri fersiz bakıyormuş. 
Zabit 
- Ulan Memiş, demiş doğru söyle, sen evdeki o ihtiyar hizmetçiyi şey ediyorsun değil mi 
Memiş 
- Ediyon kumandanım, demiş, ediyon. 
Ve küçük bir ekleme daha yapmış 
- Ama dadsız... 

Menderes iktidarının son dönemlerinde 82 yaşındaki Hüseyin Cahit'in "iktidar çetesi" diye yazdığı için, Ankara Cezaevi'ni boyladığı Tahkikat Komisyonları'nın kurulduğu "6-7 Eylül olayları" diye bilinen İstanbul kargaşasında, azınlıkların zorlandığı, mağazaların yağmalandığı günlerde Bal Mahmut'a rastlamıştım. 
Bal Mahmut, Romanya'daki emirber Memiş'in öyküsünü anlatmıştı 
- Şey ediyon kumandanım, şey ediyon ama dadsız... 

Türkiye'nin tepelerdeki son yüz yıllık yöneticileri artısı eksisiyle tarihsel olayları rahat bir saydamlığın berraklığı içinde somutlaştırmak yerine, bağnaz bir çarpıtmayla Türkiye'yi, adeta dünyadan kopuk bir çemberin içinde afsunlayıp durmuşlardır... 

Adnan Menderes'in ortaya çıkması da kendiliğinden olmadı. 2. Dünya Savaşı'na girmemek için Hitler'le koyulaştırılan flörtün sonunda, Hitler Almanyası da yenilince Türkiye bir anlamda "mağlup bir devlet" muamelesi gördü. 
Örneğin 1911'de Trablusgarp Savaşı'nda Enver Paşa'nın İtalyanlara yenilmesi sonucu, Roma'nın egemenliğine geçen 12 Ada 1947'de Paris Konferansı'nda Yunanistan'a verildi. Türkiye, bir gözlemci olarak bile davet edilmedi o konferansa... 

2. Dünya Savaşı'nın bitimindeki Potsdam Konferansı sonucunda çok zor durumda kalan İsmet Paşa, Washington'a -hadi sığındı demeyelim- yaklaşma gereğini duydu ve tek parti anayasası bile değiştirilmeden, çok partili döneme Washington'un isteğiyle geçildi. 
Adnan Menderes'in iktidarı, Washington uzantılı bir iradenin ürünüydü. 
Ne var ki, Adnan Menderes de İsmet Paşa gibi, Washington'u yeterince tanımıyordu. 
Ne 1863'te kurulmuş olan Robert Kolej mezunlarının yaşam öyküleri şöyle bir taranmıştı ne ABD basınının son yüz yıllık koleksiyonlarında Türkiye ile ilgili haberlerin grafiği incelenmişti. 

Adnan Menderes de, Türkiye'yi denizlerde uçan bir martı kuşu kadar, gerçekten bağımsız zannediyor ve dilerse dış politikasını da, Washington rotasından çıkarabileceğini sanıyordu. 
Kendisinin ABD'den rica ettiği 300 milyon dolara olumlu yanıt alamamıştı ve "Ben de Sovyetler'e doğru eğilirim ha" demeye getirmek gibi bir gösteriye girişmişti. 
Bal Mahmut, Memiş'in öyküsünü anlatıyor ve 
- Dadsız, diyordu. 

ABD basınında ve Washington siyasal kulislerinde Türkiye'ye karşı yükselen sesler, bilemeyiz buralarda kimlerin gönüllerinde sinsi umut gülleri açtırmada... 
Washington'a karşı alternatif politikalar üretme olanaklarının veya özenlerinin, ne ölçüde gerçekçi olabileceğini kestirecek bir durumda değilim bendeniz. 
Ancak, ola ki Türkiye hiçbir zaman sanıldığı kadar bağımsız olmadı sadece aşırı bir edebiyatı yapıldı bunun ve bu aşırı bağımsızlık edebiyatına da bol bol inananlar ve onu yeniden gerçekleştirmek isteyenler oldu. Ne Deniz Gezmiş'leri, ne Talat Aydemir'leri unutmamak gerek... 

Tarihsel bir saydamlıktan yoksun olmanın ve politik tatavalarla büyülenip gitmenin bedelleri büyük oluyor çokçası... 
Bendenize de durumu nasıl gördüğümü sorarsanız Bal Mahmut'un ruhuna bir selam göndererek, Memiş'in değerlendirmesini tekrarlayacağım 
- Dadsız... 



</TEXT>
</DOC>
