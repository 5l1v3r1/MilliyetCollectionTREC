<DOC>
<DOCNO> 312652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/soneko02.html </URL>
<DATE> 2005/02/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tüzmen Cezayir'de Türk müteahhitlerine büyük iş imkanları var 
</HEADLINE>
<TEXT>

     Devlet Bakanı Kürşad Tüzmen, Cezayir'de Türk müteahhitlerine büyük iş imkanları bulunduğunu belirterek, Türk müteahhitlerinin Cezayir'de, önümüzdeki 5 yılda, 5-10 milyar dolar arasında proje üstlenebileceklerini bildirdi. 
     Cezayir Cumhurbaşkanı Abdülaziz Buteflika'nın Türkiye ziyareti ve Türk işadamlarıyla yaptığı görüşmelerle ilgili olarak, A.A muhabirinin sorularını yanıtlayan Kürşad Tüzmen, görüşmelerin çok verimli geçtiğini belirterek, her iki tarafın da ilişkilerini geliştirmek için kararlılıklarını ortaya koyduklarını söyledi. 
     
     50 MİLYAR DOLARLIK PAZAR... 
     Cezayir Cumhurbaşkanı Buteflika'nın Türk işadamlarına, ''Biz reform çalışmalarını başlattık devam ediyoruz. Geçmişte yaşanan sıkıntılardan dolayı Cezayir piyasasını bırakmayın, sadece ticari ilişkilerle yetinmeyelim kalıcı işler yapalım. Cezayir olarak önümüzdeki 5 yılda 50 milyar dolarlık yatırım yapacağız. Türk firmalarını Cezayir'e davet ediyoruz. İşbirliğinde, gidebildiğiniz yere kadar gitmeye hazırız. Bu bir siyasi iradedir.'' dediğini hatırlatan Bakan Tüzmen, sözlerine şöyle devam etti 
     ''Sayın Cumhurbaşkanı Cezayir'in siyasi iradesini ortaya koymuştur. Şu anda Türk işadamları bankacılık alanında, bürokraside bazı sıkıntılar yaşamaktadır. Ancak önümüzdeki dönemde, bu sıkıntıların önemli ölçüde giderileceğini inanıyorum. Türk firmaları, özellikle de yurtdışında faaliyette bulunan müteahhitlerimiz Cezayir'de önemli işlere imza atacaklardır. 
     Türk müteahhitleri Cezayir'in, 5 yılda 50 milyar dolar tutarındaki alt ve üst yapı yatırımlarından önemli bir pay alacaklardır. Türk müteahhitlerinin Cezayir'de, önümüzdeki 5 yılda, en az 5 milyar dolarlık proje üstleneceklerine eminim. İyi çalışılırsa bu rakam 10 milyar dolara kadar yükselebilir. Cezayir tarafı da, işbirliğinde çok samimi, bunu herkesin önünde en üst düzeyde ifade ettiler. 
     Türk müteahhitleri, yaptıkları kaliteli işlerle Afrika'da müteahhitlik sektörünün baş aktörlerinden olacaklardır.'' Cezayir'de önümüzde dönemde başta baraj, otoyol ve konut olmak üzere çok sayıda alt ve üst yapı ihalelerinin açılacağına dikkat çeken Bakan Tüzmen, Cezayir Cumhurbaşkanı'nın Atatürk Havalimanı projesiyle ilgilendiğini ve havaalanını yapan firmadan bizzat bilgi aldığını ifade etti. 
     
     TÜRKİYE-CEZAYİR TİCARET HACMİ... 
     Cezayir-Türkiye ticaret hacminin, şuanda 2 milyar dolar civarında olduğunu belirten Kürşad Tüzmen, yapılan görüşmelerde bu rakamın üç yılda, 4 milyar dolara çıkarılması konusunda anlayış birliğine varıldığını ifade etti. 
     Tüzmen, şunları söyledi 
     ''Bunun için çalışmalara hemen başlıyoruz. Türkiye-Cezayir arasında serbest ticaret anlaşması yapmak için faaliyetlere hız veriyoruz. 
     Serbest ticaret anlaşmasını bu yıl içinde tamamlamayı planlıyoruz. Cezayir tarafı da bu konuda istekli. Bunu tamamlayıp yürürlüğe koyduğumuz andan itibaren, ticaret hacmimiz hızla yükselecektir. Bunu diğer ülkelerde de gördük. 
     Hedefimiz gerçekçi bir hedeftir. Yüksek gümrük duvarlarına rağmen, Cezayir'e önemli miktarda ihracat yapıyoruz. Gümrük duvarları aşağıya doğru indikçe, dış ticaretimiz de önemli ölçüde artacaktır. 
     Yapacağımız anlaşma iki ülkenin de çıkarına olacaktır. Diğer yandan, müteahhitlik hizmetlerinin artması, Cezayir'e olan ihracatımızı da olumlu yönde etkileyecektir.'' 
     
</TEXT>
</DOC>
