<DOC>
<DOCNO> 347176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko46.html </URL>
<DATE> 2005/05/30/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Mustafa Koç "Referandum sonucu bence Türkiye için dezavantaj değil" 
</HEADLINE>
<TEXT>

     İşadamı Mustafa Koç, Fransa'da, Avrupa Birliği AB Anayasası ile ilgili yapılan referandumdan ''hayır'' çıkmasının Türkiye açısından dezavantaj değil, avantaj olacağını söyledi. 
     Ankara Ticaret Odası'nın ATO 82. kuruluş yıldönümü nedeniyle kokteyl verildi. ATO'da verilen kokteyle katılan işadamı Mustafa Koç, Fransa'da yapılan AB Anayasası referandumuyla ilgili soruları yanıtladı. Bu konuda, işin biraz daha ''sulanması'' veya bu şekilde ''çatlak'' sesler çıkması halinde, Türkiye'nin öneminin daha iyi ortaya çıkacağını düşündüğünü bildirdi. 
     Kendisinin konuya öbür taraftan baktığını ifade eden Koç, bu sonucun, aynı zamanda Chirac hükümetine bir mesaj verdiği anlamına geldiğini de söyleyen Koç, '' Bu kararla AB kendi içine dönmez mi '' sorusu üzerine de şunları kaydetti 
     ''Fransa da AB'nin direği, çatının direği nasıl içine dönecek ki...Bizim burada ev ödevimizi yapmamız lazım. Bu biliniyordu. Anayasa hazırlıkları, başka ülkelerde referandumular var. Onları bir görmek gerekiyor. 
     Fransa gibi bu kadar ağırlığı olan bir ülkede böyle bir sonuç çıkması, bence Türkiye'nin uzun vadede lehine olacaktır diye düşünüyorum. Ama bu benim tahminim...'' Öte yandan, ATO'nun kuruluş kokteyline, Devlet Bakanı Kürşad Tüzmen, Adalet Bakanı Cemil Çiçek, DSP Genel Başkanı Zeki Sezer, MHP Genel Başkan Yardımcı Oktay Vural, DYP Genel Başkanı Mehmet Ağar, Anap Genel Başkanı Erkan Mumcu, Ankara Valisi Kemal Önal ile çok sayıda işadamı ve ATO üyeleri de katıldı. 
     Diğer yandan, kokteyle katılan DYP Genel Başkanı Ağar, Anap Genel Başkanı Mumcu ve Adalet Bakanı Cemil Çiçek beraber masaya oturarak bir süre sohbet ettiler. Golden Trombon orkestrasının müziği eşliğinde açık havada verilen kokteyl, yağmur yağması üzerine ATO'nun kapalı bölümünde devam etti. 
     
</TEXT>
</DOC>
