<DOC>
<DOCNO> 309977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur01.html </URL>
<DATE> 2005/01/27/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Kadın dayağı evden kaçırttı 
</HEADLINE>
<TEXT>

     Kerem PULGAT - Taner ORAL DHA 

      KONYA'da, eşinden sürekli dayak yiyen 40 yaşındaki Şükrü Taşyaka, 2 yaşındaki kızı Emine'yi de yanına alarak evden kaçtı ve Şefkat Derneği'nin açtığı Erkek Sığınma Evi'ne yerleşti. 
     Can güvenliği kalmadığı gerekçesiyle savcılığa suç duyurusunda bulunan Şükrü Taşyaka, 5 yıllık eşi Nuran Taşyaka'dan şikayetçi oldu. Ailesi tarafından görücü usulü ile evlendirildiği eşi Nuran Taşyaka'nın cezalandırılmasını isteyen Şükrü Taşyaka, utandığı için şiddet gördüğüne ilişkin rapor almadığını söyledi. Şükrü Taşkaya, eşinden gördüğü şiddeti anlatırken şunları söyledi 
     "O evde her gün dayak yiyordum. Karım beni sürekli aşağılayıp, dövüyordu. Artık dayanamayacağımı anladım ve evi terketme kararı aldım. 2 kızım vardı, 2 kızıma birden bakamayacağım için, küçük kızım Emine'yi yanıma aldım ve evden çıktım. Ancak annemin evine dönemedim. Daha önce televizyonda gördüğün erkek sığınma evinin yerini sorarak öğrendim ve buraya geldim. Kahveye gitsem, beni dışlarlardı ama burada herkes eşinden dayak yediği için geldiğinden beni yadırgamadılar ve kader birliği yaptık.'' Bir inşaat şirketinde işçi olarak çalışan Taşyaka, tasarruf gerekçesiyle işten çıkarılınca uzun süre iş bulamadığını belirterek, "Eşimle sürekli tartışıyorduk. Ancak son zamanlarda, her gün beni dövmeye başladı. Sadece içki içip eve sarhoş gelmiyordu, onun haricinde her haliyle beni bir erkek olarak mahvetti. O evde öyle günler geçirdim ki anlatılamaz. Üzerime çıkarak beni ölümle tehdit ediyordu'' dedi. Taşyaka, "En kısa zamanda bu canavar ruhlu kadından boşanarak halim-selim kendi halinde ve beni dövemeyecek bir kadınla evleneceğim'' diye konuştu. 
     Şefkat Derneği'nin Erkek Sığınma Evi'ne yerleşen Taşyaka, benzer sorunlarla karşı karşıya kalan evli erkeklerle birarada yaşamaya başladı. 
     
</TEXT>
</DOC>
