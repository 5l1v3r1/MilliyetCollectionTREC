<DOC>
<DOCNO> 306782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo20.html </URL>
<DATE> 2005/01/15/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Galatasaray'ın EuroCart projesi başladı... 
</HEADLINE>
<TEXT>

     Galatasaray'ın EuroCart projesi, Almanya'nın Gelsenkirchen kentinde FC Schalke 04 ile Galatasaray arasında yapılan karşılaşma öncesi başladı. 
     Arena AufSchalke Stadı'nda yapılan karşılaşma öncesinde düzenlenen tanıtım programında Ebru Yaşar, Nadide Sultan ve Yavuz Bingöl mini birer konser verdiler. 
     Seyirciler arasında yapılan süper taraftar paketi çekilişiyle devam eden tanıtım programında sanatçılar toplu olarak Galatasaray ve onuncu yıl marşını söyledi. 
     Galatasaray Kulübü Başkanı Özhan Canaydın, FC Schlake 04 Kulübü Başkanı Gerhard Rehberg, Galatasaray yönetim Kurulu üyeleri, futbolcular ve teknik heyet birlikte sahaya çıkarak taraftarı selamladı. 
     Karşılaşma öncesinde taraftarlara ''Merhaba Almanya, merhaba Schalke, merhaba Galatasaraylılar'' diye seslenen Canaydın, şunları söyledi 
     ''İşte biz geldik. Türkiye'deki 20 milyon taraftarımızın sesini size iletiyoruz. Bize bugüne kadar büyük destek sağladınız. Beraber yürüdük biz bu yollarda ama daha bitmedi. Bu yollarda yine beraber yürüyeceğiz. 50 bin taraftarımız burada, işte Türkiye burada.'' FC Schalke 04 Kulübü Başkanı Gerhard Rehberg de yaptığı kısa konuşmada, Galatasaray'ı Arena AufSchalke Stadı'nda ağırlamaktan büyük memnuniyet duyduğunu dile getirdi. 
     Maden işçisinin yer altında gaz ölçmede kullandığı bir el lambasını hediye eden Rehberg'e karşı Canaydın, Schalke 04 kulübü başkanına 04 nolu Galatasaray üyelik paketini verdi. 
     
</TEXT>
</DOC>
