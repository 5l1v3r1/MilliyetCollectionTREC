<DOC>
<DOCNO> 328579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy36.html </URL>
<DATE> 2005/03/30/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
MGK Genel Sekreteri ABD ile ilişkilerin dibe vurduğu söylemi, abartma 
</HEADLINE>
<TEXT>

     Milli Güvenlik Kurulu MGK Genel Sekreteri Büyükelçi Yiğit Alpogan, ''Türk-Amerikan ilişkilerinde kriz olduğu, ilişkilerin kötü bir aşamadan geçmekte bulunduğu, hele hele ilişkilerin dibe vurduğu gibi söylemlerin'' temelsiz abartmalar olduğunu söyledi. 
     Alpogan, ''50 yıldır kurup güçlendirdiğimiz Türkiye-ABD ilişkileri, son zamanlarda bazı çevrelerce öne sürülen iddialardan etkilenemeyecek kadar güçlüdür, dinamiktir. Bu ilişkiler bir günde kurulmadığı gibi bir günde de bozulmayacak kadar sağlamdır'' dedi. 
     Bu yıl 20. kuruluş yıldönümünü kutlayan Türk-Amerikan İş Konseyi TAİK , düzenlediği öğle yemeğinde MGK Genel Sekreteri Büyükelçi Alpogan'ı konuk etti. 
     Alpogan, yemeğin ardından yaptığı konuşmada, Türk-Amerikan ilişkilerinin geliştirilmesi için gerekli potansiyel, irade ve azmin her iki tarafta da mevcut olduğunu belirtti. 
     Yiğit Alpogan, globalleşmenin son derece küçük bir alan haline getirdiği dünyamızda, çok çeşitli ve hızlı gelişmelerin yaşandığı, bu değişimlerin de herkesi yakından ilgilendirdiği günümüzde, Türkiye ve ABD'den beklenenin, ortak değerleri ve çıkarları gözeterek, bu ilişkilerin halkların yararına olacak şekilde geliştirilmesini sağlamak olması gerektiğini vurguladı. 
     Son dönemde ilişkiler hakkında her iki ülkede de çeşitli kesimlerce değişik yorumlar yapıldığına, ilişkilerin yetkili yetkisiz çeşitli çevrelerce değerlendirmelere tabi tutulduğuna işaret eden Alpogan, demokrasilerin gereği olarak bu değerlendirmelerin yapılmasının doğal karşılanabilecek, hatta iyimser bir açıdan bakıldığında, bunların ilişkilerin daha da geliştirilmesi için yol gösterici nitelikler taşıyabileceğinin ileri sürülebileceğini belirtti. 
     Ancak bunu yaparken sağduyunun elden bırakılmaması, kamuoylarında yersiz soru işaretlerine meydan verecek abartılı değerlendirmelerden kaçınılması gerektiğini vurgulayan Alpogan, burada herkese, iki ülkedeki yetkililere, kamu ve özel sektör temsilcilerine, düşünce kuruluşlarına, hükümet dışı kurumlara düşen görevin, halklar arasındaki ilişkilerin zarar görmesine engel olacak önlemleri almak, ortak çıkarları savunabilmek olduğunu söyledi. 
     
     ''SALDIRILARA EN GÜZEL CEVABI İKİ HALK VERECEK'' 
     Alpogan, tarafları suçlayan, adeta mahkum etmeyi amaçlayan bu tür saldırılara en güzel cevabın, yine demokrasi ve insan haklarını savunmak amacıyla bir zamanlar cephede omuz omuza savaşmış olan, bugün de bu idealleri birlikte savunan iki halkın sarsılmaz dostluğunun verdiğini ifade ederek, konuşmasını şöyle sürdürdü 
     ''Burada özellikle belirtilmesi gerekli husus, Türk-Amerikan ilişkilerinin durumu hakkında söylenenlerin gerçekleri yansıtmadığıdır. Bugün Türk ve Amerikan halk katmanlarının derinlerine inmiş, karşılıklı bir güvensizlik havasından bahsetmek doğru değildir. 
     Türk-Amerikan ilişkilerinde kriz olduğu, ilişkilerimizin kötü bir aşamadan geçmekte bulunduğu, hele hele ilişkilerin dibe vurduğu gibi söylemler temelsiz abartmalardır. İlişkilerimiz herhalde 1964 Johnson mektubu, 1975-1978 silah ambargosu krizleri dönemiyle mukayese edilemez. Bununla beraber Türk-ABD ilişkilerinin ortak değerlere dayalı, çok boyutlu dokusunun tazelenmesine ihtiyaç olduğu gerçeği de ortaya çıkmaktadır. Bu ortaklığın daha da gelişmesi için gerekli işbirliği ve diyalog kanallarının açık ve iletişimin canlı tutulması önem taşımaktadır.'' MGK Genel Sekreteri Büyükelçi Alpogan, 50 yılda kurup güçlendirilen Türkiye-ABD ilişkilerinin son zamanlarda bazı çevrelerce öne sürülen iddialardan etkilenemeyecek kadar güçlü, dinamik olduğunu belirtirken, ''Bu ilişkiler bir günde kurulmadığı gibi bir günde de bozulmayacak kadar sağlamdır'' dedi. 
     
</TEXT>
</DOC>
