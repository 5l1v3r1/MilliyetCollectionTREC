<DOC>
<DOCNO> 307448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun32.html </URL>
<DATE> 2005/01/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Rus Yabloko Partisi lideri Ukrayna başbakanı olabilir 
</HEADLINE>
<TEXT>

     Rusya'nın liberal partisi Yabloko'nun Ukrayna asıllı lideri Grigori Yavlinski'nin Ukrayna başbakanı olarak atanabileceği ileri sürüldü. 
     Rusya'da yayımlanan Ruski Kuriyer gazetesinde yer alan haberde, Yavlinski'nin başbakan olarak atanmasının Ukrayna Devlet Başkanı Viktor Yuşçenko'ya yakın çevreler tarafından değerlendirildiği ve ''Yabloko liderine Yuşçenko'nun danışmanlığının önerilmesinin de olasılıklar arasında olduğu'' ileri sürüldü. 
     Haberde, Gürcistan Cumhurbaşkanı Mihail Şaakaşvili'nin Gürcü asıllı Rus işadamı Kakha Bendukidze'yi geçen yıl Ekonomi Bakanı olarak atadığı ve büyük ihtimalle Saakaşvili'nin Yuşçenko'ya Ukrayna asıllı Yavlinski'yi başbakan olarak ataması önerisinde bulunduğu ifade edildi. 
     Yavlinski'nin, tatilini doğduğu yer olan Ukrayna'nın Lviv kentinde geçirmesinin de, bu spekülasyonları artırdığına dikkat çekilen haberde, ''Bunun ötesinde Yavlinski, Davos'ta Yuşçenko'yu destekleyen üst düzey Ukraynalı yetkililerin de hazır bulunacağı Dünya Ekonomi Forumu'na katılacak'' denildi. 
     Grigori Yavlinski, 1992 yılında Ukrayna Devlet Başkanı Leonid Kravçuk'un Ukrayna başbakanlığı teklifini kendisine Rusya'da ihtiyaç duyulduğu gerekçesiyle geri çevirmişti. Haberde, Yavlinski'nin Yuşçenko'nun yapacağı teklifi bu defa kabul edeceği öne sürüldü. Yabloko Partisi barajı aşamayarak Rusya'da parlamentoya giremezken, Yavlinski, Kremlin'in politikalarına yönelik muhalefetiyle tanınıyor. 
     
</TEXT>
</DOC>
