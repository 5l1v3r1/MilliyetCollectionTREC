<DOC>
<DOCNO> 301124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sontur16.html </URL>
<DATE> 2004/12/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ali Balkaner yakalandı... Balkaner, Bayrampaşa Cezaevi'ne gönderildi 
</HEADLINE>
<TEXT>

     ''Yurtbank Davası'' kapsamında 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırıldıktan sonra hakkında çıkartılan gıyabi tutuklama kararı uyarınca aranan Ali Avni Balkaner, İstanbul Güneşli'de yakalandı. 
     Mali Şube Müdürlüğü'ne ait bir araçla polisler eşliğinde İstanbul Emniyet Müdürlüğü'ne getirilen Balkaner, polisin oluşturduğu koridordan geçirilerek binaya alındı. 
     Elleri kelepçesiz olduğu görülen Balkaner, basın mensuplarının bugüne kadar nerede saklandığı ve hakkındaki iddialara ilişkin sorularına, ''Basın açıklaması yapmak için Hürriyet Gazetesi'ne gidiyordum. Daha sonra her şeyi açıklayacağım'' karşılığını verdi. 
     Balkaner, eski sahibi olduğu Yurtbank'taki işlemlere ilişkin yargılandığı İstanbul 8. Ağır Ceza Mahkemesi'nce ''verilmemesi gereken kredileri açarak dolandırıcılık yapmak'', ''zimmet'' ve ''off-shore hesapları üzerinden bankanın vasıta kılınması suretiyle dolandırıcılık yapmak'' suçlarından toplam 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırılmış ve hakkında gıyabi tutuklama kararı çıkartılmıştı. 
     Karar açıklanmadan önce duruşmada hazır bulunan Balkaner, daha sonra rahatsızlandığı gerekçesiyle adliyeden ayrılarak izini kaybettirmişti. 
     
     BAYRAMPAŞA CEZAEVİ'NE GÖNDERİLDİ 

     Emniyetin ardından İstanbul Adliyesi'ne götürülen Ali Balkaner'in gıyabi tutukluluğu vicahiye çevrildi. 
     İstanbul İnfaz Savcılığı'nda, 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırıldıktan sonra hakkında çıkartılan gıyabi tutuklama kararına ilişkin evrakları gözden geçirilen Balkaner, kararın vicahiye çevrilmesi amacıyla Nöbetçi 1. Sulh Ceza Mahkemesi'ne çıkartıldı. 
     Hakkındaki gıyabi tutuklama kararı vicahiye çevrilen Ali Avni Balkaner, Bayrampaşa Cezaevi'ne gönderildi. 
     Saat 16.45 sıralarında adliyeden çıkartılarak bir polis aracına bindirilen Balkaner'e ilaçları da teslim edildi. Balkaner, adliye çıkışında basın mensuplarının yönelttiği sorulara, ''Kaçmadım'' cevabını vermekle yetindi. 
     
</TEXT>
</DOC>
