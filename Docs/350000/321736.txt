<DOC>
<DOCNO> 321736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/yazar/dundar.html </URL>
<DATE> 2005/03/08/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Neden kadın şair yok 
</HEADLINE>
<TEXT>


Bu soruyu, yıldızlı bir gece yarısı, semaya doğru birbirinden güzel mısralar haykıran dostlara soruverdim apansız... 
Saatlerdir birbiri ardınca okunan harikulade şiirlerin biri bile kadın şair elinden çıkma değildi. 
"Bana 3 kadın şair sayın" dedim zorlandılar. 
Sonra antolojilere baktım 
Memet Fuat'ın "Çağdaş Türk Şiiri"nde Adam, 1996 84 şair arasındaki tek kadın Gülten Akın'dı 
"Ah kimselerin vakti yok Durup ince şeyleri anlamaya Kalın fırçalarını kullanarak geçiyorlar evler, çocuklar, mezarlar çizerek dünyaya". 
İlhami Soysal'ın "20. Yüzyıl Türk Şiiri"ndeki Bilgi, 1973 60 şair arasına, Gülten Akın dışında bir de Türkan İldeniz girebilmişti 
"Beni senden zorla kopardılar yiğidim Bir kınamadır tutturdu gözleri cümlesi bir olup kanıma tükürdüler zincirlediler ellerimi Seviyorum diye başlayacaktı savunmam söz hakkı vermediler". 

Kadın şair azlığının nedenini tartışırken kadının erkek toplum içinde ezilişinden, ev işlerine mahk m edilişinden dem vuruldu. Bunlar doğruydu da, soruyu yanıtlamaya yetmiyordu 
Neden kadın romancı ya da öykücü deyince bir çırpıda 10 isim sayabiliyorduk da şair gelmiyordu aklımıza 
Şiiri bu denli erkeksi kılan neydi 
Şiirin bir zaafı mı, erkeğin bir vasfı mı 
En maço tabiriyle, "Kadın yazmıyor, yazdırıyor" muydu 

Yanıtı Doç. Dr. Nazan Bekiroğlu'nun www.nazanbekiroglu.net "Osmanlı'da Kadın Şairler" makalesinde buldum 
Bekiroğlu, "Osmanlı'nın geleneksel döneminde kadın şair yok denecek kadar az. Çünkü kadınların şiir biçiminde bile duygularını ifade etmesi, hatta 'vuslat, aşk, muhabbet, sevda, y r' gibi sözcükleri kullanması ayıp sayılmaktadır" diyor. 
Bu durum, kadın ruhunda bir sakınım içgüdüsü yaratıyor. Kadın, "maddi cazibe"den, yani başını açmaktan kaçındığı kadar, "manevi cazibe"den yani yüreğini açmaktan da kaçınıyor. 
"Ya susacak ya toplumsal baskıyı göze alacaktır. İkisini de yapamayan, klişeleri erkeklerce belirlenmiş bir söylemi taklit eder. Bu, baştan yenilgidir". 
"Bugün h l Yahya Kemal ya da Necip Fazıl ölçüsünde bir kadın şairimiz yoksa ama Yakup Kadri ya da Kemal Tahir ölçeğinde romancılar olarak Halide Edip ya da Adalet Ağaoğlu'dan bahsedebiliyorsak bu, gelenek yokluğundadır" diyor Bekiroğlu... 
Kadın şair, Tanzimat'ta şiir koşusuna katıldığında erkek meslektaşı 6 asırdır yazıyordu. Oysa romanda öyle değil. Roman, Tanzimat'la başladı. İlk Türk romanı İntibah 1876 ile Fatma Aliye'nin Muhazarat'ı 1892 arasında sadece 16 yıl var. O yüzden erkeklerle aşık atabiliyor kadın romancılar... 

Ancak günümüzde işler değişiyor. Kadın, hayatla birlikte şiire de sızıyor. 
Müjdan Cunbur ile Neriman Saryal'ın derlediği "Türk Kadınının Şiiri" 1997 kitabında Lale Müldür'den, Perihan Mağden'e, Gülsüm Akyüz'den Melisa Gürpınar'a dek 100'ü aşkın kadın şair adı var. 
Yılmaz Odabaşı'nın "Son Çeyrek Yüzyıl Şiir Antolojisi" Alfa, 2003 , yeni kuşaktaki kadın şair patlamasının belgesi... 
Sombahar dergisinin "Kadın Şairler Özel Sayısı"nda Ocak-Nisan 1994 Günseli İnal "Bir toplumda kadın şairin varlığı, o toplumun ilerleme ve uygarlık düzeyi göstergesidir" diyor. 
Erken yitirdiğimiz Nilgün Marmara'nın bir çığlığıyla bitirelim 
"Ey, iki adımlık yerküre senin bütün arka bahçelerini gördüm ben..." 



</TEXT>
</DOC>
