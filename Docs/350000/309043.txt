<DOC>
<DOCNO> 309043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/guncel/gun02.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Okkan'a tören yok 
</HEADLINE>
<TEXT>


Diyarbakırlılar, Hizbullah terör örgütü üyelerince şehit edilen eski Emniyet Müdürü Ali Gaffar Okkan'ı unuttu. Kentte Okkan için anma töreni yapılmadı 

HAKAN TURHAN, ÖZGÜR CEBE DHA 

Diyarbakır'da 24 Ocak 2001'de Hizbullah üyelerince 5 korumasıyla birlikte şehit edilen eski Diyarbakır Emniyet Müdürü Ali Gaffar Okkan 4. ölüm yıldönümünde memleketi Sakarya'da mezarı başında anıldı. Diyarbakır'da bu yıl anma töreni yapılmadı. 
Okkan'ın Hendek'teki mezarı başındaki törene eşi Zerrin Okkan, kızı Sezin Okkan, babası Fikri Okkan'ın yanı sıra, Sakarya Valisi Nuri Okutan, Düzce Valisi Halil Nimetoğlu, Ankara Emniyet Müdürü Ercüment Yılmaz, Sakarya Emniyet Müdürü Mustafa Aydın, Düzce Emniyet Müdürü Saim işlek, Diyarbakırspor Kulübü Başkanı Ahmet Göksu ile meslektaşları ve yakınları katıldı. 

Mevlit okutuldu 
Diyarbakır'da geçen yıllarda Okkan'ın öldürüldüğü yere karanfiller bırakılırken, bu yıl Sezai Karakoç Bulvarı'ndaki olay yerine giden olmadı. Anma töreni de yapılmazken, Diyarbakır Emniyet Müdürlüğü, Okkan ve arkadaşları için Sümer Camii'nde mevlit okutturdu. 


</TEXT>
</DOC>
