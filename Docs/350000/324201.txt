<DOC>
<DOCNO> 324201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas29.html </URL>
<DATE> 2005/03/16/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Bomba bulunduğu sanılan koliden 'şişme bebek' çıktı 
</HEADLINE>
<TEXT>

     Almanya'nın doğusundaki bir postanede, içinde bomba bulunduğu sanılan koliden ''şişme bebek'' çıktı. 
     Bölge polisi, AFP'ye yaptığı açıklamada, bir posta görevlisinden, kolinin titreşimler ve tuhaf gürültüler yaydığını, tehlikeli bir paket ya da düpedüz bir bomba olabileceği yolunda uyarı aldıklarını belirtti. 
     Polis, kolinin üzerindeki adresten göndericinin tespit edildiğini ve evine gidilerek pakette ne olduğunun sorulduğunu, gönderici kişinin paketi açarak şişme bebeği ve üstündeki pilleri gösterdiğini kaydetti. 
     Bu kişinin, şişme bebeği, erotik ürünler satan bir mağazadan satın aldığı, ancak ''memnun kalmadığı'' için iade ettiği bildirildi. 
     
</TEXT>
</DOC>
