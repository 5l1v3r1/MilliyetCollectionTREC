<DOC>
<DOCNO> 331332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/yasam/yas03.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Florida 'Vahşi Batı'ya dönebilir 
</HEADLINE>
<TEXT>


Yeni yasa tasarısına göre, ABD'nin Florida eyaletinde yaşayanlar, suç işleyeceğini düşündükleri kişiyi, suç işlemeden öldürme hakkına sahip olacak 

DIŞ HABERLER SERVİSİ 

ABD'nin, Florida eyaleti meclisi tarafından onaylanan bir yasa tasarısına göre Floridalılar, suç işleyeceğini düşündükleri bir kişiyi henüz suç işlememiş olsa da öldürme hakkını elde edecek. 
ABD Başkanı George W. Bush'un kardeşi Florida Valisi Jeb Bush, "iyi, sağduyulu, suç karşıtı" olarak nitelediği yasa tasarısını imzalayacağını söyledi. 
Eyalette halen geçerli olan yasalar, Floridalıların saldırıya uğramaları veya tehdit edilmeleri halinde, karşı saldırıda bulunmadan önce mümkün olduğunca direnmelerini veya kaçmalarını zorunlu kılıyor. Yeni tasarı ise kişiye, tehdit olarak algılanan herhangi birini öldürme hakkı veriyor. 
Eyalet meclisinin kararını eleştirenler, yasa tasarısının Floridalıları "önce ateş etmeye, sonra soru sormaya" teşvik edeceğini ve eyaleti "Vahşi Batı'ya çevireceğini" söylüyor. Tasarının destekçileri de, suç işleyecek olanların artık iki kere düşünmesi gerekeceğini savunuyor. 



</TEXT>
</DOC>
