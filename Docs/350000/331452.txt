<DOC>
<DOCNO> 331452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko48.html </URL>
<DATE> 2005/04/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Merkez Bankası zorunlu karşılıklara uyguladığı faiz oranını düşürdü 
</HEADLINE>
<TEXT>

     Merkez Bankası, Yeni Türk Lirası YTL zorunlu karşılıklara uyguladığı faiz oranını 11 Nisan Pazartesi tarihinden geçerli olmak üzere 0,75 puan düşürerek yüzde 11'e çekti. 
     Merkez Bankası tarafından yapılan açıklamada, bankaların aracılık maliyetlerinin azaltılması yolu ile etkin ve verimli çalışmalarına katkıda bulunmak amacıyla, bankalarca faizsiz olarak Merkez Bankası'nda tutulan zorunlu karşılıklara ilişkin kaynak maliyetinin düşürülmesi için, 8 Ağustos 2001 tarihinden itibaren YTL zorunlu karşılıklara, 24 Mayıs 2002 tarihinden itibaren de yabancı para zorunlu karşılıklara faiz ödenmeye başlanıldığı hatırlatıldı. 
     Açıklamada, şöyle denildi 
     ''YTL zorunlu karşılıklara uygulanan faiz oranı en son, 7 Şubat 2005 tarihinden geçerli olmak üzere 0,75 puan azaltılarak yüzde 11,75'e düşürülmüş ve YTL zorunlu karşılıklara uygulanan faiz oranının YTL mevduat ağırlıklı ortalama basit faiz oranlarının yüzde 75'i ile yüzde 80'i aralığında tutulduğu ve bankaların mevduat faiz oranlarının değişimine paralel olarak belirlendiği belirtilmişti. 
     Bankaların YTL mevduat faiz oranlarında meydana gelen düşüşler dikkate alınarak, YTL zorunlu karşılıklara uygulanacak faiz oranı 11 Nisan 2005 tarihinden geçerli olmak üzere 0,75 puan azaltılarak yüzde 11 olarak belirlenmiştir.'' Açıklamada, yabancı para zorunlu karşılıklara uygulanan faiz oranlarının ise önceden olduğu gibi, bankaların Merkez Bankası'nda serbest olarak bulundurdukları 2 gün ihbarlı döviz tevdiat hesabı faiz oranları ile aynı düzeyde ve haftalık olarak belirlenmeye devam edileceği belirtildi. 
     
</TEXT>
</DOC>
