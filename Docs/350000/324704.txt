<DOC>
<DOCNO> 324704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun32.html </URL>
<DATE> 2005/03/18/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
AB'den Bulgaristan'a da erteleme tehdidi... 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, ''Bulgaristan'ın reformları zamanında tamamlamaması halinde üyeliğinin 1 yıl ertelenebileceğini'' söyledi. 
     Bir günlüğüne Sofya'ya gelen Rehn, Bulgaristan parlamentosunda yaptığı konuşmada, AB'nin, Bulgaristan'ın üyelik görüşmeleri sırasında yüklendiği sorumluluklar konusundaki gelişmeleri mercek altına aldığını belirtti. 
     AB'nin gerek Romanya gerekse Bulgaristan ile yaptığı görüşmelerde özel bir önlem olarak bu iki ülkenin tam üyeliğe geçişlerinin 1 yıl ertelenebileceğini öngören bir maddeyi kabul ettiğini hatırlatan Rehn, ''Bulgaristan veya Romanya'nın tam üyeliğe katılıma hazır olmadıkları tespit edilirse AB Komisyonu bu özel maddeyi uygulamaya koymaktan çekinmeyecektir'' diye konuştu. 
     Bulgaristan'ın tam üyelik tarihinin yaklaştığını ifade eden Rehn, buna rağmen hala birçok alanda sorun bulunduğunu kaydederek, ''Ülkeniz, üyeliğin gereklerini yerine getirebileceğini ve AB'ye reel katkıda bulunacağını kanıtlamak zorunda'' dedi. 
     Bulgar yasalarının önemli ölçüde AB'ye uyum sağlamış olduğunu, bu konudaki gayretlerin sürdürülmesi gerektiğini belirten Rehn, ''Adalet sisteminizdeki reformları zaman kaybetmeden tamamlamak zorundasınız. Bu en önemli önceliğiniz olmalıdır'' diye konuştu. 
     Olli Rehn, parlamentodaki konuşmasının ardından Cumhurbaşkanı Georgi Pırvanov, Başbakan Simeon Sakskoburgotski, Parlamento Başkanı Borislav Velikov, Dışişleri Bakanı Solomon Pasi, Maliye Bakanı Milen Velçev ve Bulgaristan'ın AB üyeliğinden sorumlu Devlet Bakanı Meglena Kuneva ile görüşmelerde bulundu. 
     
</TEXT>
</DOC>
