<DOC>
<DOCNO> 328966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy17.html </URL>
<DATE> 2005/03/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Genelkurmay Kardak'ta Yunan ihlali karşısında ikazda bulunduk 
</HEADLINE>
<TEXT>

     Genelkurmay Başkanlığı, Yunanistan'a ait bir sahil güvenlik botunun, dün Kardak Kayalıkları bölgesinde Türk karasuyunu ihlal ettiğini belirterek, bölgeye giden Türk sahil güvenlik botunun ikazda bulunduğunu ve ''bir krize neden olmamak için itidalli davranarak, Yunan botu bölgeden ayrılana kadar herhangi bir fiili müdahalede bulunmadan bölgeyi kontrol altında tuttuğunu'' bildirdi. 
     Genelkurmay Başkanlığı'nın resmi internet sitesinde, Yunan sahil güvenlik botunun karasuyu ihlali ve Yunan savaş uçaklarının tacizleri ve Türk hava sahası ihlaliyle ilgili bir açıklama yapıldı. 
     Yunanistan'a ait bir adet sahil güvenlik botunun, dün saat 11.00'de Kardak Kayalıkları bölgesinde Türk karasuyunu ihlal ettiğinin tespit edildiği belirtilerek, şunlar kaydedildi 
     ''Bunun üzerine devriye görevi yapan Türk sahil güvenlik botu bölgeye intikal ederek, Yunan sahil güvenlik botunun bölgeyi terk etmesi için ikazda bulunmuştur. Yunan sahil güvenlik botu, yapılan ikazlara rağmen bölgeyi terk etmemiş ve stopta beklemeye başlamıştır. Yunan sahil güvenlik botunun saat 13.15'de, Kelemez Adası'na doğru bölgeyi terk etmesi üzerine, Türk sahil güvenlik botu da bölgeden ayrılmıştır. 
     Türk sahil güvenlik botu bir krize neden olmamak için itidalli davranmış, Yunan sahil güvenlik botunun bölgeden ayrılmasına kadar herhangi bir fiili müdahalede bulunmadan bölgeyi kontrol altında tutmuştur.'' 
     
     YUNAN UÇAKLARINDAN TACİZLER VE HAVA SAHASI İHLALİ 

     Açıklamada, Türk savaş uçaklarının farklı zamanlarda ve farklı eğitim görevlerini icra etmek üzere Ege'nin tüm devlet uçaklarının uçma özgürlüğüne sahip olduğu uluslararası hava sahasında rutin uçuş görevleri esnasında, sözde FIR ihlali yaptıkları iddiası ile Yunan silahlı savaş uçakları tarafından 28 Mart Pazartesi günü önlenerek, taciz edildiği de bildirildi. 
     Buna göre, ilk olarak Türk Hava Kuvvetleri'ne ait 2 adet F-4 uçağına, Limni meydanından kalkan Yunanistan'a ait 2 adet F-4 uçağı tarafından saat 12.'de, Sakız Adası'nın kuzeybatısındaki uluslararası hava sahasında, 1000 feet yaklaşmak suretiyle tacizde bulunuldu. 
     Daha sonra 2 adet F-16 uçağı da Skiros meydanından kalkan Yunanistan'a ait 2 adet M-2000 uçağı tarafından saat 13.03'de, Sakız Adası'nın batısındaki uluslararası hava sahasında, 1000 feet yaklaşılmak suretiyle uçuş emniyetini tehlikeye düşürecek şekilde taciz edildi. 
     Skiros meydanından kalkan Yunanistan'a ait 2 adet M-2000 uçağı ise 12.48-12.50 saatleri arasında Karaburun bölgesinde Türk Hava Sahasını ihlal etti. 
     Açıklamada, ''Bilindiği üzere uluslararası anlaşmalar gereği devlet uçaklarının uluslararası hava sahasında uçuş planı doldurması zorunluluğu yoktur'' denildi. 

     
</TEXT>
</DOC>
