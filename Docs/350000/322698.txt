<DOC>
<DOCNO> 322698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/ekonomi/eko02.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SEKA'da referandumlu anlaşma 
</HEADLINE>
<TEXT>


EKONOMİ SERVİSİ 

İzmit SEKA fabrikasının kapatılmaması için 51 günden bu yana devam eden direniş dün sona erdi. İşçiler arasında yapılan referandumda, fabrikanın Kocaeli Büyükşehir Belediyesi'ne devri ile birlikte işçilerin de belediyeye kadrolu olarak geçmeleri önerisi kabul edildi. 
Hükümetin, işçilere 17 Mart'a kadar süre tanıması sonrasında operasyon beklentisi ile gergin günler geçiren SEKA'da, konunun belediyeye aktarılması ve hükümetin aradan çekilmesi çözüm umutlarını artırdı. Fabrikanın devri önerisine 510 işçi 'evet' derken 61'i 'hayır' oyu kullandı. 
Yapılan protokole göre işçiler belediye ile yeni bir iş akdi yapacaklar. Ücretleri belediye çalışanlarının ücreti göz önünde tutularak belirlenecek. Belediye Başkan Danışmanı Ömer Polat, 'fabrikayı işletmek yönünde bir niyet bulunmadığını' belirtti. Belediye, fabrikada üretime devam etmeyi düşünmüyor. 


</TEXT>
</DOC>
