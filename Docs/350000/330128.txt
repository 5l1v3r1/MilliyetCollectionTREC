<DOC>
<DOCNO> 330128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy01.html </URL>
<DATE> 2005/04/04/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
TBMM'de bu hafta fazla mesai var 
</HEADLINE>
<TEXT>

     TBMM'nin gündemi bu hafta da yoğun olacak. Genel Kurul yarın, çarşamba ve perşembe günleri fazla mesai yapacak, Başbakan yardımcısı Mehmet Ali Şahin, Başbakan Erdoğan'a yöneltilen soru önergelerini yanıtlayacak. 
     Geçtiğimiz hafta bir son dakika müdahalesiyle yeni Türk Ceza Kanunu'nun yürürlüğe giriş tarihini erteleyen Türkiye Büyük Millet Meclisi'nde, bu hafta da fazla mesai var. 
     Genel Kurul'da çarşamba günü Yenilenebilir Enerji Kaynakları Yasası ve Tarım Kredi Kooperatifleri'nin yapısını değiştiren yasalar görüşülecek, perşembe günü ise Esnaf ve Sanatkar Odaları'nın gözü Meclis'te olacak. 
     Bir süre önce seçim heyecanı yaşayan esnaf ve sanatkar meslek kuruluşlarının yapısında önemli değişiklikler içeren yasa tasarısı, Genel Kurul'a geliyor. 
     Tasarı, aynı kişinin hem birlik hem de federasyon başkanı olmasını engelliyor. Yeni yasa kabul edilirse, üst üste iki dönem başkan seçilenler, en az bir seçim dönemi ara vermek zorunda kalacaklar. 
     Oda, birlik, federasyon, konfederasyon yöneticilerinin ücretleri de asgari ücrete bağlantılı olarak sınırlandırılacak. 
     Yasa tasarısının tartışma yaratacak bir diğer maddesi de başkalarının araçlarında taksicilik yapanlarla ilgili. Tasarı bu kişilerin esnaf sayılamayacağına hükmediyor. 
     
     Komisyonların da mesaisi yoğun 
     Avrupa Birliği Uyum Komisyonu'nda sözde Ermeni soykırımı iddiaları ele alınacak. Komisyon, yarın emekli Büyükelçi Gündüz Aktan ve gazeteciler Etiyen Mahçupyan ile Hrant Dink'i dinleyecek. 
     Aynı gün sporda şiddet, şike ve haksız rekabet iddialarını inceleyen araştırma komisyonunun konukları UEFA Asbaşkanı Şenes Erzik, Galatasaray Kulübü İkinci Başkanı Ergun Gürsoy ve Büyükşehir Belediyesi Ankaraspor Teknik Direktörü Samet Aybaba olacak. 
     Başbakan yardımcısı Mehmet Ali Şahin de, yarın Genel Kurul'da Başbakan Erdoğan'a yöneltilen soru önergelerini yanıtlayacak. 
     
</TEXT>
</DOC>
