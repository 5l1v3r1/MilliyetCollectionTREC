<DOC>
<DOCNO> 320647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun31.html </URL>
<DATE> 2005/03/04/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Londra Belediye Başkanı Şaron'a 'savaş suçlusu' dedi ve... 
</HEADLINE>
<TEXT>

     Londra Belediye Başkanı Ken Livingstone, İsrail Başbakanı Ariel Şaron'a savaş suçlusu dedi ve İsrail'i ''etnik temizlik'' yapmakla suçladı. 
     İsrail Dışişleri Bakanlığı sözcüsüyse bu iddiaların ''yanıt vermeye bile değmez'' olduğunu söyledi. 
     Livingstone, Guardian gazetesinde bugün yayınlanan yazısında Şaron'u ayrıca Filistinlilere karşı terörü örgütlemek ve uluslararası öfkeyi kışkırtarak Londralıların hayatını tehlikeye sokmakla suçladı. 
     Londra Belediye Başkanı yazısında, ''Şaron, iktidarda değil hapiste olması gereken bir savaş suçlusu'' dedi ve Şaron'un 1982'de Sabra ve Şatila kamplarında Filistinlilerin katledilmesinde sorumluluğu olduğunu hatırlattı. 
     Livingstone ayrıca, ''Şaron terörü örgütlemeye devam ediyor. Şu andaki anlaşmazlıkta ölen İsraillilerin üç katı Filistinli öldü. İsrail'in genişlemesi etnik temizlik de içeriyor. Etnik temizlik, ayrımcılık ve terör ahlak dışıdır'' dedi. 
     Livingstone, Guardian'daki yazısını, bir Yahudi gazeteciyi Nazi kampı muhafızına benzetmesi nedeniyle özür dilemesini isteyen Britanya Yahudileri Yönetim Kurulu Başkanı Henry Grunwald'ın bir gazetede yayınlanan yazısına yanıt olarak yayınladı. 
     İngiltere'de yerel yönetimleri denetleyen İngiltere Standartlar İdaresi, Livingstone'un Yahudi gazeteciye yönelik bu sözlerinin göreviyle ilgili kurallarla bağdaşıp bağdaşmadığını inceliyor. Eğer Livingstone'un sözleri ilkelere aykırı bulunursa 5 yıla kadar resmi görev almaktan yasaklanabilecek. 
     Livingstone, makalesinde Yahudi karşıtı olduğu iddialarını da reddetti. 
     Londra Belediye Başkanı, ''bütün ırkçı ve Yahudi-karşıtı saldırılar durdurulmalıdır. Ama, bugün Avrupa'da meydana gelen ırkçı saldırıların büyük bölümü siyahlara, Asyalılara ve Müslümanlara karşı yapılıyor. 20 yıldır İsrail hükümetleri İsrail'in politikalarını güçlü biçimde eleştiren herkesi Yahudi düşmanı olarak göstermeye çalışıyor'' dedi. 
     Livingstone, iktidardaki İşçi Partisi'nin üyesi olmasına rağmen, partinin bir sözcüsü belediye başkanının kendi adına konuştuğunu ve hükümetin bir üyesi olmadığını söyledi. 
     
</TEXT>
</DOC>
