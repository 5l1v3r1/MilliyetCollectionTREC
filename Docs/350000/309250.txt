<DOC>
<DOCNO> 309250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo11.html </URL>
<DATE> 2005/01/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Efes Pilsen'in Avrupa'da 320. randevusu... 
</HEADLINE>
<TEXT>

     Efes Pilsen, ULEB Erkekler Avrupa Ligi A Grubu'nda yarın deplasmanda İspanya'nın Real Madrid takımıyla yapacağı maçla birlikte, Avrupa kupalarında 320. sınavına çıkacak. 
     Lacivert-beyazlılar, Avrupa kupalarında bugüne dek 319 maç yaparken, bunlardan 202'sini kazandı, 117'sini yitirdi. 
     Bu arada Efes Pilsen, Avrupa kupalarında antrenör Oktay Mahmuti yönetiminde 84 maçta 56 galibiyet, 28 yenilgi aldı. 
     -İSPANYOL TAKIMLARIYLA MAÇLARI- Efes Pilsen, Real Madrid ile yarın yapacağı karşılaşmayla birlikte İspanyol takımlarıyla Avrupa kupalarında 46. maçına çıkacak. 
     Lacivert-beyazlılar, Avrupa kupalarında şimdiye dek İspanyol takımlarıyla yaptığı 45 maçtan 29'unu kazanırken, 16'sında salondan mağlup ayrıldı. 
     
     REAL MADRİD'İ DEPLASMANDA 2 MAÇTA DA YENDİ 
     Efes Pilsen, yarınki rakibi Real Madrid ile daha önce 5 maç yaptı. 
     Lacivert-beyazlılar, bu maçlardan 3'ünü kazanırken, 2'sini yitirdi. 
     Real Madrid ile deplasmanda yaptığı 2 maçı da kazanan Efes Pilsen, bu sezon ULEB Avrupa Ligi'nde 1. tur grubunda rakibiyle İstanbul'da oynadığı karşılaşmayı da 74-70'lik skorla kazanmayı başarmıştı. 
     
</TEXT>
</DOC>
