<DOC>
<DOCNO> 308238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/soneko13.html </URL>
<DATE> 2005/01/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Tüzmen 2005 yılı ihracat hedefimiz 75 milyar dolar... 
</HEADLINE>
<TEXT>

     Devlet Bakanı Kürşad Tüzmen, 2005 yılı ihracat hedefinin 75 milyar dolar olduğunu söyledi. 
     Bakan Tüzmen, Nizip'i ziyaret ederek, Belediye Düğün Salonu'nda vatandaşlarla bayramlaştı. 
     Tüzmen, burada vatandaşlara hitaben yaptığı konuşmada, 2004 yılı ihracatının rekor sayılabilecek bir artışla 64 milyar dolar olarak gerçekleştiğini hatırlatarak, ''İki yıl içinde enflasyonun belini kırıp, ihracatta patlama yaptık. 2005 yılı ihracat hedefimiz 75 milyar, ticaret hacmi hedefimiz ise 180 milyar dolar'' diye konuştu. 
     2004 yılında, işsizlikte az da olsa bir azalma olduğunu belirten Bakan Tüzmen, şöyle konuştu 
     ''2005 yılında, yabancı yatırımların artışı ile birlikte işsizlikte de bir azalma olmasını bekliyoruz. Türkiye'yi bu gelişmeye hazırlamak gerekir. Sıfırlar atıldı, başta ekonomik çevreler olmak üzere vatandaşlar adaptasyonda tahminlerin de ötesinde bir başarı yakaladılar. 
     Çiftçiye yönelik başarılı projelerimiz var. Bunlardan birincisi Başbakan Recep Tayyip Erdoğan tarafından 3 ün önce açıklandı. Çiftçilere yönelik iyileştirme çalışmaları devam ediyor. Bu arada, çok yakın bir zamanda Gaziantep'e Suriye Başkonsolosluğu açılacak. Yine, Gaziantep'te 30 Ocak 2005 tarihinde de Eximbank Şubesi açılacak.'' Karkamış'ta Halep Valisi Usame Hamid Adi ile çok yararlı bir görüşme yaptığını anlatan Bakan Tüzmen, Türkiye-Suriye ilişkilerinin, tahminlerin de ötesinde bir hızla geliştiğini kaydetti. 
     Bakan Tüzmen, iki yıl öne Türkiye'nin komşu ülkelere olan ihracatının ise 2.5 milyar dolar iken bugün 18.5 milyar dolara çıktığına da dikkat çekti. 
     Tüzmen'in Nizip ziyaretine Gaziantep Valisi Lütfullah Bilgin, AK Parti Gaziantep milletvekilleri Fatma Şahin, Ahmet Uzer, Mehmet Sarı, Gaziantep Büyükşehir Belediye Başkanı Asım Güzelbey, Emniyet Müdürü Feyzullah Arslan, Şahinbey Belediye Başkanı Ömer Can ve Şehitkamil Belediye Başkanı Metin Özkarslı katıldı. 
     
</TEXT>
</DOC>
