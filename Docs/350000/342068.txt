<DOC>
<DOCNO> 342068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/siyaset/siy01.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yargıyı bekleyeceğiz' 
</HEADLINE>
<TEXT>


Erdoğan Türk yargısı gereken kararı verir. Sezer Yeniden yargılama istenirse mahkeme bunu reddeder 

ANKARA Milliyet 


Cumhurbaşkanı Ahmet Necdet Sezer, AİHM kararını, "AİHM yargılamanın yenilenmesi isteminde bulunursa, kanımca, Türkiye'de bu davayı gören mahkeme, bu isteği reddedecektir. Çünkü bu konuda bir yasal engel bulunmaktadır" diye değerlendirdi. Sezer, "CMUK'ta bir değişiklik yapılırsa, AİHM'nin bu kararı, yargılamanın yenilenmesi nedeni olarak kabul edilebilir. Bunu değiştirip değiştirmemek de yasa koyucunun takdirindedir" diye konuştu. Başbakan Recep Tayyip Erdoğan da, "Karar, Bakanlar Komitesi'nde görüşülecek. Daha sonra Türk yargısı gereken kararı verecektir. Türkiye'nin bir tasarrufu olmayacaktır" dedi. AKP ve hükümet, AİHM kararının ardından başlayan sürecin "yeniden yargılama" gerektirecek biçimde sonuçlanması durumunda öncelikle yargının alacağı kararın bekleneceği mesajını verdi. Macaristan'da temaslarda bulunan Erdoğan, "Kararın özünün yargılamanın usulüyle ilgili olduğu bilinmelidir" dedi. "Bu dosya hukuken yeniden açılsa da, açılmasa da, millet vicdanında kapanmış bir dosyadır" diyen Erdoğan, sözlerini şöyle sürdürdü 
"Türkiye' nin teröre ve teröriste bakışı asla değişmeyecektir. İnanıyorum ki iktidarımızın da, muhalefetimizin de, milletimizin de hissiyatı birdir. Kimse, hiçbir kurum veya kuruluş, siyasi olsun ya da olmasın, asla bu konu üzerinden bir istismar zeminine girmemelidir. Ola ki, bu hassasiyetin aksi yönünde biri çıkarsa, yapacağı tahribatın bedelini asla ödeyemez. Nihai karar yine Türk yargısının olacaktır." 
Karara soğukkanlı bakılması gerektiğini söyleyen Adalet Bakanı Cemil Çiçek ise, şöyle konuştu "Türk yargısı, bugüne kadar bu sınavlardan hep başarıyla çıkmıştır. Bu işin siyasi boyutu vardır, bu noktada aynen sözde soykırım meselesinde olduğu gibi iktidarı ile muhalefetiyle, milletimizi hep arkamızda hissederek, işin siyaseten değerlendirileceği platformlarda üzerimize düşeni yapacağız." 
AKP Genel Başkan Yardımcısı Dengir Mir Mehmet Fırat ise, Öcalan'ın yeniden yargılanmasına engel olarak gösterilen CMUK'un değiştirilebileceğini söyledi. 


</TEXT>
</DOC>
