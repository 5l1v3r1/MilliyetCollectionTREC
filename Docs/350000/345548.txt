<DOC>
<DOCNO> 345548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/bnba.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Acımasız konuklar 
</HEADLINE>
<TEXT>


Konferans finallerinde heyecan giderek artarken, San Antonio Spurs ile Detroit Pistons, deplasmanda aldıkları galibiyetlerle ev sahiplerini üzdüler. İki takım finale yakın görünüyorlar 

NBA'E YAKIN PLAN METE AKTAŞ 


BATI KONFERANSI 
PHOENIX SUNS 1 0 - SAN ANTONIO SPURS 2 1 
Gregg Popovich 1996-97 sezonunun 19. maçında San Antonio Spurs'ün coachu olarak göreve başladığından bu yana Spurs gösterişten uzak, yavaş tempoda basketbol oynayan, başarısını hücumuna değil, yaptığı boğucu takım savunmasına borçlu olan, makine düzeninde, insanların sıkıcı bulduğu bir takım imajı çizmişti. 
Ama geçen Pazar, Phoenix Suns'ın sahası America West Arena'da, Batı Konferansı Finali 1. maçında komik bir şey oldu. 
Ligin en sıkıcı takımı San Antonio Spurs ligin en keyifli basketbolunu oynayan takımı olan Phoenix Suns'ı, Suns'ın kendi oyununu oynayarak, yani baş döndürücü yükseklikte bir tempoda mücadele ederek maçı 121-114 kazandı ve Phoenix'den saha avantajını çaldı. 
San Antonio normal sezonda oynadıkları 3 maçın 2'sinde yenip Suns'a sezon serilerinde üstünlük kurmayı başaran tek takım olurken, 3 maçta da 100 sayının üzerine çıkmayı başarmıştı. 

Veteran skorer 
Ama yine de pazar gecesi Spurs'ün oynadığı yüksek tempolu basketbol kendileri dahil herkesi şaşırtmayı başardı. Sanki bir Anadol, Ferrari'ye toz yutturuyordu. Gördüklerimiz gerçekti, ama gerçek dışı gibi duruyordu. Spurs, ayak bileğindeki sakatlığın etkisinden çabuk sıyrılmış gözüken Tim Duncan'dan 28 sayı, 15 ribaund bulurken, Fransız point guard Tony Parker, Seattle serisindeki tutukluğunu üzerinden atarak 29 sayılık bir performans sergiledi. Manu Ginobili de play - off'lardaki başarılı performansını attığı 21 sayıyla devam ettirdi. 
Ama Spurs'ün maçı kazanmasını sağlayan esas kahraman hiç beklenmedik bir kişiydi 33 yaşındaki veteran skorer Brent Barry. 2004-05 sezonu öncesinde Spurs'e gelen ancak sezon boyunca hayal kırıklığı olmaktan öteye gidemeyen ve Play-Off'larda performansı daha da düşen Barry, 12-8 şut isabeti 8-5 üç sayı ile 21 sayı kaydederken son çeyrekte tam 13 sayıya imza attı. 
Phoenix Suns, Dallas Mavericks'i konferans yarı finalinde deplasmanda uzatmada neticelenen zorlu bir 6. maçtan sonra elemesinin üzerinden 36 saat geçmeden San Antonio Spurs önüne yorgun bir halde çıktı. Özellikle 43 sayı yedikleri son çeyrekte oyuncuların yorgunlukları iyice belirginleşti. 

Marion şaşırttı 
Amare Stoudemire 41 sayı, 9 ribaund, MVP Steve Nash 29 sayı, 13 asist ile üzerlerine düşen görevi gerçekleştirdiler ancak Play - Off'larda 22.5 sayı ortalamasıyla oynayan ve son Dallas maçında 38 sayıyla kariyerinin en yüksek sayısına ulaşan Shawn Marion'ın, Bruce Bowen'ın sıkı savunması altında maçı 3 sayıyla tamamlaması ve bir diğer skorer Quentin Richardson'ın da 7 sayıda kalması Suns için büyük dezavantaj oldu. 
Spurs bu galibiyeti alırken, Suns ile aynı tempoda mücadele edebilecek kapasitede ve yeteneğe sahip olduğunu rakibine ispat etti. Suns eğer Spurs ile başa çıkmak istiyorsa sınırlı kadrosundan maksimum verimi her maç almak zorunda. Aksi takdirde Suns kendisine neyin çarptığını anlayamadan Play - Off dışında kalır. 

DOĞU KONFERANSI 
MIAMI HEAT 1 0 - DETROIT PISTONS 2 1 
Belki sadece bir sezon öncesi hazırlık maçıydı, ama 2004 NBA şampiyonu Detroit Pistons, şampiyon olmalarına rağmen bu başarılarını takan fazla kimsenin olmadığı mesajını çabuk almalarını sağlamıştı. 
Ekim ayında tarafsız bir sahada, Little Rock - Arkansas'da bugün konferans finalinde birbirlerine rakip olan Detroit ve Miami arasındaki hazırlık maçı için yapılan maç programı kitapçığının kapağında Miami'nin süperstarı Shaquille O'Neal'ın tam boy resmi bulunurken, O'Neal'ın ayaklarının dibine de NBA şampiyonu Pistons'ın takım halinde çekilmiş mini minnacıcık bir resmi yerleştirilmişti. 

Shaq blöfüne rağmen 
Sezon öncesi hazırlık döneminden, pazartesi gecesi Heat'e karşı oynadıkları Doğu Finali 1. maçı öncesine kadarki dönemde Detroit Pistons'ın "son şampiyon" olduğu gerçeğine burun kıvıranlara, Pistons'ın cevabı deplasmanda Heat'i 1. maçta 90-81 yenip saha avantajını eline geçirmek oldu. 
1. maç öncesinde bu seri hakkında sorulan en önemli soru şuydu Shaquille O'Neal bu maçta oynayabilecek mi 
Baldırındaki sakatlıktan dolayı Wizards serisinin 2 maçında yer almayan ve kendi ağzıyla oynama şansının fazla olmadığını söylese de Pistons'lılar Shaq'in bu açıklamalarının kendilerini rehavete sokmaya yönelik bir "dezenformasyon" çalışması olduğunu düşünüyorlardı. 
Shaq, gerçekten de Pistons'lıları haklı çıkartır şekilde 1. maçta yer aldı ve 33 dakika sahada kalarak 14-9 isabetle 20 sayı kaydetti. Ancak 2.16m'lik devin sakatlığın etkisinden henüz kurtulamadığı gözlendi. Maça ilk 4 şutunu sokarak iyi başlayan O'Neal oyun ilerledikçe yoruldu ve etkisini kaybetti. 

Cehennem savunması 
Play-off'larda sergilediği başarılı basketbolla Shaq'in gölgesinden kurtularak yıldızlaşan genç Miami guardı Dwyane Wade, Pistons'ın başta kendisinden çok daha uzun Tayshaun Prince ile uyguladığı "48 dakikalık cehennem" savunması karşısında kullandığı 25 şutta sadece 7 isabet bulabildi. 
Pistons'da 6 oyuncu çift haneli sayılara ulaşırken, Rasheed Wallace sadece 30 dakika içinde 20 sayı, 10 ribaund, 3 blokluk performansı ile yıldızlaştı. Son şampiyon bu galibiyetle çok büyük bir avantaj elde etti, etmesine ama h l bu serinin 7 maça uzamaya aday bir seri olduğunu düşünüyorum. 

Garip, ama gerçek 
19 Kasım'da oynanan Detroit - Indiana maçında çıkan ve tribünlere sıçrayan olayların ortasındaki isim Pacers forveti Ron Artest'ti. Olaylar sonrasında NBA yönetimi tarafından sezon sonuna kadar uzaklaştırma cezası alan ve 5 milyon dolardan olan Artest, Pistons - Pacers arasındaki konferans yarı final serisinde belki sahada değildi, ama seyirci olarak Indianapolis'te oynanan tüm maçlarda Conseco Fieldhouse'a gelmişti. 
Seriyi Indiana'nın sahasında oynanan 6. maçı kazanarak noktalayan Detroit oyuncuları 6. maç sonrasında salonun dışında takım otobüsündeydiler ve hava alanına hareket etmeyi bekliyorlardı. Saat gece yarısına doğru geliyordu ve artık salonda ve civarında kimse kalmamıştı. Tam bu sırada karanlığı yaran bir çift far otobüsün içini aydınlattı. Siyah Escalade, otobüsün hemen önüne park etti. Aracın içinden çıkan kişi üzerinde eski bir tişört ve kirli bir şort bulunan, ayağında ise ayakkabı bulunmayan Ron Artest'ti. Pistons oyuncularının anlattıklarına göre Ron Artest otobüsün önünde durmuş ama otobüse doğru bakmamış. Daha sonra çılgın oyuncu üstündeki tişörtü parçalamış ve otobüsün önüne doğru fırlattıktan sonra hiçbir şey olmamış gibi yürüyerek oradan uzaklaşmış. 

Ne dedin, ne dedin 
"Şu anda kendimi bir kübik zirkonyum ile karıştırılan paha biçilmez bir elmas gibi hissediyorum." 
Shaquille O'Neal, baldırındaki sakatlıktan dolayı performansının düştüğünü kendine has yorumuyla dile getirdi. 



</TEXT>
</DOC>
