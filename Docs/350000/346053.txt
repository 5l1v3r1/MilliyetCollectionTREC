<DOC>
<DOCNO> 346053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy06.html </URL>
<DATE> 2005/05/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
"İkinci Cumhuriyetçi" tartışması MHP'ye de sıçradı 
</HEADLINE>
<TEXT>

     MHP’de başlayan parti içi çekişme, "İkinci Cumhuriyetçi" tartışmasına yol açtı. MHP’deki muhaliflerin önde gelen isimlerinden eski Ankara İl Başkanı Emin Yazıcı, "Sayın Bahçeli’nin etrafını İkinci Cumhuriyetçiler sarmış" dedi. 
     Emin Yazıcı, ANKA’nın sorularını yanıtladı. "Hareketiniz liderinin olmadığı yönünde eleştiriler var, Genel Başkan adayınız var mı" şeklindeki soruya Yazıcı, "Bizim işimiz şahıslarla değil, biz fikirler, ideolojiler partisiyiz. Devlet Bey’in yönetmesinden rahatsız olmadık" dedi. Yazıcı, "Bahçeli’nin etrafını üçüncü sınıf danışmalar sarmış. Bunların çoğu İkinci Cumhuriyetçi, ceditçi" dedi. 
     
     "29 MAYIS DİYE BİR TARİH VERMEDİK" 
     Emin Yazıcı, 29 Mayıs’ta olağanüstü kongre için imza veren delegeleri açıklayacaklarına ilişkin açıklamaları konusunda ise böyle bir tarih vermediklerini söyledi. Yazıcı, "Basın toplantısında imza verenleri 29 Mayıs’ta da 3 Haziran’da da açıklayabiliriz. Belirsiz bir tarihi ifade etmek için kullandık, basında ise 29 Mayıs’ta açıklanacak diye yer aldı" dedi. Yazıcı, imza sirkülerinin kendilerinde olduğunu, ancak bunun noter aşaması bulunduğunu belirterek, sürecin zaman alacağını söyledi. 
     Yazıcı, "Sayın Bahçeli sizin için ’içimizdeki provokatörler’ tanımını kullandı, buna bir yanıtınız olacak mı " şeklindeki soruya ise "Herkes bir şey söylüyor. Onların muhatabı biz değiliz, bizi bilen biliyor, mevki makam peşinde olsaydık zaten bu işe soyunmazdık. Ben bu sözün onun ifadesi olduğuna da inanmıyorum" yanıtını verdi. 
     MHP’de olağanüstü kongre çağrısında bulunmaya hazırlanan eski Ankara İl Başkanı Emin Yazıcı ve MYK Üyesi Ercan Koç’un başını çektiği girişime eski Ülkü Ocakları Genel Başkanı Ramiz Ongun, MYK üyesi Namık Kemal Zeybek, eski Tarım Bakanı Hüsnü Yusuf Gökalp, eski İstanbul Milletvekili Mehmet Gül de destek veriyor. 
     
</TEXT>
</DOC>
