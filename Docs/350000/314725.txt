<DOC>
<DOCNO> 314725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo28.html </URL>
<DATE> 2005/02/12/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
Beşiktaş 9 kişi, skor 2 - 0 
</HEADLINE>
<TEXT>

     Birinci Süper Futbol Ligi'nde Beşiktaş, Denizlispor'u 2-0 yendi. 
     Karşılaşmanın henüz 19. dakikasında Ronaldo'nun kırmızı kart görmesiyle 10 kişi kalan siyah-beyazlılar, buna rağmen ikinci yarıya iyi başladı. Tümer ile öne geçen siyah-beyazlılar aynı oyuncunun 63. dakikada kırmızı kart görmesiyle 9 kişi kaldı. Denizlispor karşısında iyi kapanan ve kontraataklarla gol arayan Beşiktaş, Ahmet Yıldırım ile farkı 2'ye çıkardı ve sahadan 2-0 galip ayrıldı. 
     
     İLK YARI 

     10. dakikada Tümer'in kullandığı serbest atışta, Veysel'in kafayla aşırdığı topla arka direkte buluşan Ronaldo'nun kafa şutunda kaleci Süleymanou, meşin yuvarlağı 2 hamlede kontrol edebildi. 
     13. dakikada ani gelişen Beşiktaş atağında, Pancu'nun pasıyla ceza alanının sol çaprazında topla buluşan Veysel'in sert şutunda, meşin yuvarlak üstten auta çıktı. 
     17. dakikada Çağdaş'ın savunmanın arkasına gönderdiği topla buluşan Ronaldo'nun, kafayla yaptığı aşırtma vuruşta, meşin yuvarlak kaleci Süleymanou'da kaldı. 
     19. dakikada Koray'ın kaptırdığı topla ceza alanının sağ çaprazında buluşan Ömer Rıza'nın aşırtma vuruşunda, Cordoba son anda uzanarak meşin yuvarlağı tokatladı. 
     23. dakikada Veysel'in kafayla aşırdığı topla ceza alanı içinde buluşan Tümer, kaleciyle girdiği ikili mücadelede kendini yerde buldu. Maçın hakemi M.Selçuk Dereli penaltı noktasını gösterdi. 
     24. dakikada penaltı atışını kullanan Tümer, topu dışarı atınca takımını mutlak bir golden etti. 
     27. dakikada Tümer'in soldan ortasında kaleci Süleymanou, Veysel'den önce topa hakim oldu. 
     Devrenin kalan dakikalarında iki takım da gol pozisyonu üretmekte güçlük çekti ve ilk yarı 0-0'lık skorla tamamlandı. 
     
</TEXT>
</DOC>
