<DOC>
<DOCNO> 349246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/spor/spo10.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuz problemi 
</HEADLINE>
<TEXT>


Üç ana branştan biri olan yüzmede çağın gerisinde kalmamızın nedenlerini araştırdık ve otoritelere sorduk. Ortaya çıkan ortak görüş umut kırıcıydı Bu çarpık sistemle uluslararası alanda işimiz çok zor 

ÖZEL HABER SEDAT HARDAL 


Derya Büyükuncu'nun kısa kulvardaki Avrupa üçüncülüğünün dışında kayda değer bir başarısı bulunmayan Türk yüzmesi nereye gidiyor Alt yapıdan yetişen sporcular, liseyi bitirdikten sonra yurt dışından burslu eğitim almak için çabalıyor... Şu anda 42 yüzücü, spor ve eğitim hayatını Türkiye dışında sürdürüyor. Adeta Amerikan üniversitelerinin altyapısını oluşturan Türk yüzmesinin son durumunu ve yaşadığı sorunların çözümünü otoritelere sorduk, çarpıcı yanıtlar aldık. Federasyon Başkanı Sema Küçüksöz, henüz konuya hakim olmadığını belirterek, yorumdan kaçınırken, otoritelerin ortak görüşü şuydu İşimiz çok zor... 

Galatasaray Başantrenörü Yılmaz Özüak 
Türkiye'de imkan yok 
Çözüm yolları çok, ama biraz sabırlı olmalıyız. Diğer ülkeler 2008 ve 2012 Olimpiyatları'nın aday kadrolarını belirledi. Biz h l bu yıl içinde yapılacak organizasyonlar için hazır değiliz. Amerikan üniversiteleri bir yüzücümüz için 16 bin doları harcayabiliyor. Fakat sporcu kendi ülkesinde bu imkanı bulamıyor. Gitmesine nasıl engel olabiliriz. Okulları adına katıldıkları yarışlarda, Türkiye'deki müsabakalardan daha iyi yüzüyorlar. Mecburlar, çünkü gelecekleri söz konusu. 

Federasyon Eski Başkanı Haluk Toygarlı 
Okullara girmesi lazım 
Türkiye'de de özel üniversiteler burs vermeye başlamalı. Gerçi bu yeterli olmaz ama AB'ye girmek için birçok yol kat ettik, bu da zor değil. Günlük başarı için değil de, uzun vadede birşeyler yapılabilir. En önemlisi yıllardır söylüyoruz, yüzmenin okullara girmesi gerekir. ABD'de okuyanlar, bir bakıyorsun çok iyi dereceler yapıyor. Türkiye adına yarıştıklarında ise kötü dereceler çıkarıyorlar. Para oradan geldiği için üniversite yarışını daha önemli görüyorlar. Yüzmeye yabancı sporcu getirmek de yanlış. 

Fenerbahçe Şube Kaptanı Emin Gökalp Baş 
Farklı uygulama yapılmalı 
Uzun vadede hedeflerimiz bulunmuyor. Kulüp olarak bizim tesis konusunda sıkıntımız yok ama Türkiye'nin... Çocuklar gelecekleri için okulu tercih ediyorlar. Böylece yüzme ikinci planda kalıyor. Bence Milli Eğitim ile Spor Bakanlığı arasında anlaşma yapılarak elit sporculara farklı bir uygulama yapılmalı. Ya da başarılı olacağı düşünülen yüzücülerimiz askeri okullar ile polis akademelerine yerleştirilmeli ki, sosyal güvenceleri bulunsun ve rahat olsunlar. 

Milli sporcu Derya Büyükuncu 
İmkan verilse... 
Ülkemizde imkanlar verilmedi. Eğitimimizi sporla birlikte rahatça devam etmemiz sağlansaydı, tabii ki Türkiye'de kalmaya devam ederdik. Amerika'da burslarını aldığımız üniversitelerin yarışlarında en iyi mücadelemizi veriyoruz. Okul bittikten sonra tesisler kapanıyor. Kulüplerin havuzlarına ve antrenörlerine para vermek zorundayız çalışmalarımızı sürdürmek için. Buradaki yarışlar mayıs ayında sona eriyor. Türkiye'de ise haziran ve ağustos ayında müsabakalar oluyor. Çağrıldığımızda da hazırlıklı olamıyoruz. İnsanların bizlerle ilgili olumsuz konuşmalarına anlam veremiyorum. 

ENKA Başantrenörü Ender Kalpak 
Emekler Amerika için 
Amerika'da eğitim sistemi, sporcuyu zor durumda bırakmıyor. Türkiye'de yüzücülerimiz liseye kadar yakalayabildiği en iyi başarıyı yapıyor. Daha sonra Amerikan üniversitesi diploması sahibi olmak, hem de yüzmeyi devam ettirmek için böyle bir karar alıyorlar. Oradaki üniversitelerden emeklerinin karşılığını daha iyi alıyorlar. Türkiye'deki 10-15 yıllık emeğini, Amerika'da harcıyorlar. Yüzücülerimiz için bakanlık ile akademisyenlerin bir fikirde anlaşmaları gerekir. 

Gençlik ve Spor Genel Müdürü Mehmet Atalay 
Çözüm yabancılarda 
Yüzücülerimizin, lise eğitimi bittikten sonra yurt dışında eğitim ve sporuna devam ettiğini kabul ediyorum. Ancak onlara engel olamayız. Çünkü istediği şartları Türkiye'de bulamıyorlar. Çözümü yabancı sporcu ve antrenör getirmekte bulduk. Hem uluslararası alanda madalya eksiğimizi biraz olsun kapatacak, hem de altyapıdan yetişen sporculara örnek olacak. 

Galatasaray Şube Sorumlusu Ercüment Gümrük 
Sisteme çözüm bulunmalı 
Alt yapıdan yetiştirdiğimiz sporcuları ne yazık ki, büyüklere geldiğinde kaybediyoruz. Türkiye'nin, Amerikan üniversitelerinin alt yapısı olduğuna hem fikirim. Ancak onlara haksızlık yapmamak gerekir. Türkiye'de hiç bir programları yok. Olimpiyatlara bile giderken 10 günlük kamp yapıyorlar. Diğer ülkelerden geri kalmamızın en önemli sebebi Almanya'da bir sporcu okulu ile yüzmeyi bir arada götürebiliyor. Ama burada ikisinden birini tercih etmek zorunda. İlk başta sistemin çarpıklığına çözüm bulunmalı. 



</TEXT>
</DOC>
