<DOC>
<DOCNO> 321843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko46.html </URL>
<DATE> 2005/03/08/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yeni Rakı'ların toplanmasına İstanbul'dan başlandı... 
</HEADLINE>
<TEXT>

     Tekel'in alkollü içkiler bölümünü satın alan Mey İçki'nin, 70 cl'lik Yeni Rakı'ları toplatma operasyonu İstanbul'da başladı. 
     Mey İçki'den yapılan açıklamaya göre, piyasada bulunan gümüş kapaklı Yeni Rakı'ların toplatılarak altın kapaklı yeni ürünlerle değiştirilmesi operasyonu çerçevesinde, Avrupa yakasındaki ana distribütör Günbak ile Anadolu yakasındaki ana distribütör Esdağ'ın ana depolarında birer tır gümüş kapaklı Yeni Rakı, altın kapaklılarla değiştirildi. 
     Altın kapaklı yeni ürünler ise, yarından itibaren alt depolara gönderilmeye başlanacak. 
     Açıklamada, altın kapaklı Yeni Rakı üretimine Mey İçki'nin bütün fabrikalarında aralıksız devam edildiği, 14 Mart Pazartesi gününden itibaren de Ankara, İzmir ve diğer illerdeki distribütörlere altın kapaklı Yeni Rakı'ların gönderileceği bildirildi. 
     
</TEXT>
</DOC>
