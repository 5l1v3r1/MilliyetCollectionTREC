<DOC>
<DOCNO> 303545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/spor/axspo02.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Top artık Daum'da 
</HEADLINE>
<TEXT>


Fenerbahçe Yönetimi, prensip anlaşmasına vardığı Anderlecht'in golcüsü Arune Dindane için Alman hocayı beklemeye koyuldu. Başkan Aziz Yıldırım ile Daum bugün transferi masaya yatıracak 

YUSUF KOBAL 


Kararını bildirecek 
FENERBAHÇE, Teknik Direktör Daum'un raporu doğrultusunda transfer listesine aldığı Belçika'nın Anderlecht takımında oynayan Aruna Dindane'de son noktaya geldi. Fildişi Sahili Milli Takımı'nda da forma giyen golcü futbolcu ile her konuda anlaşmaya varan yönetim, birçok kulübün transfer listesinde yer alan Dindane'ye imza attırmak için Alman hocanın okeyini bekliyor. Daum'un bugün Başkan Aziz Yıldırım ile bir araya gelerek konuyu masaya yatıracağı öğrenildi. 

Konuşmaktan kaçındı 
ALMAN hocanın, UEFA Kupası'nda oynayamayacak olması nedeniyle Dindane'nin transferini ağırdan aldığı, yönetimin ise sezon sonu fiyatının daha da artmasından korktuğu için bu oyuncuyu hemen kadroya katmak istediği belirtildi. Anderlecht ile İspanya'nın Marbella kentinde kamp yapan Dindane, "İki kulüp arasında görüşmeler sürüyor. Halen Anderlecht'in oyuncusuyum. Bu yüzden transferle ilgili yorumda bulunamam" diye konuştu. 

Portakal bereketi 

Pierre'in peşindeler 
SARI - Lacivertli takımın Hollandalı oyuncusu Pierre van Hooijdonk, takımıyla Antalya'da kampa gireceğini duyurunca, ülkesinden birçok takım Fenerbahçe'nin oteline akın etti. Hollanda kulüpleri, yıldız oyuncunun tavsiyesi üzerine rotayı Akdeniz'e çevirirken, beş kulübün rezervasyon yaptırdığı öğrenildi. 

Antalya'ya akın var 
HOLLANDA'NIN en sevilen oyuncuları arasında yer alan Pierre van Hooijdonk, kamp boyunca vatandaşlarıyla birlikte olma fırsatı bulurken, Türk turizmine de önemli bir katkı sağlayacak. Fenerbahçe'nin, Antalya kampındaki antrenmanları da yine ziyaretçi akınına uğrayacak ve renkli görüntüler oluşacak. 

Deniz krizi 

ALİ İSMET URAL 

SEZON başında Gençlerbirliği'nden transfer olan milli futbolcu Deniz Barış, eski kulübüne tazminat ödeyecek. Başkent ekibinin 1 milyon dolarlık tazminat talebini inceleyen Futbol Federasyonu, rakamı çok bulup, Deniz'in iki kulüp ile yaptığı anlaşma arasındaki 150 bin Euro'luk farkı tazminat olarak uygun gördü. Ancak bu miktara da yönetim içinden itiraz gelince dosya Hukuk Kurulu'na gönderildi. 

Sadettin Saran Dortmund'a ortak 

FENERBAHÇE Kulübü eski yöneticilerinden işadamı Sadettin Saran, Almanya'nın köklü futbol kulüplerinden Borussia Dortmund'a ortak oldu. Mali açıdan zor günler geçiren Dortmund'un Başkanı Reinhard Rauball, spor sektöründe faaliyet gösteren işadamı Saran'ın kulübün yüzde 5'e yakın bir hissesini satın aldığını duyurdu. Bu sürpriz haber, Dortmund'un borsada işlem gören hisselerini 1.82 Euro'dan, 1.87 Euro'ya çıkardı. 


</TEXT>
</DOC>
