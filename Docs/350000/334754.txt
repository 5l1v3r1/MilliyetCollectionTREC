<DOC>
<DOCNO> 334754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun45.html </URL>
<DATE> 2005/04/19/ </DATE>
<TIME> 18.38 </TIME>
<AUTHOR>  </AUTHOR>
<HEADLINE>
Fransa'da eşcinsel evliliği iptal edildi... 
</HEADLINE>
<TEXT>

     Fransa'nın Bordeaux kentindeki istinaf mahkemesi, eşcinsel bir çiftin nikahlarının iptal edilmesi yolunda daha önce alınan kararı onadı. 
     Yeşil Parti milletvekili ve aynı zamanda Begles kasabasının Belediye Başkanı Noel Mamere, Adalet Bakanlığı'nın uyarılarına rağmen, 31 ve 34 yaşlarındaki iki eşcinsel erkeğin nikahını geçen yıl belediyede düzenlenen bir törende kıymıştı. 
     Bordeaux asliye mahkemesi, yasalara aykırı olduğu gerekçesiyle nikahı iptal ederken, Mamere'in görevi Adalet Bakanlığı tarafından geçici olarak askıya alınmıştı. 
     Adalet Bakanlığı ve Yeşil Parti'yi karşı karşıya getiren nikah, Fransa'da eşcinsel evliliği savunanlar ve karşı çıkanlar arasında yoğun tartışmalara yol açmıştı. 
     Nikahları iptal edilen eşcinsel çiftin avukatı, gerektiği takdirde bir üst mahkemeye ve Avrupa İnsan Hakları Mahkemesi'ne gideceklerini açıkladı. 
     
</TEXT>
</DOC>
