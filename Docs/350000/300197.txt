<DOC>
<DOCNO> 300197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun54.html </URL>
<DATE> 2004/12/23/ </DATE>
<TIME> 22.29 </TIME>
<AUTHOR>  </AUTHOR>
<HEADLINE>
Arafat, New York'ta yatırım yapmış... 
</HEADLINE>
<TEXT>

     Filistin'in merhum devlet başkanı Yaser Arafat'ın New York'ta bir spor ve bowling merkezinin gizli yatırımcısı olduğu iddia edildi. 
     Amerikan basınında yer alan haberlere göre, Arafat üç yıl önce, müdavimleri arasında Cameron Diaz ve New York eski Belediye Başkanı Rudy Giuliani'nin de bulunduğu Greenwich Village'teki Bowlmor Lanes isimli merkez için 1.3 milyon dolarlık yatırım yaptı. 
     Bowlmor'un kurucusu Thomas Shannon, bu haberin kendisi için de çok şaşırtıcı olduğunu kaydederek, 2001 yılında bazı Filistinli yatırımcıların Bowlmor'un bağlı olduğu ana şirketin hisselerinin yüzde 2'sini aldıklarında, bunun arkasında Arafat'ın olduğunu bilmediğini ifade etti. Shannon, Arafat bağlantısından Bloomberg Markets dergisinin haberinden sonra haberdar olduğunu iddia etti. 
     Bowlmor'da geçtiğimiz yaz çok sayıda Yahudi etkinliğinin düzenlendiğini yazan New York Post, manşetten verdiği haberinde, merkezin müdavimleri arasında Giuliani'nin de bulunduğuna dikkat çekti. 
     Gazete, Arafat'ın fakir Filistin halkının yaşadığı topraklar dışında bir yatırım yapabilmek için karmaşık bazı yatırım yöntemleri kullandığını da iddia etti. Arafat'ın paralarını Virgina merkezli bir şirket aracılığıyla ABD yatırımlarına yönlendirdiğini yazan gazete, bu şirketlerden birinin de Bowlmor'a yatırım yapan Onyxy Funds isimli firma olduğunu belirtti. Arafat'ın parasını bu yatırımlara kanalize eden SilverHaze yetkilileri ise söz konusu yatırımlardan Arafat'ın kendisi için kar almadığını ileri sürdüler. 
     Bloomberg Markest dergisi ise Arafat'ın İsrail'den Silicon Valley'e uzanan bir alanda 799 milyon dolarlık yatırımının bulunduğunu yazdı. Arafat, 11 Kasım tarihinde tedavi gördüğü Fransa'da 75 yaşında hayatını kaybetmişti. 
     
</TEXT>
</DOC>
