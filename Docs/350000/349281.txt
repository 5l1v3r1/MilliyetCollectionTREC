<DOC>
<DOCNO> 349281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun11.html </URL>
<DATE> 2005/06/06/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Guantanamo’daki Türk, Murat Kurnaz’ın öyküsü New York Times’ta... 
</HEADLINE>
<TEXT>

     NEW YORK, DHA 

      ABD’nin ’terörist’ iddiasıyla Küba’daki Guantanamo Üssü’nde tuttuğu esirlerden Türk vatandaşı Murat Kurnaz, New York Times gazetesine konu oldu. Kurnaz’ın Pakistan’dan Guantanamo’ya uzanan öyküsünü, ’Bir Müslümanın Guantanamo’ya maceralı yolculuğu’ başlığı altında kaleme alan gazete, hakkında hiçbir kanıt bulunmamasına rağmen 3 yıldır tutuklu olan Kurnaz’ın, ABD Başkanı George W. Bush terörizme karşı savaşı bitirdiğini ilan edinceye kadar Guantanamo’da kalabileceğine dikkat çekti. 
     
     KURNAZ HAKKINDAKİ İDDİALARA ELEŞTİRİ 
     New York Times’taki makaleye göre ABD makamları, Almanya doğumlu Türk vatandaşı Kurnaz’ın, Dünya Ticaret Merkezi’ne çarpan uçaklardan birinin pilotu olan Muhammed Atta’nın arkadaşı olduğuna ve Kurnaz’ın arkadaşlarından Selçuk Bilgin’in intihar saldırısı düzenlediğine inanıyor. Ancak son birkaç aydır bu iddialarla ilgili ayrıntıların gün ışığına çıkmasıyla hem Kurnaz’ın hem de Bilgin’in Almanya’daki bağlantılarını araştıran Alman savcılar, Amerikalıların iddialarına tepki gösterdi. 
     Bremen Savcsı Uwe Picard’ın, "Kurnaz’ın arkadaşı Bilgin’in bir intihar saldırısında öldüğü söyleniyor. Oysa Bilgin halen Bremen’de yaşıyor" ifadesine yer veren gazete, Kurnaz’a yönelik suçlamalarla ilgili şimdiye dek tek bir kanıtın bulunmadığına dikkat çekiyor. ABD makamlarının ellerinde kanıt olabilecek tek bilgi, Kurnaz ve Bilgin’in Pakistan’da Tebliği Cemaat adlı bir örgütün misafiri oldukları. Ancak ABD’nin ’teröre destek veren örgüt’ diye nitelendirdiği Tebliği Cemaat’in teröre ne gibi destek verdiği de tartışmalı. 
     
     İSLAM BİLGİSİNİ İLERLETMEK İÇİN PAKİSTAN’A GİTMİŞ 
     Bremen doğumlu Murat Kurnaz’ın annesi Rabia Kurnaz’la da konuşan New York Times, yıllar önce işçi olarak Almanya’ya gelmiş laik bir Türk ailesinin çocuğu olmasına karşın 17-18 yaşlarına geldiğinde Murat’ın değişmeye başladığını, sakal bıraktığını, ailesini imansız olmakla eleştirdiğini ve Türk cemaatinin camisi yerine Arapların camisine gittiğini belirtiyor. 
     Geçen mart ayında serbest bırakıldığı açıklanan ancak sonra bu yalanlanan Kurnaz, 11 Eylül saldırılarından 2 ay sonra Pakistan’ın Peşaver kenti yakınlarında bir otobüste yapılan kimlik kontrolünün ardından tutuklanmış. Ardından da Pakistan’daki Amerikan askerlerine teslim edilmişti. 
     
</TEXT>
</DOC>
