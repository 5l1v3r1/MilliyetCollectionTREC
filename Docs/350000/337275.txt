<DOC>
<DOCNO> 337275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/yazar/cemal.html </URL>
<DATE> 2005/04/27/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Vücut kimyası 
</HEADLINE>
<TEXT>


Türkiye'nin vücut kimyası çok kolay bozuluyor. Bazı tellere dokunur dokunmaz geriliyor ülkemiz. Hemen kıpır kıpır oluyoruz. Hücrelerimiz ayaklanıyor. Bir kıvılcımla birden infilakın eşiğine geliyoruz. 
Bir vaveyladır kopuyor. 
Oysa her fırsatta kendimizle övünürüz. Ne kadar güçlü kuvvetli, büyük bir ülke olduğumuzu söyleriz. 
Aslında öyleyiz de. 
Haritaya da baksak, tarihimize de baksak, istatistiklere de baksak büyük bir ülkeyiz. Ama vücut kimyamız bir anda bozuluyor. Fazlasıyla alınganlaşıyoruz. 
Niçin 
Özgüven eksikliği 
Belki de kendine güvenmeyen insanların aşırı alınganlığı gibi bir şey... 
Kendimize yeterince güven duysaydık, iki çocuğun bayrak yakma girişimi ya da bayrağımızla ilgili bazı saygısız davranışlar, Türkiye'yi bu kadar karıştırabilir miydi 
Özgüvenimiz yerinde olsaydı, soykırım sözcüğü Türkiye'yi bu kadar sarsabilir miydi Karşılıklı oturup uygarca tartışmak yerine, boyun damarlarımızı şişirerek, burun deliklerimizi açarak hakaret yolunu seçer miydik Türk düşmanlığı, vatana ihanet suçlamalarını bu kadar ayağa düşürür müydük 
Gazete manşetlerine bakın. 
İlle de gerilim, ille de uyarı, ille de şok, ille de kriz, ille de atılan şamar ya da aşılan çizme vs... 
Allahım, bu ülkenin vücut kimyası ne de kolay bozuluyor. 
Soykırım deyince bozuluyor. 
PKK, Apo deyince öyle. 
Kürt sorunu deyince öyle. 
Ermeni sorunu deyince öyle. 
Kardak olunca farklı değil. 
Son olarak da türban 
Vücut kimyamız yine bozuldu. 
Ne oluyoruz 
Anayasa Mahkemesi Başkanı Mustafa Bumin kalktı kişisel görüşlerini açıkladı türban konusunda. Bazı görüşlerine ben de katılmıyorum. 
Örneğin türbandan dolayı siyasal partilerin kapatılmasını demokrasiye aykırı buluyorum. Türbanlı kızlara üniversite kapısının kapanması da doğru değil. 
Ama Başkan farklı düşünüyor. 
Olabilir. 
Bundan dolayı niçin geriliyoruz 
Türkiye'yi neden geriyoruz 
Bunun yerine oturup uygarca, özgürce tartışalım. Demokrasi içinde çare tükenmez Toplumsal ve siyasal mutabakatlarla türbanın sorun olmaktan çıkacağı bir geleceğe doğru yol alalım. 
Doğru olan budur. 
Farklı bakış açılarını baştan mahk m etmek, damgalamak, suçlamak yerine oturup bütün bunları açıklıkla konuşmaktır uygar insanlara ya da demokratik siyasete yakışan... 
Ama bunu yapmıyoruz. 
Bundan kaçıyoruz. 
Yok sayıyoruz sorunları. Unutmaya çalışıyoruz. Bilinçaltına itiyoruz. Böyle yaptığımız için de vücut kimyamız kolay bozuluyor. 
İnsan olarak da toplum olarak da olgunlaşmak, kendi kendisiyle yüzleşmekten geçer. 
Sorunlarımızı yok saymaz, kabullenebilirsek, sorunlarımızı halının altına süpürmek yerine, demokrasinin açık tartışma geleneğinde ele alabilirsek, sorunlarımızı bilinçaltına itmez, oturup çözüm yollarını konuşabilirsek ve bütün bunları hiçbir komplekse kapılmadan yapabilirsek, vücut kimyamız bir daha böyle kolay bozulmaz. 
Özgüven kazanmış oluruz çünkü... 



</TEXT>
</DOC>
