<DOC>
<DOCNO> 312990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/ekonomi/aeko.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE geçmişiyle çelişti 
</HEADLINE>
<TEXT>


Ocak enflasyonunu 2003 bazlı yeni serilerle açıklayan DİE, 'dünyada da böyle' diyerek 2003 - 2004 oranlarını kamuoyuna vermedi. Oysa DİE 8 yıl önce değiştirdiği endekslerde geriye dönük olarak 23 aylık veriyi açıklamıştı 

TARIK YILMAZ 

Devlet İstatistik Enstitüsü DİE , enflasyon oranlarını açıklama konusundaki uygulaması geçmişiyle çelişiyor. 2003 yılı baz alınarak oluşturulan Ocak 2005 enflasyonunu geçen perşembe duyuran DİE, kafa karıştırmamak için 2003 ve 2004 yılı verilerini açıklamamıştı. Oysa DİE, Şubat 1996'da 1994 bazlı yeni enflasyon serisine geçerken geriye dönük olarak 23 aylık veriyi kamuoyuna açıklamıştı. 
DİE, 2003 yılı harcama kalıpları dikkate alarak hazırladığı yeni tüketici fiyatları endeksi TÜFE ile üretici fiyatları endeksini ÜFE 3 Şubat 2005 perşembe günü açıkladı. Ancak DİE Ocak 2005 verilerini kamuoyuna duyururken yeni endeksin 2003 ve 2004 yılına ilişkin aldığı değerleri vermemeyi tercih etti. 

1996'da açıklandı 
DİE Başkanı Ömer Demir, bu tercihlerinin nedenini "kafa karıştırır" gerekçesine dayandırırken ekonomistler, asıl karışıklığın bu veriler açıklanmadığı için yaşandığını ve "endeksin geçmişle bağının koparıldığını" iddia ederek verilerin bir an önce duyurulmasını istedi. 
DİE Başkanı Demir Milliyet'e yaptığı açıklamada, dünyada da eğilimin bu yönde olduğunu, geçmiş verilerin açıklanmasını düşünmediklerini söyledi. Ancak DİE'nin bundan 8 yıl önce yeni endekslere ilişkin yaptığı açıklama Demir'in uygulamasıyla çelişiyor. DİE, 4 Şubat 1996'da Ocak 1996 enflasyon verilerini açıklarken 1995 yılı verilerinin tamamını da karşılaştırma yapmaya imkan sağlamak için kamuoyuna duyurmuştu. DİE daha sonra bununla da yetinmeyip aynı gün akşam saatlerinde bir açıklama daha yaparak 1994 yılı değerlerini de açıklamıştı. Böylece geçmişe dönük 23 aylık veri kamuoyuna bilgi amaçlı verilmişti. Ancak DİE bugün kafa karışıklığı yaratır diyerek bu verileri yayımlamaktan kaçınıyor. 
Hatırlanacağı üzere verilerin yayımlanmaması üzerine Milliyet, Bilgi Edinme Yasası'na göre geçen cuma DİE'ye resmi başvuru yaptı. DİE, Milliyet'in bu başvurusuna 15 işgünü içinde yanıt vermesi gerekiyor. 

'Yeni serileri benimsetemeyecek' DİE, önceki gün 2003 yılı baz alınarak oluşturulan yeni serilerin geriye dönük rakamlarını vermek yerine eski serilerin baz yılın 1994 olduğu Ocak 2005 verilerini açıkladı. DİE'nin yeni açıklaması da ekonomistlerin tepkisini çekti. DİE, 1994 baz yıllı endeksin Ocak 2005 verilerini açıklamakla 2003 yıllı yeni serinin benimsenmesini engelediğini belirten ekonomistler "DİE, kafa karışıklığını artırıyor ve insanların 2003 bazlı verilerinin kabulünü sıkıntıya sokuyor" dedi. 
DİE'nin önceki gün açıkladığı veriler yeni endekste yüzde 0.55 çıkan TÜFE'nin, eski seriye göre 0.87 olduğunu gösterdi. Yeni TÜFE serisine göre yüzde 9.23 olan yıllık enflasyon ise eski seriye göre yüzde 9.47 çıktı. İki endeks arasında dikkat çeken en önemli fark ise konuttaki fiyat artışları oldu. Endekste ağırlığı yüzde 25.8'den yüzde 16.91'e düşürülen konut enflasyonu eski endekste yüzde 1.49 olurken yeni endekste oran yüzde 0.67 açıklandı. Böylece konutun endeksteki ağırlığı azalırken oran olarak da daha düşük çıkarak enflasyonun yükselişini engelledi. 


</TEXT>
</DOC>
