<DOC>
<DOCNO> 328981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy32.html </URL>
<DATE> 2005/03/31/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Yargıtay Ceza Genel Kurulu Başkanı Erteleme yararlı olabilir 
</HEADLINE>
<TEXT>

     Yargıtay Birinci Başkanvekili ve Ceza Genel Kurulu Başkanı Osman Şirin, yeni Türk Ceza Kanunu'nun TCK yürürlük tarihinin ertelenmesinin yararlı olacağını söyledi. 
     Şirin, AA muhabirinin konuya ilişkin sorusu üzerine, yeni TCK'da kuşkusuz önemli eksikler ve uyum zıtlıklarının söz konusu olduğunu belirtti. Şirin, şöyle konuştu 
     ''Ertelemenin eğer eksiklerin düzeltilmesinde düşüncelerimiz nazara alınırsa, son derece yararlı olacağını düşünüyorum. Zıtlık oluşturan eksiklikler, konular var. Bu sürenin çok güzel kullanılması lazım. 
     Basınla ilgili düzenlemelerde basına hak verdiğim normlar var, onların da yeniden düzenlenmesi gerekli. Yalnız birbuçuk 2 ay yeterli değil, en doğru olanı yeni adli yıla başlanacağı Eylül'e kadardı. Fakat iki aylık zaman zarfında bu akşamdan itibaren bizim önerilerimiz de dikkate alınıp, uygulayıcıların sesi ve teklifleri dinlenirse yararlı neticeler alınır.'' Ertelemenin yargıda sorunlara yol açıp açmayacağı yönündeki bir soruyu da Osman Şirin, ''Belli oranda sorunlar doğar. Ancak düzeltilmemiş ve eksikler içeren yasalarla doğacak sorunlar, ertelemeden doğacak sorunların yanında basit kalır'' diye yanıtladı. 
     Yargıtay Cumhuriyet Başsavcısı Nuri Ok da AA muhabirinin aynı konudaki sorusu üzerine, siyasi iktidarın kararı olduğunu belirtti. Ok, şunları söyledi 
     ''Herhalde basının kaygıları karşısında erteleme yoluna başvuruldu. Ertelemenin uzun tutulmaması yargının işlerliği bakımından iyi oldu. Daha uzun süre tutulsaydı, dosyalar birikirdi. Kaygıların giderilmesi ve değerlendirilmesi bakımından olumlu. Bazı kaygılar var. Onların değerlendirilmesi gerekli. Bu süre yeter. İşlerin daha fazla birikmesini önler.'' 
     
</TEXT>
</DOC>
