<DOC>
<DOCNO> 348031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/ekonomi/aeko.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Garipoğlu'na 27 yıl 
</HEADLINE>
<TEXT>


İstanbul 8'inci Ağır Ceza Mahkemesi, batık Sümerbank'ın eski patronu Hayyam Garipoğlu'na 'dolandırıcılık ve zimmet' suçundan 27 yıl hapis ve 107 trilyon lira para cezası verdi 

ESRA ALUS İstanbul 

El konulan Sümerbank'ın usulsüz işlemlerle zarara uğratıldığı iddiasıyla bankanın eski sahibi Hayyam Garipoğlu'nun da aralarında bulunduğu 52 sanığın yargılandığı dava karara bağlandı. Garipoğlu'na 'nitelikli dolandırıcılık' ve 'zimmet' suçlarından 27 yıl 3 ay hapis cezası ile 107.5 trilyon lira para cezası verildi. Duruşmaya katılmayan Garipoğlu hakkında yakalama müzekkeresi çıkarıldı. 
İstanbul 8. Ağır Ceza Mahkemesi'ndeki duruşmaya, tutuksuz sanıklar Şükrü Karahasanoğlu, Yılmaz Oruçoğlu, Metin Mert, Tuğrul Hüseyin Mataracı, Burhan Taştan, Hüseyin Çelik ve Ahmet Şimşek katıldı. Sanık avukatları, yeni TCK'nın, değişiklikler içeren ve Cumhurbaşkanı'nın onayında bekleyen maddelerinin davaya etkisinin olabileceğini belirterek, beklenmesini istedi. 

Tutuklama kararı çıktı 
Mahkeme verdiği aranın ardından kararını açıkladı. Hayyam Garipoğlu'nun 'Suç işlemek amacıyla örgüt kurma, örgüte üye olmak' iddiasından beraatine karar verildi. Garipoğlu, Efektif Bank Off Shore Ltd. Şti. hesapları üzerinden 'Banka kurumunu araç olarak kullanmak suretiyle nitelikli dolandırıcılık' suçundan 7 yıl 3 ay 15 gün hapis cezasına çarptırıldı. 
Mahkeme, Garipoğlu'nu 'Bankaca tahsis edilmemesi gereken bir kredinin açılmasını sağlamak maksadıyla nitelikli dolandırıcılık zimmet suçundan da mahkum etti. 
Mahkeme, kastının yoğunluğu, zararın miktarı ve ülke ekonomisindeki etkisi, suça konu eylemler sonucunda bizzat kendisinin faydalanmış olması ve suça konu paranın fahişin de üzerinde olmasını da dikkate alarak cezanın en üst sınır olan 20 yıl ağır hapis cezasına hükmetti. 
Garipoğlu toplamda da 27 yıl 3 ay 15 gün hapse, diğer para cezalarıyla birlikte yaklaşık 107,5 trilyon lira da para cezası aldı. Garipoğlu'nun ayrıca 20 yıl bankacılık mesleğini yapması da yasaklandı. Hapis cezası fazla olan Garipoğlu hakkında tutuklama kararı çıkarıldı. 

Karahasanoğlu'na hapis 
Garipoğlu'nun babası Kasım Garipoğlu ile kardeşleri Mehmet Nida ve Nizam Garipoğlu da, "Bankaca tahsis edilmemesi gereken bir kredinin açılmasını sağlamak maksadıyla nitelikli dolandırıcılık" suçundan 1 yıl 8 ay hapse ve 416 milyar 660 milyon lira para cezasına mahkum oldu. Mahkeme, verilen hapis cezasının miktarını dikkate alarak, daha önceden kasıtlı bir suçtan dolayı yasanın öngördüğü nitelikte hapis cezasına mahkum edilmeyen sanıkların, hükme esas bu suçtan da pişmanlık duyduğu anlaşıldığından zararın tanzimi koşuluyla hapis cezasının ertelenmesine karar verdi. 
Şükrü Karahasanoğlu, Bankanın Yönetim Kurulu Başkanı veya Genel Müdür olarak görev yaptığı sırada nitelikli dolandırıcılık suçunu işlediği gerekçesiyle 4 yıl 2 ay hapisle cezalandırılmasına, bu süre içinde bankacılık mesleğini yapmaktan yasaklanmasına karar verildi. 
Haklarında yurtdışına çıkış yasağı bulunan ve mahkumiyet hükmü tesis edilen sanıklar hakkında bu yasağın devamına karar verildi. Duruşma çıkışında sanıklardan hakkında beraat kararı verilen Ahmet Şimşek, adaletin yerini bulduğunu belirterek, "Yaşasın adalet" dedi. 


</TEXT>
</DOC>
