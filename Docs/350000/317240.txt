<DOC>
<DOCNO> 317240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy04.html </URL>
<DATE> 2005/02/21/ </DATE>
<TIME> 02.13 </TIME>
<AUTHOR>  </AUTHOR>
<HEADLINE>
AKP'ye Mumcu ile geldi, Erdoğan'a en yakın isim oldu... 
</HEADLINE>
<TEXT>

     -Isparta Milletvekili Erkan Mumcu, "Misafir gibi muamele gördüm" diyerek bakanlıktan ve partiden istifa ederken, 3 Kasım seçimleri öncesi Mumcu aracılığıyla AKP'ye katılımı gerçekleşen İstanbul Milletvekili Egemen Bağış, parti içinde Başbakan Recep Tayyip Erdoğan'a en yakın isimlerden biri oldu. 
     Mumcu'nun istifası, siyasette yakınlıkların her an değişebileceği gerçeğini bir kez daha gözler önüne serdi. Mumcu'nun ardından AKP'ye birlikte katıldığı Muğla Milletvekili Hasan Özyer ile Malatya Milletvekili Miraç Akdoğan'ın AKP'den hemen istifa edecekleri belirtilirken, yine AKP'ye Mumcu ile birlikte gelen Egemen Bağış'ın durumunun tartışması bile yapılmadı. Bu durum, Bağış'ın 3 Kasım seçimleri öncesi Mumcu aracılığıyla AKP'ye katılıp milletvekili seçilmesine karşın, geçen sürede farklı bir siyasi gelecek çizgisi izlemesinden kaynaklandı. 
     3 Kasım sonrası başlangıçta Mumcu bakan olurken, daha önce ABD'de 
     Türk-Amerikan iş derneğinde yöneticilik ve eski başkan Bill Clinton'a tercümanlık yapma tecrübesiyle Bağış'ın önüne farklı bir kulvardan yükselme yolu açıldı. Bağış, Erdoğan'ın önce AKP Genel Başkanı, ardından da Başbakan olarak rekor düzeyde yürütüğü yurt dışı gezilerinde yanındaki en yakın isim oldu. Bağış, bir süre sonra tercümanlığı sürdürmesine karşın İstanbul Milletvekilliğinin yanına Başbakanın "Dış Politika Danışmanı" titrini de ekledi. Son olarak Mumcu, "AKP'de misafir muamelesi gördüğünü" belirterek parti dışına düşerken, siyasete kendisi aracılığıyla başlayan Bağış, AKP içinde Başbakan Erdoğan'a parti yöneticilerinden ve bakanlardan daha yakın kurmay kadrosu içinde yer aldı. 
     Mumcu ile ilgili aynı durum, AKP'li Antalya Büyükşehir Belediye Başkanı Menders Türel açısından da yaşandı. Türel, yerel seçimler öncesinde Mumcu'nun referansıyla AKP'den aday oldu. Ancak belediye başkanı seçildikten bu yana geçen sürede Mumcu ile birlikte siyaseti sürdürecek bir çizgi izlemedi. Bu nedenle, Mumcu sonrası AKP'den kimlerin istifa edebileceği tartışılırken, Türel'in ismi kimsenin aklına bile gelmedi. 
     ANKA 
     
</TEXT>
</DOC>
