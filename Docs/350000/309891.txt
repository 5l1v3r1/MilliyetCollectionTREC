<DOC>
<DOCNO> 309891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko30.html </URL>
<DATE> 2005/01/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Tüzmen Türkiye ihracatçı bir ülke konumuna gelmeye başladı... 
</HEADLINE>
<TEXT>

     Devlet Bakanı Kürşad Tüzmen, Türk bankalarının Irak'ta şube açması için gerekli çalışmaları yaptıklarını bildirdi. 
     Tüzmen, Ostim Sanayici ve İşadamları Derneği'nin düzenlediği toplantıda yaptığı konuşmada, Irak'ta bir kaos ortamının devam ettiğini, Türkiye'nin savaş öncesinde de, savaş sırasında da, savaş sonrasında da Irak Halkı'na elinden geleni yaptığını söyledi. 
     İşadamlarına, Irak ile yapılan ticarette para garantisi alarak iş yapmaları tavsiyesinde bulunan Tüzmen, Irak'ta bankacılık sisteminin oturmadığını, siyasi sistemin, yönetim sisteminin oturmadığı ortamda bankacılık sisteminin oturmasının da beklenemeyeceğini kaydetti. 
     Tüzmen, ''Ama biz Türkiye'deki bankaların Irak'ta şube açmaları için gerekli çalışmaları yapıyoruz'' dedi. 
     Bakan Tüzmen, Türkiye'nin artık ihracatçı bir ülke konumuna gelmeye başladığını belirtirken, içeride yeşeren endüstrilere yönelik devlet yönlendirmesi yapılması gerektiğini söyledi. 
     
     GİRDİ MALİYETLERİ 
     Bu arada girdi maliyetleri konusunda Türkiye'nin henüz dünya ortalamalarını yakalayamadığını kaydeden Tüzmen, ''size bu şartları getirirsek, ben Türkiye'nin dünyada lider ülke konumuna geleceğine inanıyorum'' dedi. 
     
     İHRACATTA 2008 HEDEFİ 100 MİLYAR DOLAR 
     Ayrıca ihracatta 2010 yılı için 100 milyar dolarlık hedef belirlediklerini hatırlatan Tüzmen, ancak 2008'de 100 milyar hedefine ulaşılabileceğini, komşu ve çevre ülkelere yönelik yürütülen çalışmanın sonuçlarını verdiğini vurguladı. 
     Bakan Tüzmen, artık makro ekonomik dengelerin oturduğunu ve mikro ekonomik düzenlemeleri yapmaya çalıştıklarını da sözlerine ekledi. 
     
</TEXT>
</DOC>
