<DOC>
<DOCNO> 327954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/dunya/dun02.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakovu'dan veto tehdidi 
</HEADLINE>
<TEXT>


SEFA KARAHASAN Lefkoşa 


Kıbrıs Rum Yönetimi Dışişleri Bakanı Yorgo Yakovu, Türkiye'nin Ankara Anlaşması'nı Avrupa Birliği AB üyesi 10 yeni ülkeyi de kapsayacak şekilde genişleten protokolü uygulamaması durumunda veto mekanizmasını devreye sokacaklarını söyledi. Yakovu, Simerini gazetesine yaptığı açıklamada, "3 Ekim'e kadar AB'ye üye ülkelerin oybirliğini gerektirecek 3 farklı durak bulunduğunu ve bunlardan en önemlisinin 26 Nisan'daki Ortaklık Konseyi toplantısı olduğunu" kaydetti. 
Yakovu, "tek ülkenin bile belirli bir noktada hemfikir olmadığını ifade etmesi halinde oybirliğinin mevcut olmayacağını ve Türkiye'nin katılım sürecinin kesileceğini" belirtti. 
"İmzalıyorum, ancak uygulamaya niyetim yok" tezini "gülünç" bulduğunu belirten Yakovu, "Türkiye, protokolü onaylamayacağını böbürlenerek ifade etmeye devam ederse, konunun Ortaklık Konseyi'ne sunulacağını anlayın" dedi. Rum Yönetimi, protokolün hükümet tarafından imzalanmasının, uygulanması için yeterli olduğunu iddia ediyor. 




</TEXT>
</DOC>
