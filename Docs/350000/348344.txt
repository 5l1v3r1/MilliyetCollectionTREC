<DOC>
<DOCNO> 348344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur37.html </URL>
<DATE> 2005/06/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Kocaeli'ndeki prefabrikler kaldırılıyor... 
</HEADLINE>
<TEXT>

     Marmara depreminin ardından Kocaeli’nde kurulan ve halen geçici iskan merkezi olarak kullanılan prefabrik konutların okullar kapandığında kaldırılacağı bildirildi. 
     Kocaeli Valisi Erdal Ata, AA muhabirine yaptığı açıklamada, deprem sonrasında Bayındırlık ve İskan Bakanlığı ile sivil toplum örgütleri ve kurumlarca kurulan 15 bin 560 prefabrik konuttan bin 668’inin hala geçici iskan amacıyla kullanıldığını söyledi. 
     İskan amacıyla kullanılan prefabrik konutların Derince ve Körfez ilçelerinde bulunduğunu, diğer bölgelerdeki konutların çoğunun kaldırıldığını, bazılarının öğrenci yurdu olarak kullanıldığını ifade eden Ata, son konutların da bu yaz söküleceğini kaydetti. 
     Konutların geçen yıl boşaltılmasının planlandığını, ancak hava koşulları ve barınanların gerekli hazırlıkları yapmaması nedeniyle ertelendiğini ifade eden Ata, "Prefabriklerde artık depremzedeler değil dışarıdan gelenler oturuyor. Evi, işyeri yıkılan hak sahipleri evlerine yerleşti. Şimdi oturanların depremle hiçbir ilgisi yok. Onlar da başlarının çaresine bakmalı. Geçen yılki gibi süre uzatılmayacak. 
     Okullar kapandığında konutlar kaldırılacak" dedi. 
     Bu arada, 30 metrekarelik iki konuttan oluşan prefabrik yapıları ortasındaki duvarı kaldırarak kullanan 834 aileden birçoğunun elektriği ve suyunun borç yüzünden kesildiği öğrenildi. 
     Konutlarda yaşayan aileler, sağlık problemlerini ve geçim zorluklarını dile getirerek, konutların kaldırılmasının ertelenmesini istiyor. 
     Bu isteğe karşılık, Körfez Kaymakamlığı Sivil Savunma Müdürlüğü, sık sık anons yaptırarak konutların ay sonuna kadar boşaltılması gerektiğini duyuruyor. 
     
</TEXT>
</DOC>
