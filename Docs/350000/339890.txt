<DOC>
<DOCNO> 339890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy26.html </URL>
<DATE> 2005/05/05/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Erdoğan "Avrupa dış dünyada rekabet gücünü yakalamakta zorlanıyor" 
</HEADLINE>
<TEXT>

     Başbakan Recep Tayyip Erdoğan, Avrupa’nın, dış dünyada rekabet gücünü yakalamakta zorlandığını belirterek, "İnancım odur ki 15-20 yıl sonra Avrupa’nın yükselişi önündeki doğal iç pazar büyüklüğü meselesini Türkiye ile çözer. Bizim bugünkü ulusal stratejimiz de buraya dayanıyor" dedi. 
     Başbakan Erdoğan, Swissotel’de devam eden "Forum İstanbul 2005" toplantısında "Dünya Devleriyle Yuvarlak Masa-Karar Vericiler ve Yön Belirleyiciler" oturumunda, "2023’te Bizi Nasıl Bir Dünya Bekliyor 
     Türkiye’nin Bu Gelecek Resmindeki Yeri ve Önemi" konulu bir konuşma yaptı. 
     CNN Türk’teki Manşet programında canlı yayınlanan oturumda konuşan Erdoğan, teori ile pratik arasındaki farkın Türkiye’de "evdeki hesabın her zaman çarşıya uymadığı" şeklinde ifade edildiğini, ama yine de hale bakılıp, herkesin kendince gelecekten yana planlar yapıp, hayaller kurduğunu söyledi. 
     Yeterince akil insanların planını sağlam yapıp, pratik ile teori arasındaki mesafeyi daraltmaya çalıştığını dile getiren Erdoğan, bireysel hayatta olduğu kadar, toplumsal hayatta da ufkun ötesini hayal edemeyenlerin, geleceği risk ve imkanlarıyla göremeyenlerin kaptan olamayacağını vurguladı. 
     Bugünkü konuşmasında Türkiye Cumhuriyeti’nin 100. doğum günü olan 2023 yılına baktığına dikkati çeken Erdoğan, "Bugün emekli olanlar 
     yaşlılığın doruğunda, bugün ilk gençliklerinin baharını yaşayanlar emekliliğin eşiğinde, okuldaki gençler ise iş hayatında, bugünün bebekleri de üniversite koridorlarında olacak" dedi. 

     "TARİHİN ANA AKIŞINA BAKACAĞIZ" 
     Geleceğin tümüyle dizayn edilemeyeceğini, ancak tasavvur edilebileceğini ve hazırlıkların geleceğe göre yapılabileceğini ifade eden Erdoğan, "Bakın, ne ABD’de, ne de Avrupa’da 18 sene devletin zirvesi değişmeden durmaz. O halde biz kişilere, olaylara değil, tarihin ana akışına bakacağız. Gelecek tasavvurumuzu da tarihin akış istikametine göre yapacağız" diye konuştu. Erdoğan, konuşmasında soğuk savaş sürecinde yaşanan gelişmeleri de anlatarak, bugün teknolojik gelişmede ağırlığın bilişim teknolojileri ve sistem alanına kaydığını vurguladı. Son çeyrek asrın sihirli kavramlarının küreselleşme, sanayi toplumundan bilgi toplumuna dönüşüm olduğunu dile getiren Erdoğan, şöyle devam etti "Ama çelişkiler de derinleşerek sürdü. Bir yandan küreselleşen dünyada paranın ne sadakati, ne de milliyeti kaldı. Kıtasallaşan Avrupa uluslar ötesi şirketleri ortaya çıkardı. Buna karşı Sovyetler’in bıraktığı boşlukta, milliyetçi dinamikler ön plana çıktı. Orta Asya, şimdi AB üyesi Baltık ve Orta Avrupa Cumhuriyetleri... Çin Halk Cumhuriyeti dünya sahnesine emin ve ağır adımlarla yürürken, ekonomide serbestleşme ve özelleştirme rüzgarları sertleşti. 11 Eylül’le birlikte yeni bir durum ortaya çıktı. Asimetrik tehdit terörizme ve buna karşı korunma içgüdüsü dünya siyaseti kadar, evindeki, işindeki sade insanları dahi tesiri altına aldı. Fırlayan petrol fiyatları bir yandan çevre bilincini tetiklerken, öte yandan alternatif enerji kaynaklarını yeniden gündeme getirdi. Tabii bir de mevcut ve muhtemel enerji alanlarıyla, bunları tüketim merkezine taşıma yollarının kontrolü de gündeme geldi. " 
     
     GELECEK ÇEYREK ASIRDA AVRUPA... 
     Başbakan Erdoğan, gelecek çeyrek asırda Avrupa’nın köklü tarihi, oturmuş geleneği ve değerleriyle muhtemel, birçok kutuplu dünya dengesinin ana aktörlerinden biri olacağını anlatarak, şunları söyledi 
     "Ama ne önünden koşturduğu kalabalık Asya toplumları, ne arkasından koşturduğu ABD önünde sayısal üstünlüğü, mevcut hızıyla yakalaması pek de mümkün görünmüyor. Nitekim Avrupa kıtası küçük ve yaşlı, enerji kaynakları çok sınırlı, ama müreffeh. Ekonomisi zengin ve güçlü ama iç pazarı küçük. 
     Avrupa, dış dünyada rekabet gücünü yakalamakta zorlanıyor. Çünkü karşısında düşük maliyetlerle üreten fakir bir dünya deviyle, teknolojide yarışmakta zorlandığı zengin bir dev var. Artık son çeyrek yüzyılın başta bilişim olmak üzere, yeniliğe dayalı ileri teknoloji kazanımlarını, iddialı bir 7. Çerçeve Programı’yla, 2013’ten sonraki kıtasal endüstriyel entegrasyona hazırlanıyor. İnancım odur ki, 15-20 sene sonra Avrupa’nın yükselişi önündeki doğal iç pazar büyüklüğü meselesini Türkiye ile çözer. Bizim bugünkü ulusal stratejimiz de buraya dayanıyor. 
     Gücümüz tarihin ve kültürel mirasımızın zenginliği, geleceğe dönük muazzam dinamizmimiz, sağlam milli değerlerimiz, genç ve yetişmiş insan gücümüz, güçlü devlet yapımız ve medeniyet sentezimizle bulunduğumuz coğrafyadaki merkezi konumumuz bunun ispatıdır, en güçlü altyapısıdır." Erdoğan, Türkiye’nin zaafının geçen yüzyılın ikinci yarısından beri ertelediği sosyal, ekonomik ve yönetsel reformlar olduğunu belirterek, "İçeride ve dışarıda değişime direnç gösteren unsurların varlığı ise gelişmiş, gelişmemiş dünyanın her ülkesinde olduğu gibi bizim de handikaplarımız" dedi. 
     
     "BUNU AŞMAKTA KARARLIYIZ" 
     Bunu aşmakta ve başarmakta kararlı olduklarını söyleyen Erdoğan, Türkiye’nin her anlamda bir cazibe merkezi olduğunu dile getirdi. 
     Türkiye’nin sadece doğal kaynaklarına güvenerek hareket eden bir ülke olmadığını, tam aksine bu tür kaynakların ötesinde kendisini ayağa kaldıracak o sinerjiyi meydana getirmiş bir ülke olduğunu kaydeden Erdoğan, geçen yıl sonu itibariyle Türkiye’nin yatırımlarda ulaştığı rakamın 45 milyar dolar olduğunu bildirdi. Erdoğan, "Bütün bunlar bir ileri teknolojiyi gösteriyor" dedi. 
     "Bugün bizim göstergelerimizi 10 yıl önce yakalayanlar şimdi nerede Biz 10 yıl sonra orada mı olacağız " egzersizinin iyi olduğunu, ama her zaman sağlıklı sonuçlar vermeyebileceğini vurgulayan Erdoğan, ülkelerin gücünün, büyümesi, önemi ve nüfusunun her zaman sayısal veriler, grafik ve istatistiklerle ölçülemeyeceğini dile getirdi. 
     Erdoğan, 15-20 yıl sonra bugün sanayi ve hizmet sektöründe kullanılan teknolojilerle çalışan, dünyada rekabetçi tek bir fabrikanın kalmayacağına da dikkati çekerek, okullarda ve laboratuvarlarda bilim ve fennin, bu zaman diliminde geleceği tasavvur edip, risk alıp, konulacak hedeflere yönelmesi gerektiğini söyledi. 
     
     BİLGİ TOPLUMUNA DÖNÜŞMEK 
     Kendilerinin koyduğu hedefin, içeride bilgi toplumuna dönüşmek olduğunu ifade eden Erdoğan, "Şunu yüksek sesle kabul etmeliyiz ki, kamu kurum ve kuruluşları bu dönüşümde ne yazık ki iş hayatımızın, toplumsal dönüşümün gerisine düşmüş, değişimin hızına yetişememiştir" diye konuştu. 
     Kamu yönetim reformu ve kamuda bilgisayarlaşma ile e-dönüşümü başarabileceklerini vurgulayan Başbakan Erdoğan, dijital uçurum tehlikesini aşmak için de ciddi bir eğitim seferberliği yaptıklarını bildirdi. 
     Erdoğan, Türkiye’nin bunun için çok özel bir ülke olduğunu, nüfusunun 3’te 1’inin okullarda eğitim gördüğünü hatırlatarak, bu yıl sonuna kadar tüm okullarda internet ağının kurulacağını ifade etti. 
     Türkiye’nin yeniliğe ve değişime açık bir toplum olduğunu belirten Erdoğan, şöyle devam etti 
     ’Fevkalade hareketli bir göç tarihimiz var. Bu ulusal dinamizmi ve klasik kalıplara dayalı sanayimizi yeniliğe dayalı, bir akıllı sanayiye çevirmek gibi ihtirasımız var. Gelecek 10 yıllarda Türkiye’ye batı dünyası içinde yerini aldıracak siyaset, güvenlik, sosyoloji, teknoloji ve ekonomi de bu hedefin gerektirdiği kriterlerle uyumlaşacak. Bu dinamik süreç bin yıllık bir tarihin sonucudur. 
     Geleceğin Türkiye’sinin geçtiğimiz asırdakinden elbette büyük farkları olacak. Kendi medeniyet zeminini koruyarak yeni sentezlerle, yozlaştırmadan, güçlü ve kişilikli yeni bir Türkiye... Binlerce yıllık kökenleriyle medeniyet, devlet geleneğiyle, Osmanlı sentezine sahip ülküsüyle, Cumhuriyetimizin kazanımlarıyla, tutarlı, batılı, küresel bir gücüz." 
     
</TEXT>
</DOC>
