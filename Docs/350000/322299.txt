<DOC>
<DOCNO> 322299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur40.html </URL>
<DATE> 2005/03/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Darüşşafaka Cemiyeti Kumarhane kuran kiracı tahliye ediliyor 
</HEADLINE>
<TEXT>

     Darüşşafaka Cemiyeti ve Darüşşafaka Spor Kulübü, Sarıyer'deki Çetin Berkmen Sosyal Tesisleri'nde uydu sistemiyle çalışan bir kumarhane kuran kiracının tahliyesi için gerekli işlemlere başlandığını bildirdi. 
     Cemiyet ve kulüpten yapılan yazılı açıklamada, Çetin Berkmen Sosyal Tesisleri'ni kiralayarak işletmeci konumunda olan şirketin sorumluluk alanında kumar oynatıldığı ihbarları üzerine yapılan polis operasyonunun, Darüşşafaka ile herhangi bir ilgisi olmadığı bildirildi. 
     Okul ve spor salonunun yanında yer alan sosyal tesislerin işletmesinin Top-Kar Limited Şirketi'ne kiralandığı belirtilen açıklamada, ''Sözkonusu mekanlarda yaşanan olayların muhatabı da bu şirkettir. 140 yıldan fazla süredir hayırsever halkımızın alınteri ile yarattığı eğitim çınarı Darüşşafaka adı ile yasadışı faaliyetlerin birarada anılmaması için gazeteci dostlarımızı hassasiyet göstermeye çağırıyoruz'' denildi. 
     Top-Kar şirketinin kira sözleşmesinde yer alan maddeleri ihlal ettiğinin gazete ve televizyonlardan öğrenildiği ifade edilen açıklamada, hemen kira sözleşmesinin feshedilerek tahliye işlemlerine başlanması için harekete geçildiği bildirildi. 
     
</TEXT>
</DOC>
