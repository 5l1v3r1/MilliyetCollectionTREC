<DOC>
<DOCNO> 302111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun17.html </URL>
<DATE> 2004/12/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Son durum... Cesetler buldozerlerle gömülüyor, salgın tehlikesi... 
</HEADLINE>
<TEXT>

     Güney Asya'daki deprem ve tsunami felaketi sonrasında kıtlık çekilen harap bölgelerde salgın hastalık riskine dikkat çekilirken, Dünya Sağlık Örgütü, salgın hastalıkların da felaketin yol açtığı sayıda ölüme yol açabileceği uyarısında bulundu. 
     Kurtarma ve yeniden yapılanma çalışmalarının milyarlarca dolar gerektireceği belirtiliyor. Bugüne kadar 50-60 kadar ülke, su ve yiyecek kıtlığı çekilen Hint Okyanusu kıyılarında yaraları sarmak için 200 milyon dolar tutarında yardım taahhüdünde bulundu. 
     BM yetkilisi Jan Egeland, yardım isteyen onbinlerce felaketzedenin ihtiyaçlarının ancak 48-72 saat içinde karşılanabileceğini söylerken, Dünya Sağlık Örgütü çalışanı David Nabarro, ''Belki de 5 milyon kadar kişi yaşamak için temel ihtiyaçlarını karşılayacak durumda değil'' dedi. 
     
     5 MİLYON KİŞİ SU VE GIDA BEKLİYOR 

     Hint Okyanusu'na kıyısı bulunan felaket bölgelerinde yaklaşık 5 milyon kişi temiz su ve gıda bekliyor. 
     Endonezya'da isyancılarla güvenlik güçleri arasında yıllarca çatışmalara sahne olan ve yardım almakta zorlanan Aceh'te halk, gıda ve tıbbi malzeme kıtlığı çekiyor. 
     Deniz, çamur ve bina enkazlarından halen ceset çıkartılıyor. 18 yaş altı nüfusun yoğun olduğu Asya ülkelerinde her 3 ölüden birinin çocuk olduğu tahmin ediliyor. 
     
     SALGIN KORKUSU 

     Felakete binlerce kurban veren ve ölülerini gömecek toprak bulamayan, gıda, su ve ilaç kıtlığı çeken ülkelerde ölü sayısının, salgın hastalık nedeniyle ikiye katlanmasından kaygı duyuluyor. 
     Nüfusun yoğun olduğu tatil beldelerinde ve kent merkezlerindeki felaketzedelere yardım ulaştırılabilirken, halen birçok bölgede ölü ve kayıp sayısı belirlenemedi. 
     Hindistan'ın güneyinde felaketten kurtulanlara ve bölge halkına kolera, tifo, hepatit A ve dizanteriye karşı aşı yapılmaya başlandı. Cesetlerle dolan sahiller de hastalık yaymaması amacıyla ilaçlanıyor. 
     Hindistan'ın birçok bölgesinde onlarca ceset buldozerlerle toplu mezarlara atılıyor. Ölülerin kayıtları, elde edilen kimlik bilgileri yazılarak ve fotoğrafları çekilerek tutuluyor. 
     Sri Lanka'da da kayıtlar, ölü sayısında çelişkili bilgiler verilmesine rağmen aynı şekilde tutuluyor. Müslüman köylerde halk, ölülerini kayıtlara geçirmeden, dini törenlerle defnediyor. İsyancı Aceh bölgesinde de, çoğu çıplak ve kir içindeki yüzlerce ceset, kimlik bilgileri kayıtlara geçirilmeden, fotoğrafları çekilmeden, açılan çukurlara buldozerlerle itiliyor. 
     Aceh Valisi Azvar Ebu Bekir, koku ve sağlık kaygısı nedeniyle ölülerini bir an önce gömme yoluna gittiklerini söyledi. 
     Yaklaşık 13 bin adadan oluşan Endonezya'da ölü sayısı, halklar arasındaki kültür ve inanç farklılıkları nedeniyle kayıtlara geçirilemiyor. 
     Kızılhaç yetkilisi Siman Missiri, büyüklüğü tahmin edilemez bir salgınla karşı karşıya olunduğu ve bulaşıcı hastalıkların, ölü sayısını kaygılandıracak derecede yükseltebileceği uyarısında bulundu. 
     
</TEXT>
</DOC>
