<DOC>
<DOCNO> 314860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun15.html </URL>
<DATE> 2005/02/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Charles'ın kraliçe taktiği... 
</HEADLINE>
<TEXT>

     İngiltere'de yayımlanan The Sunday Telegraph gazetesi, Prens Charles'ın, evlenmeye hazırlandığı sevgilisi Camilla'yı kraliçe yapabilmek için kamuoyu desteğini kazanmaya çalışacağını öne sürdü. 
     Charles'ın yakın çevresine dayanarak, Charles'ın önümüzdeki yıllarda halkın Camilla'yı daha çok beğeneceği umudunda olduğunu belirten gazete, ''Prens, vakit geldiğinde, Camilla ile birlikte taht merasimine çıkıp, onun başına da taç takılacağından emin'' diye yazdı. 
     Gazeteye göre, Prens'e yakın çevreler, geçen hafta evlilik kararıyla ilgili açıklamanın ardından Camilla'nın hiçbir zaman kraliçe unvanı almayarak sadece ''kralın eşi'' olarak anılmasının düşünüldüğüne dair sözlerin ''dikkatle seçilmiş'' olduğunu söylediler. 
     The Independent on Sunday gazetesi de, benzeri bir haberde, Prens Charles'ın sırf küçük oğlu Prens Harry'nin ''uslanması için'' evlenmeye karar verdiğini yazdı. 
     Haberini Prens'in çevresine dayandıran gazete, ''Charles çılgın bir hayat yaşayan oğluna çeki-düzen vermenin yolunun öncelikle kendi yaşamına çeki-düzen vermekten geçtiğini anladı. Bu nedenle Kraliçe de oğlunun evlilik kararına onay verdi. Onun oğullarına örnek olmasını istedi'' diye yazdı. 
     
</TEXT>
</DOC>
