<DOC>
<DOCNO> 310981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko15.html </URL>
<DATE> 2005/01/31/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Karadeniz'de hamsi bereketi... 
</HEADLINE>
<TEXT>

     Giresun Balıkçılar Kooperatifi Başkanı Muzaffer Kalafat, Karadeniz'de bu sezon 300 bin ton hamsi avlandığını tahmin ettiklerini söyledi. 
     Kalafat, Türkiye denizlerinde avlanan balık miktarının büyük bölümünü oluşturan hamsinin oluşturduğunu belirtti. 
     Karadeniz'de bereketli bir hamsi avı sezonu yaşandığını ifade eden Kalafat, ''Karadeniz'de geçen sezon 120 bin ton dolayında hamsi avlandı. Bu sezon ise 300 bin ton dolayında hamsi avı gerçekleştirildi. Geçen yıl mağdur olan balıkçıların yüzü bu sezon güldü'' dedi. 
     Şu sıralar hamsinin Gürcistan karasularında avlandığını ifade eden Kalafat, şunları söyledi 
     ''Gürcistan'a giden Türk tekneleri burada hamsi avı yapıyor. Ancak, orada avlanan hamsinin pek fazla önemi yok. Çünkü, sezon artık bitti, her geçen gün hamsi kayboluyor. Bilindiği üzere hamsi sert ve soğuk havayı seviyor. Hava şartları uygun olması halinde Karadeniz'de hamsi avı 6 ay devam edebiliyor. Hamsi avı bu sezon 3 ay sürdü. Bu süre içinde 300 bin ton dolayında hamsi avlandı. Hamsinin bol miktarda avlanmasından dolayı balıkçılar iyi para kazandı.'' Bu sezon avlanan hamsinin yarıya yakın bölümünün bölgedeki balık unu ve yağı fabrikalarında işlendiğini kaydeden Kalafat, ''Tüketim fazlası hamsinin bu şekilde değerlendirilmesini doğru bulmuyoruz. Hamsinin daha ekonomik bir şekilde değerlendirilmesi için bölgeye şoklama fabrikaları kurulmalı ve söz konusu hamsiler mutlaka ihraç edilmeli'' diye konuştu. 
     
</TEXT>
</DOC>
