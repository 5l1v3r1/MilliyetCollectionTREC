<DOC>
<DOCNO> 315455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy34.html </URL>
<DATE> 2005/02/15/ </DATE>
<TIME> 21.07 </TIME>
<AUTHOR>  </AUTHOR>
<HEADLINE>
Türkiye, Arnavutluk iş konseyi toplantısı... 
</HEADLINE>
<TEXT>

     Başbakan Recep Tayyip Erdoğan, Türkiye'nin, Arnavutluk'a en çok yatırım yapan ülkeler arasında 3'üncü sırada olduğunu ifade ederek, Arnavutluk'un, Türkiye'deki yatırım miktarının 15 milyon dolar düzeyine çıkmasını temenni ettiklerini söyledi. 
     Erdoğan ile Arnavutluk Başbakanı Fatos Nano, Sheraton Oteli'ndeki Türkiye-Arnavutluk İş Konseyi toplantısına katıldı. 
     Başbakan Erdoğan, burada yaptığı konuşmada, Türkiye'nin geçmişte birçok ekonomik kriz yaşamış olmasına rağmen, ekonomik güç itibariyle bugün dünyanın 20 büyük ülkesi arasında yer aldığını söyledi. 
     Türkiye'nin, bölgesindeki istikrarsızlık ve Irak'ta yaşanan olaylara rağmen, 2003 yılında yüzde 5.9, 2004'de yüzde 10 büyüme hızını yakaladığını ifade eden Erdoğan, 2004'deki ihracatının 64 milyar dolara, ithalatın da 90 milyar dolara ulaştığını kaydetti. Erdoğan, Türkiye'nin ihracatının yüzde 47'sini AB ülkelerine yaptığını, ihracat kalemleri arasında en büyük payı sanayi ürünlerinin oluşturduğunu belirtti. 
     Erdoğan, son yıllarda Arnavutluk'un kalkınma ve dış dünya ile entegrasyonunun büyük bir ivme kazandığını gördüklerini ifade ederek, ''Arnavutluk ekonomisi, bölgede kendisini gün geçtikçe daha çok hissettirecektir'' dedi. 
     Başbakan Erdoğan, iki ülke arasındaki akrabalık ve kültürel bağların önemine dikkati çekerek, bu bağların, iki ülke arasındaki ilişkilerde sorun oluşmamasını sağladığını anlattı. 
     Türkiye ile Arnavutluk'un, Karadeniz Ekonomik İşbirliği Örgütü gibi platformlarda işbirliği yaptığına işaret eden Erdoğan, ''Adriyatik ile Karadeniz'i birleştirecek 8'inci koridor, bölgede ulaşımı kolaylaştıracaktır'' diye konuştu. 
     Türk işadamlarının Arnavutluk'a yönelik adımlarını yeterli görmediklerini dile getiren Erdoğan, iki ülke işadamlarının ortaklaşa yatırımlar gerçekleştirebileceklerini söyledi. 
     
     ''SİZİ TURİST OLARAK GETİRMEDİK'' 
     İki ülke arasındaki ticaret hacminin daha da artırılması için çalışmaları gerektiğine dikkati çeken Erdoğan, işadamlarına, ''Bunu daha da artırmak için buraya geldik. Biz, sizi buraya turist olarak getirmedik. 21. asır, dünyada paylaşım ve dayanışma asrıdır. Her iki ülkenin işadamları olarak bunu gerçekleştirmeliyiz. Ancak bu lafla değil uygulama ile olacaktır, bunu gerçekleştirmeliyiz'' diye seslendi. 
     Arnavutluk'taki özelleştirme faaliyetlerini yakından takip ettiklerini ifade eden Erdoğan, Türk girişimcilerin, Arnavutluk'ta birçok alanda 100 milyon doları bulan yatırım gerçekleştirdiklerini söyledi. 
     Erdoğan, Türkiye'nin, Arnavutluk'a en çok yatırım yapan ülkeler arasında 3'üncü sırada olduğunu ifade ederek, Arnavutluk'un, Türkiye'deki yatırım miktarının 15 milyon dolar düzeyine çıkmasını temenni ettiklerini bildirdi. 
     
     NANO'NUN SÖZLERİ 
     Arnavutluk Başbakanı Fatos Nano da bu toplantıyı iki ülke arasındaki mevcut mükemmel ilişkinin pekiştirilmesine hizmet edecek olumlu bir adım olarak nitelendirdi. 
     Son yıllarda iki ülke arasında ekonomik ve ticari ilişkilerin hissedilir derecede artış kaydedildiğini dile getiren Nano, bu nedenle Türkiye'nin yalnız siyasi ortak değil, ekonomik ve ticari alanlarda da Arnavutluk'un önemli ortağı olduğunu vurguladı. Nano, görevlerinin, iki ülke arasındaki ticaret hacmini arttırmak olduğuna dikkati çekti. 
     Arnavutluk Başbakanı Nano, ülkesinde özel sektörün ülke ekonomisinin kalkınmasına önemli katkıda bulunduğunu dile getirerek, son 8 yıl boyunca Arnavutluk ekonomisinin istikrar içinde dengeli bir artış gösterdiğini kaydetti. Nano, son yıllarda ülkede kişi başına gelirlerin 3 kat arttığını, yıllık enflasyonun ise 2-4 civarında olduğunu söyledi. Nano, şöyle konuştu 
     ''Arnavutluk, Avrupa büyük ailesine üye olmak için yetenekli olma hedefiyle, reformlar ve ekonomi siyasetleri stratejisini uygulamaktadır. Bunu ticaretin daha da liberalleştirilmesi olarak nitelendiriyorum. Bunun hedefi, hızlı ritimlerle istikrar içinde ekonominin gelişmesidir. Bu yönde ülkelerimiz birbirine benziyor. Biz yalnız tarihten değil, AB'ye üye olma yolunda geleceğin aynı takvimine sahibiz. 
     AB'nin Türkiye hakkındaki önemli kararı, Arnavutluk'un ve Batı Balkan ülkelerinin AB yapılarına güvenilir bütünleşme için ümitlerimizi artırıyor ve bizi yüreklendiriyor.'' Nano, Arnavutluk piyasasında yatırım yapan Türk şirketlerin sayısının 30'dan fazla olduğunu ifade ederek, Türk işadamlarının Arnavutluk'ta 100 milyon dolardan fazla yatırım yaptıklarını kaydetti. 
     ''Yabancı yatırımların teşvik edilmesi, Arnavutluk hükümetinin önceliklerinden birisidir'' diyen Nano, Türkiye'nin son yıllarda turizm, tarım ürünlerinin işletilmesi ve sanayii alanlarında büyük bir gelişme kaydettiğini belirtti. Nano, ''Türk iş adamlarını, telefon ve cep telefonu gibi sektörlerin özelleştirilmesine, Arnavutluk sanayisinin rekabete girme olanaklarının artırılmasına olumlu etki yapacak bölgelerin yaratılmasına katılmaya'' davet etti. 
     
     TOBB BAŞKAN VEKİLİ YAVUZ 
     TOBB Başkan Vekili Faik Yavuz da Türkiye'nin, Arnavutluk'u, Balkanlar'daki barışın korunması için önemli bir ülke olarak gördüğünü söyledi. 
     Türkiye'nin, İtalya, Yunanistan ve Almanya gibi Arnavutluk'la da ticari ilişkilerinin yoğun olduğunu ifade eden Yavuz, her iki ülkede pazarların karşılıklı tanıtılması amacıyla fuarlar düzenlendiğini belirtti. 
     
</TEXT>
</DOC>
