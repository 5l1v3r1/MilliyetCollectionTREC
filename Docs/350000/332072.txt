<DOC>
<DOCNO> 332072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/spor/spo01.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kesenin ağzı açılıyor 
</HEADLINE>
<TEXT>


Beşiktaş yönetimi, bir süredir ödemediği transfer taksitlerini Fenerbahçe maçı öncesi dağıtma kararı aldı. Derbiye özel prim verilip verilmeyeceği ise hafta ortasında netleşecek 

BİLAL MEŞE 


Beşiktaş'ın, Ankaragücü engelini iyi futbol ve farklı skorla aşması takıma olan güveni daha da artırdı. Yönetim, Fenerbahçe derbisi öncesinde oyunculara bir süredir ödenmeyen transfer taksitlerini dağıtma kararı aldı. 
Hafta boyunca Ümraniye Tesisleri'nde kamp kurmayı planlayan ve futbolcuların her sıkıntısıyla yakından ilgilenecek olan Siyah - Beyazlı yöneticiler, takımın derbiye yüksek motivasyonla çıkması için seferberlik ilan ettiler. Fenerbahçe derbisi için ekstra prim verilip, verilmeyeceği ise hafta içinde yapılacak yönetim kurulu toplantısında netleşecek. 

Kartal'ın itirazı var 

Parma maçında top toplayıcılara fiili harekette bulunan Tümer ve kaleci Ramazan'a UEFA tarafından verilen toplam beş maç ceza için Beşiktaş itiraza hazırlanıyor. Hafta içinde futbolcuların savunmasını alan yönetim, UEFA Tahkim Kurulu'na gidecek ve cezalarda indirim isteyecek. Her iki futbolcunun savunmalarında "tahrik" unsurunu öne çıkardıkları, ancak UEFA'nın bu konuda taviz vermesinin söz konusu olmadığı vurgulandı. 

Carew'e zam geldi 

SÜLEYMAN HATISARU 

Yönetim, Carew'in oynadığı futbol ve attığı iki gol sonrası bonservis ücretini 8 milyon Euro'ya çıkardı. Futbol Şube Sorumlusu Kıvanç Oktay, Carew'den memnun olduklarını belirterek, "Kendisini satmak istemiyoruz. Transfer ettiğimizde 5.5 milyon Euro ödedik. Carew'i almak isteyen 8 milyon Euro'yu gözden çıkarmalı" dedi. 

Fener'i ezberliyor 

Teknik Direktör Rıza Çalımbay, Fenerbahçe derbisi öncesi rakibini ezberlemeye çalışıyor. Takımına iki gün izin veren Çalımbay'ın evine kapanarak Sarı - Lacivertli ekibin son lig karşılaşmalarını ve Şampiyonlar Ligi'nde evinde oynadığı maçları kasetten izlediği ve hafta sonu uygulayacağı taktiği belirlediği öğrenildi. Bu arada Siyah - Beyazlılar, Fenerbahçe maçının hazırlıklarını bugün çift idmanla sürdürecek. 


</TEXT>
</DOC>
