<DOC>
<DOCNO> 329115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/ekonomi/eko06.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz, Dünya Bankası Başkanı 
</HEADLINE>
<TEXT>


EKONOMİ SERVİSİ 

Tartışmalara ve hakkındaki birçok eleştiriye rağmen Dünya Bankası İcra Direktörleri, ABD Başkanı George W. Bush tarafından Dünya Bankası başkanlığına aday gösterilen ABD Savunma Bakan Yardımcısı Paul Wolfowitz'in başkanlığını onayladı. Böylece Wolfowitz, 1 Haziran'da, ABD Savunma Bakan yardımcılığı görevinden ayrılarak Dünya Bankası Başkanı olacak. Wolfowitz, bu görevi iki dönemdir yürüten James Wolfensohn'dan devralacak. 
IMF ve Dünya Bankası'nın resmi olmayan teamüllerine göre, Uluslararası Para Fonu IMF'nin başına bir Avrupalı, Dünya Bankası'nın başına ise bir Amerikalı getiriliyor. İrlandalı ünlü rock yıldızı Bob Geldof ise dün yaptığı açıklamada başkanlık seçimi için benimsenen kuralı "mantıksız" olarak niteledi. Geldof, "Dünya Bankası başkan adayını ABD Başkanı seçiyor. Para bizim paramız. Hepimizin parası. Adı üstünde Dünya Bankası" dedi. Aynı şekilde IMF başkanının da sadece Avrupa ülkeleri tarafından kendi aralarında gizli görüşmelerle seçilmesini de eleştiren sanatçı, "Afrikalılar nerede Bu onların varlık nedeni. Bu kurumlarda en yüksek düzeyde temsil edilmeleri gerekir" dedi. 


</TEXT>
</DOC>
