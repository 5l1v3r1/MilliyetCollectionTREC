<DOC>
<DOCNO> 320251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/yazar/civaoglu.html </URL>
<DATE> 2005/03/03/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Tarihin ırzı 2 
</HEADLINE>
<TEXT>


Dün iddiaları yayımlamıştım. Şimdi de "tarihin ırzı" için tanıklıklar 
- 24 Nisan'da İstanbul'da tutuklanan ve sürülen Ermeniler genellikle, Taşnak Partisi'nin yöneticisi sayılacak Ermeni şovenleridir. 
Bunlar arasında elbette masumlar yer almış olabilir. 
Ancak... O süreçte, devletin üst düzey bürokrasisi, özellikle Dışişleri ve Maliye bakanlıkları, Ermeni ağırlıklıydı. Silahlı kuvvetlerde doktor ve hemşireler arasında da Ermeniler çoğunluktu. 
- Rusya ile savaş sırasında, özellikle Doğu Anadolu'da Ermeni yurttaşlar tahrik edilmişlerdir. Büyük Ermenistan iddiasıyla, başkaldırılar olmuştur. 
İki taraf arasında karşılıklı ağır kayıplarla sonuçlanan katliam yaşanmıştır. Ermeni yurttaşlar "tehcir" diye adlandırılan toplu halde göçe zorlanmışlardır. Gerek göç koşullarının ağırlığı, gerek yol boyunca zaman zaman saldırılar ve gerek çöl kamplarındaki kötü ortam nedeniyle bir bölümü yaşamlarını yitirmişlerdir. Bunlar çok acı olaylardır. Ancak, yüzyıllarca birlikte yaşandıktan sonra neden bu süreç 
- İttihatçıların iktidardan düşürülmesi sonrasında, onları suçlu konumda tutmak isteyen ve İngilizlerle yakın olan Saray yönetimi Kara Şemsi diye anılan Reşit Saffet'i Atabilen "Ermeni olayını araştırmak ve Avrupa'ya bilgi vermekle" görevlendirmiştir. Onun, İttihatçıları "Ermenilerin katil suçlusu" gösteren -kasıtlı- raporunda bile "Çar'ın sürülerine muhbirlik ve kılavuzluk yapan Ermenilerin zulmü anlatılıyor ve tehcir sırasında 200-300 bin Ermeni'nin öldüğü" belirtiliyordu. 
Elbette ölüm istatistik olayı değildir ve 300 bin rakamı da büyüktür ama hadise tek taraflı değildi, başlatan da Osmanlı değildi. 
-İngiltere, İstanbul'u işgal ettikten sonra, Ermeni kıyımı iddialarını inceledi. 144 sanık saptandı. Aralarında bakanlar, yüksek devlet memurları vardı. İngiliz mahkemelerinde dava açıldı. Bunlar Malta'ya sürgüne gönderildiler. İngilizler, Osmanlı'nın tüm devlet arşivlerini didik didik ettiler, Ermenilere soykırım uygulandığı yolunda kanıt bulamadılar. İngiltere Kraliyet Savcısı "Kanıt yoktur" gerekçesiyle, 144 kişiyi ve dönemi ibra etmiştir. 
- Tarihçi Toynbee, saygınlığı olan bir tarihçidir fakat İngiltere Propaganda Merkezi adına çalıştığı da bir gerçek. 
- "Katliamlar özel birlikler tarafından yapılmıştır" iddiasına bir başka ırkçı yaklaşıma suç ortağı olmamak için girmiyorum. O dönemde yörede hangi etnisite birlikleri olduğu biliniyor. 
- Almanya, elbette olanlardan haberdardı. Ancak Almanya Genelkurmayı bunların yayımlanmasını, açıklanmasını engellemiştir. Amerikan arşivlerinde, "Almanya teşvik etmese de bu olaylardan yararlandığı için suskun kalmıştır" kayıtları var. 
- "Musa Dağı'nda 40 Gün" ve benzeri kitapların Türkiye'de yayımlanması yasak değildir. 
- Dr. Johannes Lepsius'un dokümanlarının yayımlanmadığı iddiaları doğrudur. Alman Genelkurmayı tavır koymuştur... 
Ancak Lepsius'un yazdıkları, kişisel gözlemleri değildi. Lepsius, Praglı bir Museviydi. Yayını için, dönemin ABD İstanbul Büyükelçisi Morgentau'dan yararlanmıştı. Morgentau, bir evangelist misyoneri sayılabilir. Ermeni Patrikliği'nden dosyalarla beslenmiştir. 
Bir diğer kitabın adı "Mavi Kitap"tır. Ermeni iddiaları bu kitaba dayandırılmıştır. 650 tanık ifadesinden oluşmuştur. 
Uzun süre kanıt gibi kabul edilmiştir. 
Ancak sonraları tanıklara ait kod adları çözüldüğünde 70'i evangelist misyoner, 50'si Ermeni aktivist, Taşnak Partisi önde gelenleri ve patriklik mensubu çıkmıştır. 30'u hayali kişiler olarak saptanmıştır. Kitabın inandırıcılığı ağır yaralar almıştır. 
................ 
Ne bu satırlar, ne de Ermeni iddiaları, iki taraftan masum insanların, çocukların, kadınların katledilmeleri gerçeğini ve insanlık ayıbını temizlemez. 
............... 
Son söz 
Almanya, Yahudi kıyımı nedeniyle tarihteki yalnızlığına Türkiye'yi de soykırımcı göstererek ortak arıyor. 
CHP'nin Büyükelçi Şükrü Elekdağ'ın projesi ile başlattığı hareket, akılcı ve gerçekçidir. 



</TEXT>
</DOC>
