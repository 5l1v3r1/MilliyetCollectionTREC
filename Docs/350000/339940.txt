<DOC>
<DOCNO> 339940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur06.html </URL>
<DATE> 2005/05/05/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Nişanlısını otel odasında bastı, kurşunlandı 
</HEADLINE>
<TEXT>

     Süheyla GÖZDERELİLER YALOVA, DHA 

YALOVA'da, kendisini aldattığından şüphelendiği nişanlısını, bir arkadaşıyla sabaha karşı otele girerken görünce çılgına dönen 26 yaşındaki Erdinç Ergin, odanın kapısını kırıp, içeriye girdi. Ergin, arkadaşı 30 yaşındaki Gökmen İbiloğlu tarafından kurşun yağmuruna tutuldu. Ağır yaralanan Ergin ile duvardan seken bir merminin isabet ettiği otel görevlisi hastaneye kaldırıldı. 
     Yaklaşık bir yıl önce nişanlandığı 20 yaşındaki Sibel Aydın'ın kendisini aldattığını düşünen Erdinç Ergin, dün gece nişanlısını takibe aldı. Nişanlısının Cumhuriyet Caddesi üzerinde sabaha karşı yakın arkadaşı Gökmen İbiloğlu ile buluştuğunu gören Ergin, şok oldu. Ergin, takip ettiği yakın arkadaşının nişanlısı ile birlikte cadde üzerindeki bir otele girdiğini gördü. Kendisi de otele giren Ergin, İbiloğlu ve nişanlısının kaldığı 403 numaralı odanın kapısı yumruklayıp, kapıyı açmalarını istedi. Kapı bir türlü açılmayınca çılgına dönen Ergin, tekmeleyerek kapıyı kırdı. 
     Bu sırada paniğe yapılan İbiloğlu ise belindeki ruhsatsız tabancayı çıkarıp, arkadaşına kurşun yağdırdı. Nişanlısı tarafından aldatıldığını öğrenen Ergin, kanlar içinde yere yığılırken, duvardan seken mermilerden biri de otel görevlisi H.B.'ye isabet etti. Olayın ardından Gökmen İbiloğlu ve Sibel Aydın, kaçarak ortadan kayboldu. Ağır yaralanan Erdinç Ergin ile H.B. Yalova Devlet Hastanesi'ne kaldırıldı. Ergin, buradaki ilk müdahalenin ardından Uludağ Üniversitesi Tıp Fakültesi Hastanesi'ne sevkedildi. 
     Polis, iki kişinin silahla yaralanmasına neden olan Sibel Aydın ile Gökmen İbiloğlu'nun yakalanmasına çalışıyor. Olayla ilgili soruşturmaya Yalova Cumhuriyet Savcılığı'nca başlandı. 
     
</TEXT>
</DOC>
