<DOC>
<DOCNO> 313065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun04.html </URL>
<DATE> 2005/02/07/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
İspanya'da pansiyonda zehirlenme Ölü sayısı 18'e çıktı... 
</HEADLINE>
<TEXT>

     İspanya'nın Castellon bölgesinde Todolella Köyü'ndeki Sant Cristofol pansiyonunda tüp gazdan zehirlenerek ölenlerin sayısı 18'e çıktı. 
     Ölenlerin 11'inin erkek, 7'sinin kadın olduğu ve çoğunun 25-40 yaş arasında bulunduğu belirtilirken, bir kişinin de 17 yaşında olduğu kaydedildi. 
     Valencia bölgesi Halk Partisi Başkanı, olayın, sadece bölgenin değil, tüm İspanya'nın unutamayacağı bir trajedi olduğunu kaydetti. 
     Bu arada, birçok siyasi parti bugün yapılması öngörülen AB Anayasası konusundaki referandum için düzenlenecek seçim kampanyalarını askıya alma kararı aldı. 
     Cenaze töreninin Castellon yakınlarındaki Morella'da bugün öğleden sonra düzenlenebileceği kaydedildi. 
     İspanya Haber Ajansı EFE, doğum günü kutlaması için biraraya gelenlerin ısınmak ve yemek pişirmek için kullandıkları tüp gazdan zehirlendiğini duyurmuştu. 
     
</TEXT>
</DOC>
