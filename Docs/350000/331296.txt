<DOC>
<DOCNO> 331296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/siyaset/axsiy02.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şakacı zihniyetimden oldu' 
</HEADLINE>
<TEXT>


Kültür ve Turizm Bakanı Atilla Koç, "Rus turistler görgüsüzdür" sözleri için, "Şakacı zihniyetimin verdiği bir sözle bu hadise olmuştur. Ama kastım katiyen bu değildir. Derin üzüntü içindeyim" dedi 

ANKARA Milliyet 


Kültür ve Turizm Bakanı Atilla Koç, "Ruslar sonradan zengin olmanın görgüsüzlüğüyle fazla para bırakıyor" sözleri hakkında, "Akıbetinin böyle olacağını düşünemediğim, şakacı zihniyetimin verdiği bir sözle bu hadise olmuştur. Ama kastım katiyen bu değildir. Derin üzüntü içindeyim" diye konuştu. 
Koç, sözlerinin bir kriz yaratmadığını söyledi. "Özür mü dileyeceksiniz " sorusu karşısında sıkıntı yaşayan Koç, "Soruyu sor, cevabını al. Ne söyleyeceğime karar verme" dedi. Sonra tavrını yumuşatan Koç, "Huyumu biliyorsunuz. Dostça münasebetler içinde haddini aşan sözler söyledim" şeklinde konuştu. Koç, "Türkçeyi iyi konuşurum. Ama arada sırada espritüel hayatım bana böyle bir söz söylettiyse özür de dilerim" dedi. 

Dışişleri düzeltti 
Koç'un sözlerine, Dışişleri Bakanlığı "diplomatik üslupla" tepki gösterdi. Sözcü Namık Tan, Rusya lehinde olan ticaret açığının dengelenmesinde, Rus turistlerin önemli olduğunu ve iki ülke arasında "köprü" işlevi gördüğünü söyledi. 


</TEXT>
</DOC>
