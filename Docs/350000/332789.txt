<DOC>
<DOCNO> 332789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/magazin/amag.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avşar'a sonunda bir ödül verdiler 
</HEADLINE>
<TEXT>


Türkiye'de ödül almadığını her fırsatta dile getiren Hülya Avşar, Sadri Alışık Ödülleri'nden 'En İyi Kadın Oyuncu'ya layık görüldü 

Deniz Altuntaş 

Yıllardır Türkiye içindeki festival ve törenlerde ödüle layık görülmediği için jürilere sitem eden Hülya Avşar, nihayet ödül aldı. Yurtdışında Berlin in Berlin ve Benim Sinemalarım filmleriyle ödül alan Avşar, önceki akşam düzenlenen 'Sadri Alışık Ödül Töreni'nde 'Kalbin Zamanı' filmiyle "En İyi Kadın Oyuncu Ödülü"ne layık görüldü. Ancak konser için Antalya'da olduğundan Avşar'ın ödülünü kardeşi Helin Avşar aldı. Jüri özel ödülü alan Cem Yılmaz ise, kısa şovuyla geceyi renklendirdi. Gecenin sunuculuğunu Kerem Alışık, Halit Kıvanç ve Gamze Özçelik yaptı. 

Ödül gecesi notları 

Genel Sigorta'nın sponsorluğunda verilen özel ödülü almak için kadın çantasıyla sahneye çıkan Cem Yılmaz, şöyle konuştu "Çok manidar bir ödül. Genel Sigorta'ya 1 yıllık kasko ihtiyacımı karşıladıkları için çok teşekkür ederim. Bende biraz burukluk vardı, iyi oldu. Teşekkür ederim. Ben yaptığım mizahta son dönemde Woody Allen'dan etkilendim. Sadri Alışık'ı izliyoruz. Tabii ki uydudan görüyoruz. Bazı kişiler benim için 'Tayvan malı Sadri Alışık' diyor. Sadri Alışık'ın sinemasında frigo olmak da bana yeter." 
Yılmaz, "Mesleğimle ilgili şimdiye kadar çok ödül almadım. Heyecan verici. Ben genelde onur ödülü alıyorum. Öyle seviyorum" dedi. 
Büyük ödülü alan Fikret Hakan, "Antalya'da 8 defa Altın Portakal'da aday olmama rağmen ödülü alamadım. Bu, 40 senelik emeğimin karşılığı" diye konuştu. 
Ödüle layık görülenlerden Ali Sunal, babası Kemal Sunal'a ithafen, "Baba, bak ben ne yaptım. Sen bizi görüyorsun. Keşke biz de seni bir yerlerde görsek" diye seslendi. 
Ödülünü kızı Melis'le kutlayan Volkan Severcan, törende şunları söyledi "Tiyatro oyuncusuyum deyip tiyatro yapmayan çok oyuncumuz var. Televizyona çok fazla dalındı. Bir oyun sahnelemek istiyorsunuz, bir türlü kadro yapamıyorsunuz. Bir sürü oyuncu tiyatro oyuncusu değil." 
Töreni renklendiren sanatçılardan Yılmaz Erdoğan ise, Cem Yılmaz'la haziranda 'Organize İşler' isimli bir sinema filmine başlayacağını söyledi. 

İŞTE SADRİ ALIŞIK ÖDÜLÜ ALANLAR 
SİNEMA 
Jüri Özel Ödülü Fikret Hakan 
Sinema Özel Ödülü Cem Yılmaz G.O.R.A. 
En İyi Erkek Oyuncu Şener Şen Gönül Yarası 
En İyi Kadın Oyuncu Hülya Avşar Kalbin Zamanı 
En İyi Yardımcı Erkek Güven Kıraç Gönül Yarası 
En İyi Yardımcı Kadın Şerif Sezer Mustafa Hakkında Herşey 

TİYATRO 
En İyi Erkek Oyuncu Can Başak Çin Kahvesi, Belden Aşağı Vurmak 
En İyi Kadın Oyuncu Esra Bezen Bilgin Aşk Delisi 
En İyi Yardımcı Erkek Oyuncu Bilge Zobu Çalıkuşu 
En İyi Yardımcı Kadın Oyuncu Esra K. Uygur Othello 

KOMEDİ VE MÜZİKAL 
En İyi Erkek Volkan Severcan 
En İyi Kadın Hale Akınlı ve Celile Toyon 
En İyi Yardımcı Erkek Ali Sunal 
En İyi Yardımcı Kadın Oyuncu Hikmet Körmükçü 


</TEXT>
</DOC>
