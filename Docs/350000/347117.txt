<DOC>
<DOCNO> 347117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun34.html </URL>
<DATE> 2005/05/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Rusya, 2008'de Gürcistan'dan tamamen çekiliyor 
</HEADLINE>
<TEXT>

     Moskova ile Tiflis arasında, Rus askerlerinin Gürcistan'dan 2008 yılında tamamen çekilmesi konusunda anlaşma sağlandı. 
     Rusya'nın Sovyetler Birliği döneminden devraldığı halen iki askeri üssünün bulunduğu Gürcistan'dan askerlerini çekme işlemini 2008'de tamamlamasını öngören anlaşma, Moskova'da Rus ve Gürcü Dışişleri Bakanları Sergey Lavrov ile Salome Zurabişvili arasında imzalanan ortak bildiriyle duyuruldu. 
     Interfaks ajansının bildirdiğine göre, Rus Dışişleri Bakanı Lavrov, Zurabişvili ile görüşmesinden sonra yaptığı açıklamada, Rusya'nın Gürcistan'daki iki askeri üssünü 2008'de tamamen kapatacağını bildirdi. 
     Rus askerlerinin Gürcistan'dan nihai çekilmesinin 2008'de tamamlanacağını belirten Lavrov, Zurabişvili ile imzaladıkları ortak bildiride, Rus askerlerinin geri çekilmesiyle ilgili, Tiflis'in nihai anlaşmadan önce görmek istediği ana aşamaların bulunduğunu kaydetti. 
     Zurabişvili de, ''Hedeflediğimiz amaca ulaştık. Biz bunu, Gürcistan'daki Rus üslerinin tamamen kapanmasına götürecek aşamalı bir süreç olarak görmek istiyoruz'' diye konuştu. 
     Rusya'nın Gürcistan'da bulunan Sovyetler döneminden kalma askeri üsleri iki ülke arasındaki en sorunlu konulardan birini oluşturuyordu. 
     Rus üslerinden biri Gürcistan'ın güneyindeki Ahalkalaki'de, diğeriyse Karadeniz kıyısında, Acara özerk bölgesinin başkenti Batum'da bulunuyor. 
     Rusya, 1999'da İstanbul'da imzalanan AGİT anlaşmasından sonra, Vaziani ve Gudauta üslerini tamamen boşaltmıştı, ancak anlaşma gereği 2000'de boşaltılması gereken Ahalkalaki ve Batum üsleri halen kullanılıyor. 
     Gürcistan, bu iki üssün en geç 1 Ocak 2008 tarihine kadar boşaltılmasını isterken, Rusya bu süreyi yetersiz buluyordu. Gürcistan topraklarındaki Rus askeri üslerinin boşaltılması sürecine ilişkin olarak iki ülke heyetlerinin geçen hafta Tiflis'teki görüşmelerinin sonuçsuz kaldığı bildirilmişti. 
     
</TEXT>
</DOC>
