<DOC>
<DOCNO> 318632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur20.html </URL>
<DATE> 2005/02/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Motivasyon gösterisi ''kanlı'' bitti .. 
</HEADLINE>
<TEXT>

     Konya'da NLP ve Kişisel Gelişim Uzmanı Mustafa Gül, yaptığı gösteri sırasında, sekreterini ''motive ettikten sonra'' koltuktan cam kırıklarının üzerine atlamasını istedi. Ancak camların üstüne atlayan genç kadının ayağı kesilerek kanamaya neden oldu. 
     Mustafa Gül, gazetecilere yönelik düzenlediği motivasyon gösterisinde, günlük hayatta yaşanılan korku ve stresi yenmek için beyne doğru talimatlar gönderilmesi gerektiğini söyledi. 
     Başaramama, hayal kırıklığı gibi olumsuz durumların, düşünce gücüyle olumlu hale dönüştürebileceğini ifade eden Gül, bu duyguların, dışarıya korku olarak değil, başarıya dönüştürülerek yansıtılabileceğini ifade etti. 
     Sigarayı bırakmak, üniversiteyi kazanmak gibi hedeflerin, ''Ben yapamam'' düşüncesiyle başarısızlıkla sonuçlandığını dile getiren Gül ''Bu gibi durumlarda, istediğimiz sonuçları elde etmek için bu başarımızın hayatımıza katacağı olumlu şeyleri düşünmeliyiz ki beynimiz o konuda motive olabilsin'' dedi. 
     Korkuların sadece düşünceden ibaret olduğunu iddia eden Gül, sekreteri Nevruz Seretli'nin, motive olduktan sonra cam kırıkları üzerine atlaması halinde herhangi bir zarar görmeyeceğini iddia etti. 
     Gösteriden önce koltuğun üzerine çıkan Seretli'yi motive etmeye çalışan Mustafa Gül, daha sonra genç kadının, cam kırıklarının üzerine atlamasını istedi. 
     Bunun üzerine camların üstüne atlayan Seretli'nin ayağına batan camlar kanamaya neden olunca Gül, ''komut vermeden atladığı için'' kanama olduğunu öne sürdü. 
     

     
</TEXT>
</DOC>
