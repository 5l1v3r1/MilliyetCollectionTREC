<DOC>
<DOCNO> 344253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko33.html </URL>
<DATE> 2005/05/20/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Tüzmen Türkiye ve Finlandiya parlayan iki yıldız olacak... 
</HEADLINE>
<TEXT>

     Devlet Bakanı Kürşad Tüzmen, Türkiye ve Finlandiya’nın parlayan iki yıldız olacağını söyledi. 
     Tüzmen, Avrupa Birliği sürecinde Finlandiya’nın Türkiye’ye hep destek olduğunu bildirerek, "Bunu değerli bir kıymet olarak görüyoruz" dedi. 
     İki gündür Finlandiya’da temaslarını sürdüren Devlet Bakanı Tüzmen, Finlandiya Dış Ticaret ve Kalkınma Bakanı Paula Lehtomaki ile Hükümet Basın Konferansı Salonu’nda basın toplantısı düzenledi. 
     Tüzmen, Finlandiya yapılan ziyaretin gecikmiş bir ziyaret olduğunu, daha önce gerçekleştirilmesi gerektiğini söyledi. Türkiye’nin saygın firmalarının temsilcileriyle, bürokrasisiyle, muhalefeti ve iktidarı ile Finlandiya geldiklerini ifade eden Tüzmen, Türkiye ve Finlandiya’nın parlayan iki yıldız olacağını kaydetti. 
     
     "YAPACAK ÇOK İŞ VAR" 
     Bu yıl iki ülke arasındaki ticaret hacminin 1 milyar doları rahatça geçeceğini, ama iki ülke ticaretlerinin yüzde 1’ini bile yapsa 2.5 milyar dolarlık ticari kapasite olduğunu bildiren Tüzmen, şöyle 
     dedi 
     "Burada Finlandiya Ticaret ve Sanayi Bakanı ile görüştüm. Aynı zamanda Turizm Bakanlığı görevini de yürütüyor. SİTRA Başkanı, eski başbakan şimdiki cumhurbaşkanı adayı ile görüştüm. Birçok işbirliği alanları tespit ettik. İyi işbirliği alanları. Türkiye’de çok az Finli firma var. Daha fazla firma bekliyoruz. Doğru zamandayız. Türkiye’de yatırım için uygun ortam var. Faizler, enflasyon düştü. Güven veren istikrarlı bir ortam var. Finlandiya bize hep destek oldu. Bunu değerli bir kıymet olarak görüyoruz. Çok zorlu reformlar yaptık. Ama daha yapacak çok iş var." Katılım müzakerelerinin etkin ve hızlı yürümesi gerektiğini vurgulayan Tüzmen, şöyle devam etti 
     "Turizm önemli bir menfaat alanı. Turizm, sağlık, gıda, çevre önemli işbirliği alanları. Türkiye ve Finlandiya olarak direkt bağlantı kurmalıyız. Başka ülkeler üzerinden bağlanmamalıyız. Çok verimli görüşmeler yaptık. Bu tür etkinlikler yılda bir tekrarlanmalı. 
     SİTRA Başkanı Esko Aho dahil Türk imajı pek de bilinmiyor. Bütün yetkilileri Türkiye’ye davet ettim. Finlandiya nükleer santral, boru hattı, enerji projelerimizle ilgileniyor." 
     
     "AB’DEN SAMİMİ YAKLAŞIM BEKLİYORUM" 
     Tüzmen, "3 Ekim’de gerçekten müzakere başlayacak mı Ne kadar eminsiniz " şeklindeki soruyu şöyle yanıtladı 
     "Eminim. Ben 47 yaşındayım. Çocukluğumdan beri sürüyor. 40 yıl önce çocuktum, AB’den bahsediliyordu. Artık bu devlet politikası. Bu dava başladı. Uzun bir aşk hikayesi. Mutlu sona erecek. Bazı darboğazlar var, evet. Ama ev ödevimizi de yaptık ve yapıyoruz. Mesela Kıbrıs’a bakın. O konuda yapacağımızı yaptık. AB’nin cevabı gelmedi. 
     AB ideallerine güveniyor, inanıyorum. 8-9 yıldır Gümrük Birliği içindeyiz. Güveniyorum, çünkü AB’ye inanıyorum. Topluluktan daha samimi yaklaşım bekliyorum." Bakan Tüzmen, Fransa’da referandumda hayır çıkmasının bir tehlike yaratıp yaratmayacağına ilişkin bir soruya da "Sonuç ne olursa olsun yolumuz değişmez" yanıtını verdi. 
     Tüzmen, insan hakları, ifade hürriyeti ihlalleri, engeller olduğu yönündeki bir soru üzerine de "Çevrenize bakın kişi başına milli geliri 4 bin dolar olup da demokratik bir ülke biliyor musunuz dünyada Biz kendimize has bir ülkeyiz, bu olaylar, bu görüntüler bütün ülkelerde oluyor. Kişi başına milli geliri yüksek ülkelerde de oluyor. AB ülkelerinde de oluyor. Medya bu fotoğraflarla dolu" dedi. 
     
     FİNLİ BAKAN LEHTOMAKİ’NİN KONUŞMASI... 
     Lehtomaki de basın toplantısında yaptığı konuşmada, amaçlarının Türkiye ile her alanda, özellikle ticarette ilişkileri geliştirmek olduğunu belirterek, Türkiye ile ticarette 440 milyon avro fazla verdiklerini kaydetti. 
     Geçen yıl Türkiye’ye Finlandiya’dan 80 bin turistin gittiğini, bu yıl bu sayının 100 bini bulacağını bildiren Lehtomaki, ekonomik ilişkileri geliştirmek gerektiğini, yapılacak çok iş olduğunu ifade etti. 
     Türkiye’nin Gümrük Birliği’nden kaynaklanan taahhütlerini yerine getirmesinde sorunlar bulunduğunu, bunların çoğunlukla mevzuat ve düzenlemelerin farklı uygulanmasından kaynaklandığına işaret eden Lehtomaki, "Ama Türkiye çok büyük bir reform süreci içinde" dedi. 
     
     "DESTEĞİMİZ SÜRECEK" 
     Katılım müzakerelerinin başlayacak olması nedeniyle konuya odaklandıklarını bildiren Lehtomaki, bu bakımdan da bu gezinin etkili olduğunu belirtti. Türkiye’yi hep desteklediklerini, 3 Ekim kararının çıkması konusunda da ellerinden geleni yaptıklarını kaydeden Lehtomaki, şunları söyledi 
     "Desteğimiz sürecek. 3 Ekim’den sonraki uyum süreci AB ile ilişkileri geliştirecek. İkili planda da ilerleme olacak. Tabii bu aramızdaki ticareti de olumlu etkileyecek." Lehtomaki, Nokia’nın Türkiye’de yaşadığı sorun konusundaki bir soru üzerine de Nokia konusuna değindiklerini, telekomünikasyonun en önemli ihraç ürünleri olduğunu, konunun Gümrük Birliği uygulamaları ile ilgili bir konu olduğunu, Tüzmen ile konuyu görüştüklerini, gerekli bilgiyi aktardıklarını belirtti. Finli Bakan Lehtomaki, Finlandiya’nın Türkiye’yi gelişen piyasa olarak gördüğünü sözlerine ekledi. 
     Öte yandan Finlandiya Tatar Türkleri İslam Cemaatinin Dernek merkezini ziyaret eden Tüzmen, cemaatin ileri gelenleriyle görüştü, sorunlarını dinledi. 
     
</TEXT>
</DOC>
