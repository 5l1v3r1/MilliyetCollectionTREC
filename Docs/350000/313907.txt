<DOC>
<DOCNO> 313907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur23.html </URL>
<DATE> 2005/02/09/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İstanbul'da okullar 2 gün daha tatil... 
</HEADLINE>
<TEXT>

     İstanbul Valisi Muammer Güler, 10 Şubat Perşembe ve 11 Şubat Cuma günleri, kentteki ilköğretim okulları ve liselerin tatil edilmesinin kararlaştırıldığını bildirdi. 
     İstanbul Valiliği'nde basın toplantısı düzenleyen Güler, ilde kar yağışının bugün olduğu gibi yarın da devam edeceğinin meteorolojik değerlendirmelerden anlaşıldığını belirterek, şunları söyledi 
     ''Cuma günü etkisini azaltmakla beraber ara arterlerde sıkıntı yaşanacağı, don ve buzlanma tehlikesinin olabileceği ihtimaline karşı okulların 10 Şubat Perşembe ve 11 Şubat Cuma günleri de kapatılmasına karar verilmiştir. Yarınki kapatma kararı, kar yağışının devam etmesiyle ilgili. Cuma günkü kapatma ise bu kar yağışının getirdiği olumsuz koşulların ara arterlerde donma ve buzlanmanın da etkisiyle devam edeceğine ilişkin muhtemel olumsuzlukların değerlendirilmesinden ibarettir. 
     Okulların telafi eğitimi program haline getirildi. Amacımız, çocuklarımızın açıklarının bir an önce çözüme kavuşturulmasıdır. Eğitim, fiziki olarak olumlu ve güvenli şartlarda herhangi bir tehlike yaratmayacak şekilde devam etmelidir. İstanbul'da 10 Şubat Perşembe ve 11 Şubat Cuma günleri, tüm ilköğretim ve liselerin tatil edilmesi kararlaştırıldı. Belirtilen sürelerde, kamu kurum ve kuruluşlarındaki engelli personel de idari izinlidir.'' 
     
     BALIBEY'İN KONUŞMASI 

     İl Milli Eğitim Müdürü Ömer Balıbey de, Milli Eğitim Bakanlığı'nın ''doğal afet, kar, kış gibi durumlarda okullarda telafi eğitimi yapılabileceği'' yönünde emri bulunduğunu hatırlatarak, ''bu emir doğrultusunda İstanbul'daki okullar için telafi eğitimiyle ilgili çalışma hazırladıklarını'' söyledi. 
     Balıbey, ''İstanbul'da bu yıl okullar 5 gün süreyle tatil edildi. Havaların daha iyi olduğu zamanda, 5 günlük süre için periyodik düzen içinde telafi eğitimi yapılacak. Çocukların eğitimi ile ilgili zaman kaybı olmayacak. Eğitim açığı telafi ile giderilecek'' dedi. 
     
     BAZI ÜNİVERSİTELER DE TATİL 

     Koç, Işık, Doğuş ve Fatih Üniversiteleri, yarın ve 11 Şubat Cuma günü tatil edildi. 
     Yapılan açıklamalarda, İstanbul'daki kar yağışı ve elverişsiz hava koşulları nedeniyle üniversitede 10 Şubat Perşembe ve 11 Şubat Cuma günü eğitim yapılmayacağı bildirildi. Açıklamada, eğitime 14 Şubat Pazartesi günü yeniden başlanacağı kaydedildi. 
     Doğuş Üniversitesi Rektörü Prof. Dr. Talha Dinibütün, yaptığı yazılı açıklamada, 2 günlük tatil nedeniyle üniversitede 10 Şubat Perşembe günü yapılması gereken tek ders sınavlarının 17 Şubat Perşembe günü saat 10.00'a ertelendiğini, 7-11 Şubat tarihleri arasında web'den yapılması gereken bahar yarıyılı kayıt yenileme ve derse yazılma işlemlerinin ise devam ettiğini bildirdi. 
     Sadece yarın için tatil ilan eden okullar ise Marmara, Beykent ve Yeditepe Üniversiteleri oldu. 
     
</TEXT>
</DOC>
