<DOC>
<DOCNO> 329184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/yasam/yas07.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeteyi çek yaktı 
</HEADLINE>
<TEXT>


Harem'de akaryakıt istasyonu sahibini kaçırıp 1 milyon euro fidye alan çete, paranın 'çek' kısmını bozdurmak için bankaya gidince yakalandı 

Erdal Kılınç 

İstanbul Harem'de akaryakıt istasyonu sahibi Metin Geter, iddiaya göre, Bahçelievler'deki evi önünde, 'Narkotik polisiyiz' diyen kişilerce durduruldu. 
Elleri kelepçelenip gözleri bağlanan Geter, Beylikdüzü'nde bir eve götürüldü. Zanlılar kaçmaması için kalorifer peteğine kelepçeledikleri Geter'den, 1 milyon euro yaklaşık 1.77 milyon YTL fidye istedi. Geter'in arayıp durumu bildirmesi üzerine harekete geçen oğlu, 5 kilo altın, 5 bin dolar, 200 bin YTL tutarında çek bulup, fidyecilerin belirttiği Bahçelievler'deki adrese gitti. 

Aralarında polis de var 
Burada oğul Geter'i tekrar arayan fidyeciler, otomobili bırakmasını, anahtarı tekerleğin altına koyup gitmesini istedi. Oğul Geter uzaklaştıktan sonra çete üyeleri, otomobili ve paraları alıp Geter'i serbest bıraktı. Metin Geter'in şik yeti üzerine harekete geçen Organize Şuçlarla Mücadele Şubesi ekipleri, 200 bin YTL'lik çekin tahsil edilmesini bekledi. Olaydan 2 gün sonra Bahçelievler'de bir banka şubesine giderek çeki bozdurmak isteyen Coşkun A. gözaltına alındı. A.'nın sorgusunun ardından diğer zanlılar da tek tek tespit edildi. Bahçelievler, Bağcılar ve Sefaköy'de 7 ekiple aynı anda yapılan baskınlarda, şebekenin elebaşısı olduğu öne sürülen Ramazan Kaplan, Melih Özbay ve Bahçelievler İlçe Emniyet Müdürlüğü'nde görevli polis Mevlut Murat Bayram da dahil 8 kişi gözaltına alındı. 


</TEXT>
</DOC>
