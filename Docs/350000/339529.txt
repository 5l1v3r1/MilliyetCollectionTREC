<DOC>
<DOCNO> 339529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko22.html </URL>
<DATE> 2005/05/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Türk-Alman işadamları zirvede buluştu 
</HEADLINE>
<TEXT>

     Türkiye ve Almanya’dan toplam ciroları 800 milyar Euro’yu ulaşan 1.200 işadamının katıldığı Türk-Alman Ekonomi Zirvesi, İstanbul’da başlarken, Türk-Alman Ticaret ve Sanayi Odası TD-IHK Başkanı Kemal Şahin, "Önümüzdeki 4 yıl içinde ikili ticaretin en az 2 buçuk kat artarak 500 milyar euroya çıkmasını bekliyoruz" diye konuştu. 
     İki ülke işadamlarını bir araya getiren ve 6 Mayıs’a kadar devam edecek zirve, Grand Cevahir Otel’de başladı. Söz konusu zirvede, işadamlarının yeni işbirliği imkanlarını, iki ülkenin yatırım fırsatlarını ve pazardaki son gelişmeleri ele alacağı bildirildi. 
     Açılış töreninde konuşan TD-IHK Başkanı Şahin, Türkiye ve Almanya’nın birbirleri için önemli potansiyel taşıdıklarını vurguladı. AB yolundaki Türkiye ile Almanya arasındaki bu buluşmanın her iki ülke işadamları için yeni iş imkanları yaratacağını ifade eden Şahin, "Sadece geçen yıl iki ülke arasıdaki dış ticaret hacmi yaklaşık yüzde 25 artış kaydetmiş ve karşılıklı ticaret 20 milyar Euro’ya ulaşmıştır" dedi. 
     Şahin, iki ülke arasındaki karşılıklı yatırımlara da dikkat çekti. Yaklaşık 1300 Alman şirketinin Türkiye’de geçen yıl 4.5 milyar euroya yakın yatırım yaptığını hatırlatan Şahin, Almanya’da da 62 bin Türk şirketinin yıllık 30 milyar euronun üstünde ciro yaptıklarını belirtti. Şahin, "Geleneksel olarak girişimci bir ruha sahip Türkiye özel sektörü Avrupa’ya açılmak istiyor. Bugün Almanya’da sayıları 2.7 milyonu bulan Türk kökenli göçmenler de hem pazar olarak, hem de kurdukları ilişkiler ve networklar sayesinde Türk firmalarının oraya gelmesine vesile olmaktadır" diye konuştu. 
     Şahin, Almanya’nın Türkiye ekonomisini oldukça cazip bir pazar olarak gördüğünü kaydetti. Yaklaşık 12 milyar euroya ulaşan Türkiye’ye yapılan ihracatın, Almanya’nın Çin’e yaptığı ihracatın 2 katından da fazla olduğunu vurgulayan Şahin, Türkiye’nin Ortadoğu ve Avrasya ülkelerine açılmak isteyenler için bir şans olduğunu ifade etti. Şahin, "Türkiye hinterlandı ile Avrupa’nın Çin’i olabilir. Avrupa ekonomisinin büyümesine önemli katkı sağlayabilir" dedi. Hükümetin, Türkiye’yi üretim için rekabetçi ve cazip hale getirmek için vergilerin düşürülmesi ve çalışanlar üzerindeki yüklerin rekabetçi seviyelerde tutulması konusunda adımlar atması gerektiğini kaydeden Şahin, AB müzakereleri öncesi yapılan bu kongrenin önemli fırsatlar yaratacağına inandığını belirtti. 
     
</TEXT>
</DOC>
