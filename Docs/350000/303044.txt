<DOC>
<DOCNO> 303044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko28.html </URL>
<DATE> 2005/01/03/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
2005'te dış ticaret hacmi hedefi 180 milyar dolar 
</HEADLINE>
<TEXT>

     Devlet Bakanı Kürşad Tüzmen, 2005 yılı için programda belirlenen ihracat hedefinin 71 milyar dolar olduğunu hatırlatarak, ''Biz 2005'te 75 milyar doları tamamlarız diye düşünüyoruz'' dedi. 
     Tüzmen, 2004 yılı dış ticaretini değerlendirdiği basın toplantısında, geçen yıl dış ticaret hacminin 160 milyar dolara ulaştığını, 2005'i 180 milyar dolar tutarında bir dış ticaret hacmi ile kapatacaklarını, 2006'da da 200 milyar doları geçen dış ticaret hacmine sahip bir ülke olunacağını söyledi. 2005 yılı programında ithalatın da 104 milyar dolar olarak öngörüldüğünü kaydetti. 
     İhracatçıların en zor koşullarda bile ihracat yapma becerisini gösterdiğini, kolay para kazanmayı değil, ihracat yapmayı tercih ettiğini belirten Tüzmen, ''Uyumadık, az uyuduk, çok çalıştık aynı şekilde 2005'in ilk iş gününde sizlere çok çalışmayı vadediyoruz beraberce'' dedi. 
     Tüzmen, Türkiye genelinde 2003 yılında 1 milyar doların üzerinde ihracat yapan il sayısının sadece 5 olduğunu, 2004 yılında ise 1 milyar doları aşan il sayısının 9'a ulaştığını bildirdi. 
     Geçen yıl 33 bin 500 ihracatçı firmanın bulunduğunu kaydeden Tüzmen, bugün itibariyle ihracatçı firma sayısının 36 bine yaklaşmış durumda olduğunu söyledi. 
     
     İTHALAT 
     Bakan Tüzmen, ithalatın da hatırı sayılır bir artış gösterdiğini belirterek, şöyle konuştu 
     ''Bir önceki yılın aynı dönemine göre Ocak-Kasım itibariyle ithalat, yüzde 42.1 arttı ve 86.8 milyar dolara ulaştı. Türkiye, bu senenin sonunda 95.5 milyar dolar ithalat yapmış olacak. İthalat artışı ile milli gelir, üretim ve ihracat artışı arasında yakın bir ilişki bulunmaktadır. Dolayısıyla milli gelirin, sanayi üretiminin ve ihracatın arttığı yıllarda ithalatın da artması kaçınılmazdır.'' 
     
     İHRACATIN DAĞILIMI 
     2004'de otomotiv ana ve yan sanayi ihracatının 10.8 milyar dolar olarak gerçekleştiğini belirten Tüzmen, Avrupa'ya, otomotiv sanayinin kalbine ihracat gerçekleştirildiğini söyledi. 
     Elektrik-elektronik sektörü ihracatının da yüzde 39 artışla, 6.1 milyar dolara ulaştığını belirten Tüzmen, ''Tüm dünyaya kendi markalarıyla, başarı ile girme şansını elde etti. İngiltere'deki 3 televizyondan, 3 çamaşır makinasından, 3 elektrik süpürgesinden bir tanesi Türk malı. Polonya'da yüzde 50'yi geçiyor bu oran. Avrupa'da yüzde 50 pazar var. Tekstil, hazır giyim, katma değeri en yüksek sektörümüz'' diye konuştu. 
     1 milyar dolar ihracat yapılan ülke sayısının da 2003'te 9 olduğunu 2004'de ise 14'e ulaştığını belirten Tüzmen, uygulanan komşu ve çevre ülkeler ile Afrika ülkeleri strateji çerçevelerinde, komşu ülkelere ihracatın yüzde 37, çevre ülkelere yüzde 40 artarak, 18.9 milyar dolar ve 3 milyar dolar olduğunu, Afrika ülkelerinin de ihracat içindeki payının yüzde 5'e ulaştığını söyledi. 
     2004'de ihracat strateji planını uygulamaya koyduklarını hatırlatan Tüzmen, planın uygulamaya geçişi ile birlikte ihracat artışına yönelik çalışmalara sistematik bir yaklaşım getirildiğini, ihracat politikası çerçevesinde yürütülen tüm faaliyetlerin plan şemsiyesi altında toplanarak, koordinasyon sağlandığını anlattı. 
     
     DEVLET DESTEĞİ 
     Tüzmen, ihracata yönelik devlet destekleri kapsamında, ihracatçılara 2004'de 331.4 trilyon lira tutarında ödeme gerçekleştirildiğini, 2005'de devlet yardımlarına 350 trilyon liralık bir kaynak tahsis edildiğini bildirdi. 
     Dahilde İşleme Rejimi uygulaması kapsamında, 2004 yılında 32.8 milyar dolarlık ihracat için yapılan ithalata, Gümrük Vergisi ve KDV muafiyeti sağlandığını ifade eden Tüzmen, Dahilde İşleme Otomasyon Projesi'nin dijital imza altyapısının tamamlanmasını müteakip faaliyete geçirileceğini, ticaret müşavirliklerine ait web sayfalarının da aktif hale getirileceğini söyledi. 
     Komşu ve Çevre Ülkeler Stratejisi kapsamında, toplam ithalat talebi 300 milyar dolar olan bir pazara ihracat seferberliği başlatıldığını da hatırlatan Tüzmen, yaşanan tüm sonuçlara rağmen Irak'a yönelik ihracatın yüzde 90, Birleşik Arap Emirlikleri'ne yüzde 59, İran, Ürdün ve Lübnan'a yönelik ihracatın da yüzde 50'nin üzerinde bir artış yakaladığını söyledi. 
     Bakan Tüzmen, Almanya'ya 8.8 milyar dolar ihracat yüzde 17.42 artış, İngiltere'ye 5.4 milyar dolar ihracat yüzde 47.49, ABD'ye 4.7 milyar dolar ihracat yüzde 34.17 ihracat artışı sağlandığını söyledi. 
     
     PROJELER 
     Tüzmen, 2005'de yürütülecek faaliyetlere ilişkin bilgi verirken de, Türk Ticaret ve Yatırım Bölgeleri Projesi kapsamında, Rusya Federasyonu ve Azerbaycan'da kurulacak bölgelerde işadamlarının ticari ve yatırım faaliyetlerini kolaylaştıracak çalışmaların yapılacağını bildirdi. 
     Tüzmen, Sınır Ticaret Merkezleri Projesi çerçevesinde İran sınırında 3 adet sınır ticaret merkezi açıldığını, Suriye, Gürcistan ve Nahçıvan'a yönelik çalışmaların ise sürdürüldüğünü kaydetti. 
     Kongo Demokratik Cumhuriyeti, Cibuti ve Etiyopya'dan gelen, Serbest Ticaret Anlaşması imzalama yönündeki teklife olumlu cevap alındığını belirten Tüzmen, 2005'de İstanbul'da Türkiye-Afrika Dış Ticaret Bakanları Konferansı düzenlenmesinin öngörüldüğünü bildirdi. 
     Tüzmen, ''2005 yılında Sayın Başbakanımız Afrika ülkelerine teker teker çıkarma yapacak. Nihai vuruşlar Sayın Başbakanımız tarafından, heyetlerle yapılacak'' dedi. 
     2005 yılında Asya Pasifik Ülkeleri ile ticari ve ekonomik ilişkileri geliştirme stratejisinin uygulamaya konulacağını da bildiren Tüzmen, Çin ve Hindistan pazarına giriş eylem planlarının da uygulamaya geçirileceğini söyledi. 
     
</TEXT>
</DOC>
