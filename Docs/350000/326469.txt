<DOC>
<DOCNO> 326469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/ekonomi/eko06.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kent, yeniden Coca - Cola'da 
</HEADLINE>
<TEXT>



ABD'nin önde gelen meşrubat ve kolalı içecek üreticisi The Coca - Cola Company'nin yeni oluşturulan Kuzey Asya, Avrasya, Ortadoğu Grubu'nun başına Efes İçecek Grubu Başkanı Muhtar Kent getirildi. 
1 Mayıs'ta başlayacak yeni yapıda Avrupa Birliği AB Grubu'na Dominique Reiniche, Güneydoğu Asya ve Pasifik Bölgesi'ne Patrick Siewert liderlik edecek. 
Coca - Cola Başkanı Neville Isdell, Kent'in başına getirildiği grubun Çin, Japonya, Asya ve Ortadoğu Bölgesi ile Rusya, Ukrayna, Belarus ve AB Grubu'nda olmayan diğer Avrupa ülkelerini kapsadığını belirtti. 
Kariyerine 1978'de Coca - Cola'da başlayan ve Berlin Duvarı'nın yıkılmasından sonra Coca - Cola'nın tüm Doğu Avrupa'ya girmesiyle Orta Avrupa Başkanı ve Coca - Cola International Başkan Yardımcısı olan Kent, 1995 - 1997 arasında Coca Cola Amatil - Avrupa Murahhas Azalığı yaptı. Muhtar Kent, 1999'dan bu yana Efes İçecek Grubu Başkanı. 


</TEXT>
</DOC>
