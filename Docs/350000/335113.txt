<DOC>
<DOCNO> 335113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun47.html </URL>
<DATE> 2005/04/20/ </DATE>
<TIME> 20.23 </TIME>
<AUTHOR>  </AUTHOR>
<HEADLINE>
Yahudi soykırımının maddi zararı 240 ila 330 Milyar dolar 
</HEADLINE>
<TEXT>

     İsrail hükümeti tarafından hazırlanan bir raporda, Yahudilerin soykırım sırasında uğradıkları maddi zararın 240 ila 330 milyar ABD doları olduğu ileri sürüldü. 
     Daha önce de Yahudilerin yağmalanan maddi varlıklarının değerini hesaplama için çalışmalar yapılmıştı, ancak İsrail hükümetinin çalışmasında, yağmalanan varlıklara gelir ve ücret kayıpları ile zorla çalıştırmada ödenmeyen ücretler de dahil edildi. 
     Raporda yağmalanan Yahudi mal varlıklarının değerinin şimdiki fiyatlarla 125 milyar dolar, ücret kayıplarının 104 milyar dolar ile 155 milyar dolar, ödenmeyen zorla çalıştırma ücretlerinin ise 11 milyar ile 52 milyar dolar olduğu hesaplandı. 
     Raporu hazırlamak için 7 yıl harcayan hükümet komisyonunun başkanı Maliye Bakanlığı yetkililerinden Aharon Mor, yeni raporun 100'den fazla çalışmaya dayanarak hazırlandığını ama herhangi bir orijinal araştırmaya dayanmadığını söyledi. 
     Raporda soykırım sırasında 6 milyon Yahudi'nin öldürüldüğü, ama 9 milyon Yahudi'nin malının yağmalandığı veya tahrip edildiği ileri sürüldü. Yağmalanan mallar arasında, apartmanlar ve evlerin içindeki eşyalar, gayrı menkuller, banka hesapları, şirketler, sigorta poliçeleri, kişisel eşyalar, altınlar, bono ve hisseler, dövizler, mücevherler ve sanat eserleri bulunuyor. 
     Bazı araştırmalar yağmalanan Yahudi mal varlıklarından iade edilen miktarın ise yüzde 20'yi geçmediğini belirtiyor. 
     Rapora göre, 1998 ile 2001 arasında yürütülen görüşmeler sonucunda Yahudilere bir defaya mahsus olmak üzere 8 milyar dolar civarında para ödenmesi kararlaştırıldı ve bu paranın büyük kısmı ödendi. 
     Raporda bu miktarın Yahudilerin soykırım sırasında uğradığı maddi zararın çok küçük bir bölümü olduğu ve daha büyük çaba gösterilmesi gerektiği savunuldu. 
     Rapora göre 2004'ün başında Soykırımdan kurtulan 1 milyon 92 bin kişi yaşıyordu ve bunların yarıya yakını İsrail'de idi. 
     
</TEXT>
</DOC>
