<DOC>
<DOCNO> 312274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yazar/tamer.html </URL>
<DATE> 2005/02/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Koç'a göre kritik başarı faktörü, 'toplumsal uzlaşı' 
</HEADLINE>
<TEXT>

Özaydınlı "2005'te Türkiye'nin önünde ilk kez gerçekten açılmış bulunan beyaz sayfaya, her şirket kendi beyaz sayfasıyla katkıda bulunmalı" 

Koç Topluluğu'nun 12. basın ve kamuoyunu bilgilendirme toplantısı için Nakkaştepe'deki toplantı salonundayız. Bundan önceki 11 toplantıdan büyük bölümünü kaçırmamaya özen göstermiş bir gazeteci olarak ilk dikkatimi çeken, Koç üst yöneticilerine ayrılmış bölümdeki belirgin gençleşme. 
Finansman Grubu Başkanı Rüşdü Saraçoğlu, Kurumsal İletişim Dış İlişkiler Başkanı Hasan Bengü ve Dayanıklı Tüketim İnşaat Grubu Başkanı Bülent Bulgurlu dışında tanıdık kimse kalmamış sanki. Toplantı bitiminde ilk işim, yanlarına gidip Koç üst yönetimindeki yeni nesille tanışmak oluyor. 

Arızi değil, yapısal 
Diğer belirgin değişiklik, Koç Topluluğu'nun CEO'su Bülend Özaydınlı'nın tespitleri. Nakkaştepe'de yıllar sonra ilk kez en yetkili ağızdan "Hem siyasi istikrar sağlanmış, hem ekonomik istikrar elde edilmiş, hem de Cumhuriyet tarihimizin en büyük projesi olan AB üyeliği yolunda önemli bir adım atılmak suretiyle Türkiye, uluslararası sistem içinde farklı bir lige çıkmıştır" cümlesini duyuyoruz. "Ekonomide yükselen çizginin arızi değil, yapısal bir dönüşümü yansıttığı" ifade ediliyor... 1990 - 2002 arasında yıllık ortalama büyüme hızı 2.7 iken, Türk ekonomisinin 2002'den bu yana yıllık ortalama 8'lik büyüme hızını yakaladığı hatırlatılıyor. 

Toplumsal uzlaşma 
Koç'a göre bugünkü istikrarlı ortamın oluşmasında en önemli faktör, tek parti hükümeti ve AKP hükümetinin toplumsal uzlaşma arayışı. Aşağıda yaptığım alıntılardan da izleyebileceğiniz gibi Özaydınlı, konuşmasında tam 5 kez toplumsal uzlaşmanın önemini vurguluyor 
"1 Birinci önemli nokta olarak, bugün ülkemizde siyasi istikrarın tesis edildiğini söyleyebiliriz. Bu istikrarda tek parti iktidarı ve AKP hükümetinin, kritik konulardaki toplumsal uzlaşma arayışları önemli rol oynamıştır ... 
2 Bu siyasi değişim sürecinin kritik başarı faktörü, hükümetin toplumsal uzlaşmaya hassasiyet göstermesi olmuştur ... 
3 Hükümet, sadece parlamento çoğunluğuna güvenerek yasaları zorlamamış, aynı zamanda toplumsal uzlaşmaya da önem vererek güven ortamının oluşmasına ciddi katkıda bulunmuştur ... 

İlk kez beyaz sayfa 
4 Siyasi istikrar ve reform çalışmalarının devamı için, toplumsal uzlaşma bundan sonra da hayati önem taşıyacak ve başarının ana faktörünü oluşturacaktır görüşündeyiz ... 
5 2005'le birlikte Türkiye'nin önünde gerçekten beyaz bir sayfa açıldı. Bu beyaz sayfayı iyi değerlendirmek görevi hepimize düşmektedir. Toplumsal uzlaşı ve diyalogla tüm sorunları aşacağımıza ve bu beyaz sayfayı iyi değerlendireceğimize inanıyoruz ... " 
Özünde doğru olan bu tespite benim bazı itirazlarım var 
Birincisi AKP tek parti hükümetinden çok, birkaç parçalı bir koalisyon gibi. Zaten "koalisyon" olması sayesindedir ki, 1 Mart 2003'teki tezkere reddedilmiş ve Türkiye'nin, uluslararası sistemde farklı bir lige çıkabilmesi mümkün olmuştur. Bu arada koalisyonların aslında öcü değil, denetim mekanizması getirdikleri için bilakis yararlı oldukları da görülmüştür 
İkincisi tezkere, AKP lideri Tayyip Erdoğan'a rağmen reddedilmiş ve Erdoğan, gerek AKP içindeki dengeler ve gerekse Cumhurbaşkanı ile Genel Kurmay'ın tutumları sonucu toplumsal uzlaşmayı mecburen benimsemiş, ancak benimsedikten sonra da başarıyla sürdürmüştür. Toplumsal uzlaşma, öncelikle AKP içindeki farklı grupların yatıştırılması için şarttır. Yine de toplumsal uzlaşmanın bugün kritik başarı faktörü olduğu tespiti doğrudur. 



</TEXT>
</DOC>
