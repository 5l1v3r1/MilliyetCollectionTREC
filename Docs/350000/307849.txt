<DOC>
<DOCNO> 307849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonspo19.html </URL>
<DATE> 2005/01/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bursaspor, Galatasaray önünde tur planları yapıyor 
</HEADLINE>
<TEXT>

     Bursaspor, Türkiye Kupası 3. kademesinde 22 Ocak Cumartesi günü Kocaeli'de Galatasaray ile yapacağı maçın hazırlıklarını sürdürüyor. 
     Vakıfköy Orhan Özselek Sosyal Tesisleri'nde teknik direktör Hüseyin Kalpar gözetiminde yapılan ve yaklaşık 2 saat süren antrenman, ısınma koşularıyla başladı. 
     Kondisyon artırıcı istasyon çalışmasının ardından Kalpar, oyuncularına kanatlardan yapılan ortalara kafa ile gol vuruşu yaptırdı. İlyas, Yusuf ve Okan, kaleyi bulan sert ve isabetli frikik vuruşlarıyla teknik heyet ve arkadaşlarından övgü aldı. Antrenman, uzak mesafeden yapılan frikik atışlarıyla sona erdi. 
     Teknik direktör Hüseyin Kalpar, Türkiye Kupası'nda bir üst tura yükseleceklerine inandıklarını söyledi. 
     Galatasaray'ın herkesin kabul ettiği büyük bir kulüp olduğunu ifade eden Kalpar, ''Galatasaray'ın gücünü biliyoruz, ama biz de iyi bir takımız. Normal bir kupa maçı olacak. İnşallah eleyen biz oluruz. Sahaya galibiyet için çıkacağız. Kolay kolay teslim olmak gibi bir niyetimiz yok'' dedi. 
     Sakatlıkları bulunan Mehmet, Veysel ve Frasineanu ile özel eşyalarını almak için İsviçre'ye giden Vural, antrenmana katılmadı. 
     
</TEXT>
</DOC>
