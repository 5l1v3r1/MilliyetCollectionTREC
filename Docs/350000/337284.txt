<DOC>
<DOCNO> 337284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/yazar/tamer.html </URL>
<DATE> 2005/04/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Haydi Valiler, kızları okutmak için yarışa 
</HEADLINE>
<TEXT>

Bir tarafta boş duran okullar ve yurtlar, diğer tarafta okuyamayan kızlar... 
Besbelli ki ciddi bir yönetim sorunu var. 
Çağdaş Yaşamı Destekleme Derneği ÇYDD Başkanı Prof. Dr. Türkan Saylan'ın elindeki son verilere göre Milli Eğitim Bakanlığı'na MEB bağlı yurtlarda tam 40 bin boş yatak var. Ama anlaşılan bu yurtlar yanlış yerlere yapılmış ki doldurulamıyor. Diğer yanda ise okumaya can atan kızlarımız, kalacak yerleri olmadığı için evde dantel örüp, çocuk yaşlarında evlenmek zorunda bırakılıyor 
Anlaşılan geçmişte ilk ve orta öğretim için yurt yapılırken oy avcılığı, torpil, rüşvet, basiretsizlik v.s, gerçek ihtiyaçların önüne geçmiş. 
MEB'in elindeki boş yataklar, hemen sonbaharda yeni öğrenim döneminde doldurulabilir. Atıl duran bu müthiş olanağın devreye sokulmasıyla bir anda, 40 bin kızımızın daha okullara yerleştirilmesi mümkün hale gelir. Yeter ki bakanlıkla boş yatakların bulunduğu il ve ilçelerdeki yetkililer yapıcı bir işbirliği için kolları sıvasın. 

Çankırı'ya kız yurdu 
Gazetemizin eğitim editörü Abbas Güçlü'nün, dünkü köşe yazısında çok hoş bir temennisi vardı "Şu an için eğitim adına yüz akı bir ilimiz maalesef yok. Bu konuda vali ve kaymakamlarla birlikte yerel yönetimlere de önemli görevler düşüyor. Keşke en eğitimli il bizim ilimiz diye bir yarışın içine girebilseler..." 
"Haydi Kızlar Okula" ve "Baba Beni Okula Gönder" sloganlarının yanına, acaba bir de "Haydi Valiler, Kızları Okutmak İçin Yarışa" diye bir slogan daha mı eklesek 
Çankırı Valisi Ali Haydar Öner, 21 nisan günkü köşemde yayınladığım istatistikler üzerine hemen harekete geçtiğine göre yarış şimdiden başlamış demektir. 

Karar şipşak çıktı 
Vali Öner, 7 bölgemizde okullaşmanın en az olduğu 3 ilimize yer verdiğim istatistiklerde İç Anadolu'da kızların en az okullaştığı ilin Çankırı olduğunu görünce, derhal ertesi gün İl Encümeni'ni toplamış ve 8 yıllık zorunlu ilköğrenimden sonra kalacak yer olmadığı için liseye devam edemeyen Çankırılı kızlar için biri 100 yataklı, diğeri 240 yataklı 2 yurt yapılması için İl Encümeni'nden 22 nisan tarihli bir karar çıkartmış. 
Çankırı Valisi Öner'le dün telefonda görüştük "Ankara'ya bu derecede yakın bir il. Okulların fiziki altyapısı bakımından da hiç fena değiliz. Yayınladığınız tabloda Çankırı'yı, İç Anadolu'da kızların en az okullaştığı il olarak görmek, sürpriz oldu" dedi. 
Öner geçen yıl haziranda Giresun Valisi iken Çankırı'ya atanmış. Eylülde okulların başlamasıyla birlikte, kız öğrencilerin yoğun yurt ihtiyacını önünde bulmuş. Geçici çözüm olarak kimini Anadolu Öğretmen Lisesi'nin yurduna, kimini de karma olan Yüksek Öğrenim Öğrenci Yurdu'na yerleştirmişler. Ancak illerin karşılaştırmalı olarak yer aldığı tablomuzu görünceye kadar, İç Anadolu'da kızların en az okullaştığı ilin Çankırı olduğunu hiç düşünmemiş. Vali Öner, "Liseli kızlarımız için kız yurdunu merkeze yapacağız ki, tüm ilçelerden gelebilsinler. Paranın yarısı bizden, yarısı sizden" diyor. 

AKP'li milletvekili 
Dün arayanlardan biri de AKP Gaziantep milletvekili Fatma Şahin'di. Kendisini "Doğu ve Güneydoğu'nun tek bayan milletvekiliyim" diye tanıtan Şahin, "Gaziantep sanayide 6. ilimiz olduğu halde eğitim göstergelerinde 50. sırada. Bütün yerel STK'ları valilikte topladık ve bir envanter çıkarılması için bölgelere dağıttık. Sonuçlar geldiğinde sizlerle paylaşmaya ve her türlü işbirliğine hazırız" dedi. 

Tokat Önce istatistik 
Tokat İl Milli Eğitim Müdürlüğü Bilgisayar Ağ Sistem Yöneticisi Halil Gülsoy ise gönderdiği e - posta mesajında "İlimizdeki durumu daha iyi inceleyebilmek için 21 nisan günü yer darlığı nedeniyle sadece her bölgeden ilk 3 ili yayınladığınız tablonun tamamını bize e - mail olarak gönderebilirseniz seviniriz" diyordu. Memnuniyetle derhal gönderdik. 
Tokat'ın yanı sıra başka bazı illerden de tablonun tümünü görmek isteyenleri dikkate alarak yarın, 81 ili içeren tüm tabloyu yayınlamaya karar verdik. Kim bilir tüm tabloyu yayınladıktan sonra Çankırı Valisi gibi harekete geçen başka valiler de olur belki... 



</TEXT>
</DOC>
