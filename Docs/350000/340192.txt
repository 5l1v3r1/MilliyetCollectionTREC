<DOC>
<DOCNO> 340192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy17.html </URL>
<DATE> 2005/05/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kırgız Bakan Yağma mağduru işadamlarının zararını tazmine çalışıyoruz 
</HEADLINE>
<TEXT>

     Kırgızistan Dışişleri Bakanı Roza Otunbayeva, 24-25 Mart tarihlerinde meydana gelen yağma olaylarından zarar gören işadamlarının zararlarını tazmine çalıştıklarını söyledi. 
     Otunbayeva, Dışişleri Bakanı ve Başbakan Yardımcısı Abdullah Gül ile düzenlediği ortak basın toplantısında, Gül ile görüşecekleri konuların çok fazla olduğunu, ancak zaman sorunu nedeniyle bunların hepsini gündeme getiremediklerini belirtti. 
     Ülkesinin yeni bir dönemden geçtiğini ve bu dönemde çeşitli sıkıntılar ortaya çıktığını bildiren Otunbayeva, Türkiye’ye bu dönemdeki yardımlarından dolayı teşekkür etti. 
     Roza Otunbayeva, bir soru üzerine, devrim sonrasındaki yağma olaylarında zarar gören tüm işadamları ve işyerlerinin zararını belirlemek için devlet komisyonu kurduklarını hatırlattı. 
     Bu komisyonun çalışmalarını sürdürdüğünü bildiren Otunbayeva, amaçlarının mümkün olduğunca bu zararları tazmin etmek olduğunu söyledi. 
     Otunbayeva, bir başka soru üzerine de, halen el konulmuş durumda bulunan bir Türk işadamına ait Pınara otelinin şu anda yargıda olduğunu belirterek, kendisinin şu aşamada herhangi bir şey söylemeyeceğini kaydetti. 
     Kırgızistan Dışişleri Bakanı Otunbayeva, savcılığın konuyla ilgili bilgileri kendilerine aktarmasından sonra bunu taraflara ileteceğini söyledi. 
     
</TEXT>
</DOC>
