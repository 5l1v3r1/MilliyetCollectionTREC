<DOC>
<DOCNO> 329646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun39.html </URL>
<DATE> 2005/04/02/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Fransa "Filistinliler ve İsrailliler barış için adım atmaya devam etmeli" 
</HEADLINE>
<TEXT>

     Fransa, Filistinlilerin ve İsraillilerin, barışa doğru adım atmaya devam etmeleri gerektiğini bildirdi. 
     Fransa Dışişleri Bakanı Michel Barnier, Filistin Dışişleri Bakanı Nasır El Kidva ile görüşmesinden sonra düzenlenen ortak basın toplantısında, İsrail ve Filistinlilerin, barışa yönelik adımların sürmesi için başka önlemler almaları gerektiğini söyledi. 
     Barışa yönelik yeni bir dinamik bulunduğunu belirten Barnier, ''somut jestlere gerek olduğunu'' bildirdi. 
     İsrail'i, Gazze'den çekilme planının uygulanması konusundaki cesaretinden dolayı öven Barnier, aralarında Batı Şeria kentlerinin güvenlik denetimlerinin Filistinlilere devredilmesinin bulunduğu başka adımların atılması gerektiğini kaydetti. 
     Barnier, İsrail'in, daha fazla Filistinli mahkumu serbest bırakması ve Batı Şeria'da yeni yerleşim yerleri inşa etmeye bir son vermesi gerektiğini de bildirdi. 
     Filistin Dışişleri Bakanı El Kidva da, İsrail'in, 2000 Eylül'den önce işgal ettiği yerlerden çekilmesi sömürgeleştirmeye ve Kudüs'ün çevresine duvar örmeye bir son vermesi gerektiğini söyledi. 
     
</TEXT>
</DOC>
