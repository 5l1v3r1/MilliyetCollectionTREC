<DOC>
<DOCNO> 303386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy03.html </URL>
<DATE> 2005/01/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kurmaylarından Erdoğan'a ''Başkan'' hitabı 
</HEADLINE>
<TEXT>

     Siyasetin 2005'teki en büyük tartışmasına aday olması beklenen başkanlık sistemine geçilmesi halinde en kolay, Başbakan Recep Tayyip Erdoğan'a, "başkan" diye hitap eden partide ve Başbakanlık'taki yakın çevresi alışacak. 
     Başbakan Erdoğan'ın öteden beri istediği ve Adalet Bakanı Cemil Çiçek'le AKP'lilerin yeni yılla birlikte tartışmaya açtıkları başkanlık sistemi, Erdoğan'ın çevresindeki ilginç bir hitap şeklini gündeme getirdi. AKP genel merkezinde, Meclis Grubunda ve Başbakanlık'ta yakın çalıştığı isimler ve kurmaylarının tamamının kendi aralarında Erdoğan'dan "Başkan" diye söz ettikleri belirlendi. 
     AKP yöneticileri, milletvekillerinden "Erdoğan'a yakın çalışabilmiş olanlar" ve özellikle Başbakanlık'ta kendisiyle birebir çalışanlar arasında Erdoğan'dan beklenenin tersine "Başbakan" diye değil, "Başkan" diye söz ediliyor. 
     ANKA'nın edindiği bilgilere göre Erdoğan'a "başkan" denilmesinin tarihi, İstanbul Büyükşehir Belediye Başkanlığı döneminden başlıyor. Ancak Erdoğan'ın o dönemden sonra AKP'yi kurup genel başkan olması, ardından da Başbakan olmasına karşın yakın çevresindeki "başkan" sıfatı hiç değişmedi. AKP milletvekilleri ve danışmanları Ömer Çelik ve Hüseyin Besli'den başlayarak danışmanlar ve personele kadar yakın çevrede yer alanlar, yalnızca resmi çalışmalar ve parti dışı çevrelere Erdoğan'dan "başbakan" diye bahsederken, kendi aralarında sürekli "başkan" ifadesini tercih ediyor. 
     Bu sıfat, TBMM'den geçirilip başarılması halinde başkanlık sistemine en kolay Erdoğan'ın yakın çevresinin alışacağını gösteriyor. 
     
</TEXT>
</DOC>
