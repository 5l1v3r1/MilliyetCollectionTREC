<DOC>
<DOCNO> 332960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy05.html </URL>
<DATE> 2005/04/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
AKP'den çalıntı cep telefonları için yasa teklifi 
</HEADLINE>
<TEXT>

     ANKARA Milliyet 

AKP Muğla Milletvekili Seyfi Terzibaşıoğlu ve arkadaşları, çalıntı cep telefonlarının ticaretinin engellenmesi, bu telefonların izlemeye alınması ve bunlarla haberleşmeyi sürdüren işletmelere çeşitli cezalar öngören yasa teklifini TBMM Başkanlığı'na sundu. 
     18 AKP milletvekilinin imzaladığı yasa teklifinde, Telekom bünyesinde kurulacak veya kurdurulacak bilgi ve ihbar merkezinde çalıntı veya kayıp cihazların izlenmesi düzenleniyor. Kullandığı telefonun çalıntı olduğu konusunda kullanıcılar da bilgilendirilerek, en yakın adli makama bu cihazları teslim etmeleri istenecek. Kullanıcının SIM kartı bloke edilerek, cihazın haberleşme hizmeti de durdurulacak. Teklife göre, kullanıcının SIM kartı bilgileri adli birimlere de bildirilerek, çalıntı veya kayıp cihaz kullananlar takibe alınacak. Bu yasa teklifiyle, çalıntı cihazlarla haberleşmeyi sürdüren GSM operatörlerine de ağır para cezaları getiriliyor. 
     Yasa teklifiyle, GSM telefon cihazlarıyla daha sonra ülkede kullanılabilecek mobil haberleşme cihazlarının ticareti kontrol altına alınarak, tüketici ve abonelerin dolandırılmasının önüne geçilmesi, mobil telefonlarla ilgili organize suçların kontrol altına alınması amaçlanıyor. 
     
</TEXT>
</DOC>
