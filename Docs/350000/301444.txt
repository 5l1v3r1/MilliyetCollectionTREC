<DOC>
<DOCNO> 301444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/guncel/axgun01.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD, hesap versin' 
</HEADLINE>
<TEXT>


Şanlıurfa'da mezraya düşen füze parçalarını incelemeye gelen ABD'li askerlere taş ve yumurta attıkları gerekçesiyle hapisleri istenen köylüler, "Sadece protesto ettik" dedi 

MEHMET HARBURCU, BARIŞ DURAK Şanlıurfa DHA 

Irak'ın işgali sırasında, 28 Mart 2003'te, Akdeniz'deki gemilerden fırlatılan Tomahawk füzesinin parçalarının düştüğü Şanlıurfa'nın Büyük Mürdesi mezrasına giden ABD askerlerine taş ve yumurta attıkları gerekçesiyle haklarında dava açılan köylüler, "ABD, Irak'ta katliam yapıyor, kimsenin hesap sorduğu yok" dedi. 
Şanlıurfa 2. Asliye Ceza Mahkemesi'ndeki ilk duruşmaya, "mala zarar verme" ve "etkili eylem" suçlarından 3 ayla 3 yıl arasında hapse mahk m edilmeleri istenen 13 tutuksuz sanıktan Ahmet Kaya, Mahmut Kaya, Übeyit Kaya, Hasan Uçar, Hüseyin Abdan, Mustafa Karakuş, Mahmut Karakuş ve Seyit Çakmak katıldı. Ali Deniz, Hasan Aslan, İbrahim Kaya, Hüseyin Kaya ve Hüseyin Aslan ise gelmedi. 

'Sesimizi çıkarmadık' 
Suçlamaları kabul etmeyen sanıklar, ABD askerlerine yumurta ve taş atmadıklarını, sadece protesto ettiklerini söyledi. Muhtar Mustafa Karakuş da davaya tepkisini şu sözlerle dile getirdi "Başımıza füze attılar, sesimizi çıkarmadık. Ama yumurta attık diye yargılanıyoruz. ABD'yi protesto ettiğimiz için hakkımızda dava açtılar." Sanıkların avukatı Şeyhmus Ülek de, "Bilinçli yapmadılar. Bazı vatandaşlar galeyana gelmiştir" diye konuştu. Mahkeme, köylülerden şik yetçi olan 15 ABD askerinin gelmediği duruşmayı, diğer sanıkların da dinlenmesi için 20 Nisan 2005'e erteledi. 


</TEXT>
</DOC>
