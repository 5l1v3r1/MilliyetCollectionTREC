<DOC>
<DOCNO> 313259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur51.html </URL>
<DATE> 2005/02/07/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Yurtta kış... 
</HEADLINE>
<TEXT>

     Yurtta etkisini sürdüren kar yağışı, yaşamı olumsuz yönde etkiliyor. 
     AA muhabirlerinin edindiği bilgiye göre kar yağışı ve tipi nedeniyle Balıkesir'de 210, Sakarya'da 192, Bolu'da 1, Bitlis'te 148, Bursa'da 1, Düzce'de 131, Kocaeli'nde 122, Konya'da 90, Edirne'de 87, Karaman'da 60, Bilecik'te 50, Kastamonu'da 50, Tekirdağ'da 47, Kırklareli'nde 40, Ordu'da 30, Sivas'ta 25, Bartın'da 16, Niğde'de 23, Adıyaman'da 20, Kayseri'de 18, Nevşehir'de 15, Aksaray'da 13, Zonguldak'ta 10, Yalova'da 3 olmak üzere, toplam 1706 köy yolunda ulaşım sağlanamıyor. 
     
     EĞİTİME KAR ENGELİ 
     İstanbul'da ilköğretim okulları ve liselerle Marmara, Kadir Has, İstanbul Ticaret, Okan, Mimar Sinan Güzel Sanatlar, Yeditepe, Işık, Yıldız Teknik Üniversitesi, Fatih, Bahçeşehir, Sabancı ve Beykent üniversitelerinde, eğitim ve öğretime yarın ara verildi. 
     Düzce'de, Kastamonu'nun Abana, Bozkurt, Çatalzeytin, Doğanyurt, Cide, İnebolu, Küre ilçeleri, Bilecik'in Bozüyük İlçesi, Bolu'nun Göynük İlçesi, Tekirdağ merkez ve Şarköy İlçesi, Kırklareli'nin Demirköy İlçesi, Kocaeli'nin İzmit, Karamürsel, Kandıra, Gölcük, Körfez ve Derince ilçelerinde 1 gün, Bursa'nın Gemlik ve Mustafakemalpaşa ilçeleriyle Kocaeli'nin Gebze İlçesi'nde ise 2 gün süreyle eğitim ve öğretime ara verildi. 
     
     KARAYOLLARINDA DURUM 
     Türkiye'yi Avrupa'ya bağlayan ve 4 günden beri kapalı olan Keşan-İpsala karayolu, tek yönlü ve kontrollü olarak ulaşıma açıldı. Karayolunun bazı kesimlerinde kar kalınlığının 4 metreye ulaşması nedeniyle ulaşım tek şeritten sağlanıyor. Karayolları ekipleri, yol genişletme çalışmalarını sürdürüyor. 
     Bu arada İpsala gümrüğünde olumsuz hava koşulları nedeniyle 4 gündür nöbet değişimi yapamayan personel, değişim yaptı. 
     Trafik akışının güçlükle sağlandığı Bolu Dağı'nda sürücüler, zincirsiz yola çıkmamaları ve yavaş gitmeleri konusunda uyarılıyor. 
     Kar ve tipi nedeniyle 4 gündür kapalı olan Hayrabolu-Tekirdağ yolu ulaşıma açıldı. Bu arada Karayolları ekipleri, Hayrabolu-Uzunköprü ile Hayrabolu-Malkara arasında kapalı olan yolu açmak için çalışmalarını sürdürüyor. 
     Şarköy-İstanbul karayolunun trafiğe açılmasıyla Şarköy-İstanbul, Tekirdağ-Malkara arasında otobüs seferleri başladı. Buzlanan yola zincirsiz araçların çıkmasına izin verilmiyor. Halen kapalı olan Şarköy Çanakkale, Keşan ve Gelibolu'yu bağlayan karayolunda açma çalışmaları sürüyor. 
     Bursa-Balıkesir ve Bursa-Ankara karayollarının rampa kesimlerinde buzlanma olduğunu belirten yetkililer, Bursa-Ankara karayolunda özellikle Umutalan ve Mezitler mevkiinde yoğun kar yağışı nedeniyle ulaşımın güçlükle sağlandığını bildirdi. 
     Kar yağışı ve yoldaki buzlama nedeniyle Bursa'nın Orhaneli ve Keles ilçelerinde ulaşımın zaman zaman yapılamadığı, Sakarya'nın Gevye ile Taraklı ilçeleriyle ulaşımın güçlükle sağlandığı kaydedildi. 
     Karayolları ekipleri, Kırklareli'nin Vize ve Demirköy ilçeleri ile Dereköy Sınır Kapısı, Kıyıköy ve İğneada yollarında çalışmalarını sürdürüyor. 
     
     DENİZ ULAŞIMI 
     Marmara Denizi'nde seyreden 40 yerli ve yabancı bandıralı şilep ve tanker, boğazlardan geçme imkanı bulamayınca, rotalarını Tekirdağ'ın Şarköy İlçesi'ne çevirerek Şarköy sahillerinde demirledi. 
     Geceyi Şarköy'de geçiren 25 şilep ve tanker, saat 09.00'dan itibaren demir alarak boğazlardan geçmek üzere hareket etti. Bu arada, 15 gemi ise halen hava koşullarının daha da düzelmesi için Şarköy'de demirli bekliyor. 
     Olumsuz hava koşulları, Şarköylü balıkçıları da etkiledi. Şarköylü balıkçılar, 6 gündür balığa çıkamadı. Balıkçı tekneleri, barınakta demirli olarak bekliyor. 
     İDO'nun Yenikapı-Bandırma, Bostancı-Yenikapı-Armutlu-Mudanya deniz otobüsü, Bandırma-Yenikapı, Yenikapı-Bandırma feribot seferleri, olumsuz hava koşulları nedeniyle gerçekleştirilemedi. 
     Ege Denizi'nde yaşanan olumsuz hava koşulları nedeniyle 5 gündür yapılamayan Gökçeada-Kabatepe araba vapuru seferleri, yeniden başladı. 
     
     ATATÜRK HAVALİMANI'NDA BİR UÇAK PİSTEN ÇIKTI 
     Frankfurt-İstanbul seferini yapan özel bir havayolu şirketine ait uçak, iki günden beri devam eden kar yağışının etkisini artırması nedeniyle inişte duramayarak pistin dışına çıktı. 
     Olayda yaralanan olmazken, havalimanı kısa bir süre trafiğe kapatıldı. Atatürk Havalimanı'na inecek uçaklar, Sabiha Gökçen Havalimanı ile başka illerdeki havalimanlarına yönlendirildi. 
     Onur Air'in İstanbul çıkışlı 12 iç hat seferi, Atatürk Havalimanı'ndaki pistlerin kapalı olması nedeniyle iptal edildi. 
     
     BURSA'DA ÖĞRENCİLER KÖYLERİNE DÖNEMEDİ 
     Bursa'nın İnegöl İlçesi'ne bağlı Kurşunlu Beldesi'nde taşımalı sistemle eğitim gören 80 öğrencinin, yoğun kar yağışı ve tipi nedeniyle köylerine dönebilmek için ulaşıma kapanan yolun açılmasını beklediği bildirildi. 
     Köy Hizmetleri İnegöl Şefliği'ne bağlı bir ekibin bölgeye giderek, greyder eşliğinde yol açma çalışmalarına başladığı öğrenildi. 
     
     ELEKTRİK VE TELEFON KESİNTİLERİ 
     Sivas'ta elektrik ve telefon kablolarının kopması nedeniyle 2 köye elektrik verilemediği, 24 köyde ise telefon görüşmesi yapılamadığı öğrenildi. 
     Edirne'de 5 köye elektrik enerjisi verilemiyor, 10 köyle de telefon bağlantısı kurulamıyor. 
     Kırklareli'nin Vize İlçesi Aksicim Köyü, Demirköy İlçesi'nin Beğendik, Sislioba ve Avcılar Köyü'ne, enerji nakil hatlarında meydana gelen arıza nedeniyle elektrik verilemiyor. 
     Tekirdağ merkez ve köylerde 4 gündür süren elektrik arızaları ise giderildi. 
     
</TEXT>
</DOC>
