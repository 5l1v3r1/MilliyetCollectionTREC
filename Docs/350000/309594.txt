<DOC>
<DOCNO> 309594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo09.html </URL>
<DATE> 2005/01/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Galatasaray Hakan Yakın ile anlaştı, ön protokol imzaladı... 
</HEADLINE>
<TEXT>

     Galatasaray, İsviçre Milli Takımı ve Stuttgart'ın oyuncusu Hakan Yakın ile ön protokol imzaladı. 
     Öğleden sonra geldiği İstanbul'da ayağının tozuyla Galatasaray'ın Mecidiyeköy'deki kulüp binasına gelen Hakan Yakın, yöneticilerle yaptığı yaklaşık 3 saatlik görüşmenin ardından anlaşma sağladı ve ön protokol imzaladı. 
     Hakan Yakın ile yönetici Fatih Gökşen, ön protokol imzaladıktan sonra kulüp binasının önünde basın mensuplarına açıklamalarda bulundular. Fatih Gökşen, Hakan Yakın ile 6 aylık kiralık olarak anlaştıklarını ve ön protokol imzaladıklarını ifade ederek, ''Sezon sonunda opsiyonu Galatasaray'da olacak. İnşallah 100. yılımızda, onun için de bizim için de hayırlı olur'' dedi. 
     Gökşen, yabancı transferlerle ilgili soruları da yanıtlarken, Saidou'nun kiralık olarak verilme işlemlerinin yarın sona ereceğini dile getirerek, şöyle konuştu 
     ''Transferin bitmesine az bir süre kaldı. Saidou'nun ayrılması kesinleşmediği için kontenjanımız henüz boşalmadı. Ancak biz çalışmalarımızı yaptık ve hazırız. Yarın ya da öbür gün size sürpriz bir transfer haberi verebiliriz.'' Galatasaray'ın büyük bir kulüp olduğunu ve her zaman iyi transferler yaptığını kaydeden Fatih Gökşen, kimsenin tereddüt etmemesini, Galatasaray'ın ne yaptığını çok iyi bildiğini söyledi. Gökşen, kariyeri ve sportif geçmişi ile en iyi futbolcuları kadrolarına dahil etmeyi sürdüreceklerini dile getirerek, ''Transferi için çalıştığımız oyuncular Galatasaray'a yakışır, yüzümüzü güldürecek oyuncular. Takımımıza güç katacaklardır. Bu haftayı transferde dolu dizgin geçireceğiz. Biz çok iyi futbolculara sahibiz. Yeni gelecek oyuncularla da takımımız çabucak uyum sağlayacaktır'' şeklinde konuştu. 
     Teknik direktör Gheorghe Hagi ile önceki gün yaşanan gerginlikle ilgili bir soru üzerine de Gökşen, ''Bu konu kapanmıştır. Galatasaray'da hiçbir sorun yoktur'' açıklamasını yaptı. 
     HAKAN ''HERHANGİ BİR SAKATLIĞIM YOK" Hakan Yakın ise Galatasaray'a transfer olduğu için çok memnun olduğunu belirterek, ''Galatasaray'da önemli başarılara imza atmak istiyorum'' dedi. 
     Bir senedir takımı Stuttgart ile idmanlara çıktığını ve 8-10 maç yaptığını ifade eden Hakan, ''Herhangi bir sakatlığım yok. Sadece maç eksiğim var. Ayrıca İsviçre Milli Takımı'nda da 5 maçta forma giydim'' diye konuştu. 
     Hakan Yakın, ''Galatasaray 10 numara oyun kurucu arıyordu. Bunu kaldırabilir misin '' şeklindeki bir soru üzerine de bu tür baskılara dayanabilecek tecrübeye sahip olduğunu vurguladı. Hagi ile henüz konuşmadığını kaydeden Hakan, ''Konuşmadım ama listesinde olduğumu biliyorum'' dedi. 
     Ağabeyi Murat Yakın'ın Türkiye'den çok mutlu ayrıldığını ve Türkiye'yi sevdiğini ifade eden Hakan, ''Onun buradan ayrılma sebepleri başkaydı. Ben de Türkiye'ye severek geldim. Başarılı olacağıma inanıyorum'' şeklinde konuştu. 
     Türkiye'de ilk günü olduğu için Almanca konuşan ve mesajlarını tercümanı vasıtasıyla ileten Murat Yakın, ''Türkçe biliyor musun '' şeklindeki soruya Türkçe ''Evet biliyorum'' diye karşılık verdi. 
     Hakan Yakın, bu sabah Bakırköy Acıbadem Hastanesi'ndeki sağlık kontrolünün ardından öğleden sonra resmi sözleşmeye imza atacak. 
     
</TEXT>
</DOC>
