<DOC>
<DOCNO> 324397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko28.html </URL>
<DATE> 2005/03/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tüzmen YTL'nin normal değerine inmesi cari açığı olumlu etkiler 
</HEADLINE>
<TEXT>

     Devlet Bakanı Kürşad Tüzmen, doların TL karşısında değer kazanmasının ve TL'nin yavaş yavaş normal değerine inmesinin cari açığa olumlu etkisi olacağını belirterek, ''Ama bu trendin böyle sürdürülmesi lazım'' dedi. 
     Tüzmen, 3. Teknik Müşavirlik Kongresi'nin ardından gazetecilerin, doların TL karşısında değer kazanmasının dış ticarete ve cari açığa etkileri ile ilgili sorularını yanıtladı. 
     Tüzmen, TL'nın normal değerini yakalaması ve aşırı değerli olmamasının ihracatçıya, ithalata ve dış ticaret açığının kapatılmasına yardımcı olabileceğini ifade ederek, ''En azından soluklanmak için yardımcı olabilir, ama istikrarlı bir şekilde bu durumun devam etmesi lazım. Şu anda genel trend bu seviyenin biraz daha üstünde devam etmesi. Çok daha aşağı inmesinden daha iyi bir durum diye düşünüyorum'' dedi. 
     TL'nın yavaş yavaş normal değerine inmesinin cari açığa da olumlu etkisinin olacağını belirten Tüzmen, ''Ama bunun böyle sürdürülebilir olması lazım. Bunun çalışmaları yapılıyor. Dış dengelerde bunu yeterince etkiliyor. Ama içerde de bizim buna uygun bir takım parametreleri iyi hesap ederek, hareket etmemiz lazım'' diye konuştu. 
     ''Kurun dar bantta hareket etmesi daha iyi değil mi '' şeklindeki soru üzerine de Tüzmen, büyük iniş çıkışların hiçbir zaman yararlı olmayacağını belirterek, ihracatçının, dış ticaret erbabının önünü görmesinin önemli olduğunu söyledi. Tüzmen, Türkiye'nin ve işadamlarının önünü görebileceği bir dönemin hazırlanmasının çok daha yararlı olacağını kaydetti. 
     Dış ticaret açığının yüzde 20'ler seviyesinde olması durumunda açığın rahat çevrilebileceğini ifade eden Tüzmen, ihracatın artması ve girdi maliyetlerinin düşmesi ile herhangi bir sıkıntı olmadan bu dönemlerin aşılabileceğini belirtti. Tüzmen, ''Neleri aşmadık ki bu dönemleri aşmayalım'' dedi. 
     
     3. TEKNİK MÜŞAVİRLİK KONGRESİ 
     Bakan Tüzmen, toplantıda yaptığı konuşmada da teknik müşavirlik hizmetleri sektörünün geliştirilebilmesi için bugüne kadar yapılan idari ve organizasyona yönelik çalışmaları ve finansman desteklerini, ihracat ve turizm gibi diğer döviz kazandırıcı sektörlerle kıyaslandığında, sektörün birkaç yıl öncesine kadar yeterince sahiplenilmediği gibi bir sonuca ulaşıldığını söyledi. 
     AK Parti Hükümeti döneminde sektöre gereken desteği vermeye çalışacaklarını belirten Tüzmen, 2004 Haziran'ında yürürlüğe giren ''Teknik Müşavirlik Firmalarının Yurt Dışındaki Faaliyetlerine Sağlanacak Devlet Yardımları Hakkında Tebliğ'' ile teknik müşavirlik firmalarının yurtdışında ofis açmaları, pazar araştırmaları ve tanıtım faaliyetlerinde bulunmalarının devlet yardımları programı kapsamında desteklenmeye başlandığını anlattı. 
     Bakan Tüzmen, programın ayrıca, pazar ülkelerdeki mastır plan, ön fizibilite, fizibilite, proje çalışmaları, ihale şartnamesi hazırlanması, ihale ve sözleşme kontrolörlüğü gibi hizmetlerinin Türk teknik müşavirlik firmalarınca karşılıksız olarak yapılması imkanının sağlandığını kaydederek, böylece, hedef pazarlarda projelerin daha düşünce aşamasında iken Türk müteahhitlik sektörü tarafından takibe alınmasının sağlanmış olacağını söyledi. 
     
</TEXT>
</DOC>
