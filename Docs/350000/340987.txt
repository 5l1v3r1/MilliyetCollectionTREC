<DOC>
<DOCNO> 340987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo41.html </URL>
<DATE> 2005/05/09/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Beşiktaş 97 - Tuborg Pilsener77 
</HEADLINE>
<TEXT>

     Türkiye Basketbol Ligi play-off çeyrek final turu ilk maçında Beşiktaş, Tuborg Pilsener’i 20 sayı farkla 97-77 yenerek seride durumu 1-0 yaptı. 
     Karşılaşmaya hızlı başlayan Beşiktaş, iyi savunma yapıp, hücumda da hem pota altından, hem dış atışlardan ürettiği basketlerle 5. 
     dakikayı 15-2 önde geçti. Kötü hücum eden rakibi karşısında Varda ve El Amin ile sayılar bulmaya devam eden siyah-beyazlılar, 8. dakikada farkı 15 sayıya 23-8 çıkarırken, ilk periyodu 25-14 önde kapadı. İkinci periyotta toparlanan Tuborg Pilsener, Cizmic, Sanders ve Barış ile sayılar bulup etkili de savunma yapınca, aradaki farkı kapadı. 15. dakikada Barış’ın basketiyle 30-30 eşitliği yakalayan İzmir ekibi, hemen ardından Cizmic’in basketiyle 32-30 öne geçti. Pota altından rahat sayılar bulan konuk ekip 18. dakikada farkı 6 sayıya 38-32 çıkardı. Beşiktaş, son 2 dakikada yeniden toparlanırken, El Amin’in son saniyede attığı 3 sayılık basketle devre 41-41 berabere sonuçlandı. Bu yarıda Beşiktaş’ın attığı 41 sayının 30’u El Amin 18 ve Varda’dan 12 geldi. Karşılaşmanın ikinci yarısına iyi başlangıç yapan Beşiktaş, Varda’nın pota altı sayıları ve Erkan’ın da skora katkısıyla Tuborg Pilsener karşısında üstünlük kurdu ve 3. periyodu 10 sayı farkla 66-56 önde geçti. Son periyotta da üstünlüğünü sürdüren ve rahat bir oyun ortaya koyan Beşiktaş, farkı giderek açtı. Yabancı oyuncuları Varda, El Amin ve Ellis ile etkili olan siyah-beyazlılar, maçtan 20 sayı farkla 97-77 galip ayrıldı. Serinin ikinci maçı 11 Mayıs Çarşamba günü saat 19.30’da yine Akatlar Spor kompleksi’nde oynanacak. Bu arada, karşılaşmanın hakemi Serhat Büker, maçın son periyodunda 32. dakikada ayağından sakatlandı. Büker’in tedavisi için maç yaklaşık 5 dakika durdu. Tedavinin ardından karşılaşma devam etti. 
     
     KÜNYE 

     

Salon BJK Akatlar Hakemler Halil Baldemir xx, Serhat Büker xx, Serdar Ünal xx Beşiktaş El Amin xxx 22, Haluk xx 9, Erkan xxx 9, Ellis xxx 12,Varda xxxx 27, Bekir xx 5, Murat x, Eren xx 5, Nedim x, Maher xx 5,Umutcan xx 3 Tuborg Pilsener Hakan xx 7, Jensen x, Cizmic xx 13, Sanders xx 19, Asım xx 15, Barış xx 9, Milicic xx 10, Hüseyin x 4 1. periyot 25-14 Devre 41-41 3. periyot 66-56      
</TEXT>
</DOC>
