<DOC>
<DOCNO> 313888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur04.html </URL>
<DATE> 2005/02/09/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Erdoğan, İran Dışişleri Bakanı ile görüştü Bölgede çatışma istemiyoruz 
</HEADLINE>
<TEXT>

     Başbakan Recep Tayyip Erdoğan, ''Bölgede çatışma ve gerginlik istemiyoruz. Bölgedeki her türlü savaş ihtimali bizim için tehdittir'' dedi. 
     Başbakan Erdoğan önceki gece Malezya'nın başkenti Kuala Lumpur'da İran Dışişleri Bakanı Kemal Harrazi ile görüştü. Edinilen bilgilere göre görüşmede, bölgede yaşanan son gelişmeler ele alındı. 
     Başbakan Erdoğan'ın görüşmede Harrazi'ye şunları söylediği öğrenildi 
     ''Bölgede çatışma ve gerginlik istemiyoruz. Bölgedeki her türlü savaş ihtimali bizim için tehdittir. Bölgenin yeni bir gerginliğe tahammülü yok. Uluslararası Atom Enerjisi Kurumu ve Avrupa İnisiyatifini takip edin. Nükleer enerjiyi birçok ülke kullanıyor, ama nükleer enerji barışçıl amaçla kullanılmalı.'' İran Dışişleri Bakanı Harrazi'nin de Erdoğan'a, ''ABD'nin söylemlerinden rahatsızız. Biz nükleer enerjiyi barışçıl amaçlarla kullanıyoruz, denetimden de çekinmiyoruz'' dediği bildirildi. 
     Erdoğan-Harrazi görüşmesinde, Irak'ta meydana gelen gelişmelerin de ele alındığı ve ''Irak seçimlerinin sükunetle bitirilmesi ve demokratik yönetim oluşturulması'' konularında görüş birliğine varıldığı ifade edildi. 
     Harrazi'nin görüşmede, sünnilerin demokratik ortama katılmasının önemine değinerek, aksi halde anayasal meşruiyet sorunun ortaya çıkacağını söylediği de öğrenildi. 
     
</TEXT>
</DOC>
