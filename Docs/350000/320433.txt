<DOC>
<DOCNO> 320433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur05.html </URL>
<DATE> 2005/03/03/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Okmeydanı'nda film gibi kovalamaca... 
</HEADLINE>
<TEXT>

     Okmeydanı'nda çalıntı bir otomobille polisten kaçmaya çalıştığı öne sürülen zanlı, tabancayla bacağından vurularak yakalandı. 
     Eyüp'te 34 BT 642 plakalı otomobili düz kontak yaparak çalan Yılmaz G. 20 , yaklaşık 1 saat sonra Okmeydanı Piyalepaşa Bulvarı mevkiinde fark edildi. 
     Polisten kaçmaya başlayan G, ara sokaklarda sıkıştırılınca otomobilden inerek kaçışı yaya olarak sürdürmek istedi. G, bunun üzerine polislerce bacağından vurularak durduruldu. 
     Polislerce oturtulduğu yerde ambulansın gelmesini bekleyen Yılmaz G, hem bacağından vurulmasına, hem de ambulansın gecikmesine tepki gösterdi. 
     G, bir süre sonra gelen ambulansla Sağlık Bakanlığı Okmeydanı Eğitim ve Araştırma Hastanesi'ne kaldırılarak, polis gözetiminde tedavi altına alındı. 
     
</TEXT>
</DOC>
