<DOC>
<DOCNO> 335633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur21.html </URL>
<DATE> 2005/04/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
''Dağdaki kadrolarını kente indiren PKK, çocuk suçluluları kullanıyor'' 
</HEADLINE>
<TEXT>

     Eskişehir Emniyet Müdürü Savaş Yücel, ''Artık suçla uğraşan kişiler ekonomik varlıklarını devam ettirmek ve işledikleri suçu en az maliyetle gerçekleştirebilmek için çocukları kullanıyor'' dedi. 
     Yücel, yasadışı yollardan kazanç sağlayan kişilerin ekonomik varlıklarını devam ettirmek için farklı yöntemler uyguladıklarını belirtti. 
     ''Artık suçla uğraşan kişiler ekonomik varlıklarını devam ettirmek ve işledikleri suçu en az maliyetle geçiştirebilmek için çocukları kullanıyor'' diyen Yücel, şöyle konuştu 
     ''Strateji değiştiren ve dağdaki kadrolarını kentlere indiren terör örgütü PKK'nın talimatıyla çocuk suçluların kullanıldığını görüyoruz. Ankara, İstanbul, İzmir, Antalya, Mersin gibi yerlerde çocuk suçlulara baktığımızda, bunlar genelde Doğu'dan kaçırılıp getirilen çocuklar. Hırsızlık, kapkaç ve yankesicilik gibi suçlar için çocuklar küçük yaştan itibaren kullanılıyor. Yeri geldiğinde Mersin'deki gibi siyasi olaylarda, toplumsal gösteri ve yürüyüşlerinde küçük çocuklar kullanılıyor.'' Yücel, Eskişehir'de de durumun farklı olmadığını anlatarak, belirli kesimin ''kapkaç, yankesicilik ve hırsızlık'' gibi olaylarda küçük yaştaki çocukları kullandığını bildirdi. 
     Bunların akrabalarının Bursa'da olduğunu ve aileler arasında bu işlerde kullanılmak üzere çocuk değişiminin yapıldığını tespit ettiklerini ifade eden Yücel, ''Bunları kısa sürede tanımaya başladık. Suçüstü birçok hırsız, yankesici ve kapkaççı yakaladık. Bir süre sonra bu asayiş suçlarında çocukların kullanılmasının yanı sıra 1 Haziran'ı bekleyen daha başka gruplar da var. Onlar da bu tür işlerde çocukları kullanacak'' diye konuştu. 
     
     ÇOCUK SUÇLULUĞU NASIL ÖNLENİR 

     Yücel, bazı kesimlerin siyasi, sosyal, asayiş olaylarında çocukların kullanılmasından dolayı çocuk suçluların sıfıra indirilmesinin mümkün olmadığını ifade ederek, şöyle devam etti 
     ''Ceza almamalarından dolayı tercih edilen çocuklar, kentlerdeki asayişsizliğin tırmanmasına katkı sağladıkları için siyasi anlamda da bazı grupların işine gelmektedir. Asayişe yönelik suç işlemeyi adet haline getirmiş kişiler, çocukları kullanmaya devam edeceklerdir.'' Çocuk suçluluğunun önlenmesi için Batı ülkelerinde çeşitli müesseselerin bulunduğunu kaydeden Yücel, şunları söyledi 
     ''Bir Batı ülkesinde, eğer anne ve baba çocuğunu döverse, devlet o çocuğu himayesine alır, besler, büyütür, okutur ve iş sahibi yapar. Sivil toplum örgütleri Batı'da çok güçlüdür. Yani orada komşular veya mahalleli de sahip çıkar çocuğa. Türkiye'ye bakıldığında çocuk daha suç işlemeden önce anne ve babasının ilgisiz kaldığını, komşunun ortalıkta bulunmadığını görüyoruz. Kimse el uzatıp da çocuğu kurtarmaya çalışmıyor. Sivil toplum örgütleri ortada yok. Sosyal Hizmetler müdürlüklerinin kaynakları kısıtlı. Devlet el uzatmaya çalışıyor yapabildiği kadarıyla. Bu toplumsal bilinçlenme işi.'' Yücel, emniyet teşkilatı olarak suç işleyen çocukları rehabilite etmek için ilgili kurumlarla işbirliği yaptıklarını, meslek öğrettiklerini ve bu çocukları gençlik merkezine yönlendirdiklerini ifade ederek, ''Yani vatandaşın yapmadığı işi sırf vicdanımız emrettiği için biz yapıyoruz. Gençlik merkezi veya yurt kurmak istediğimiz mahallenin sakinlerinin itiraz ettiklerine şahit oluyoruz. Bu çocukları istemiyorlar. Ama bu çocuklar bizim. Herkes elini taşın altına koymalıdır. O zaman suç işleyen çocukların sayısı azalır'' dedi. 

     
</TEXT>
</DOC>
