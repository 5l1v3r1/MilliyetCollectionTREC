<DOC>
<DOCNO> 324383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko14.html </URL>
<DATE> 2005/03/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Satışlarını futbolla artırıyorlar... Futbolcular reklamlarda... 
</HEADLINE>
<TEXT>

     Futbolun ve futbolcuların giderek popülaritesini artırdığı günümüzde çok sayıda firma, ürünlerinin satışını artırabilmek ve izlenebilir marka yaratmak için reklamlarında futbolculara yer veriyor. 
     Son günlerde futbolcular, meyve suyundan tıraş bıçağına, çikolatadan ayakkabıya, alkolsüz gazlı içeceklerden boyaya kadar çok çeşitli ürünlerin tanıtım reklamlarında görülebiliyor. 
     Futbol ve futbolcu unsurunu reklamlarında sürekli kullanan ve 2002 Dünya Kupası'nda ''Milli Boya'' sloganıyla boya sektöründe tartışma yaratan Filli Boya, son olarak ''Maharet Boyacıda'' sloganıyla 3 büyük kulübün futbolcusunu reklamlarında oynattı. 
     Betek Boya ve Kimya Sanayi A.Ş. tarafından üretilen Filli Boya'nın 3 ayrı reklam filminde, 3 büyüklerin genç yıldızları Fenerbahçe'den Volkan Demirel, Galatasaray'dan Sabri Sarıoğlu ve Beşiktaş'tan ise İbrahim Toraman rol alıyor. 
     Betek Boya Genel Müdürü Tayfun Küçükoğlu, her alanda yeni atılımlar yaparak hedeflerini ve mevcut pazar paylarını giderek yükselttiklerini kaydetti. 
     Küçükoğlu, bu yükselişte en büyük unsurun ise tüketicinin dikkatini çekecek, sevgisini kazanacak etkileyici reklamlar olduğunu söyledi. 
     Reklam unsurunu en iyi şekilde değerlendirmeye çalıştıklarını ifade eden Küçükoğlu, 1997 yılından 2004 yılına kadar yaptıkları reklam yatırımlarının ise yaklaşık 19 milyon dolar olduğunu bildirdi. 
     Küçükoğlu, bu yıl da 3 büyük futbol kulübünün futbolcularının oynadığı ''Maharet Boyacıda'' reklamlarıyla kampanya dönemini başlattıklarını ve bu reklamın olumlu etkilerini almaya başladıklarını vurguladı. 
     Türkiye'de futbolun hemen her ailede en az bir bireyin ilgi alanına girdiğini belirten Küçükoğlu, şunları söyledi 
     ''Daha önce de çok sayıda ünlü sanatçının yer aldığı beyaz-kırmızı renklerinin temel alındığı Milli Boya reklamları yoğun ilgi gördü. Bu yıl da 3 büyük takımın futbolcularına reklamlarda yer verdik. Türkiye geneli büyük beğeni topladı. Çünkü, futbolda ve bizde de renk coşkusu var. İkisinin uyum içinde olduğunu düşünüyoruz. Ülkemizde forma, renk aşkı çok yüksek. Biz de bunu en iyi şekilde değerlendirmeye çalışıyoruz.'' Küçükoğlu, marka itibarını geliştirmesi hedefiyle başlattıkları reklamların şimdilik 3 futbol takımıyla sürdürüldüğünü, ilerleyen zamanlarda Anadolu takımlarına da yer verebileceklerini söyledi. 

     
</TEXT>
</DOC>
