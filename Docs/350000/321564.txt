<DOC>
<DOCNO> 321564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo35.html </URL>
<DATE> 2005/03/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Fanatik taraftara, maç kasetleriyle tedavi... 
</HEADLINE>
<TEXT>

     Şeker komasına giren Gençlerbirliği'nin fanatik taraftarı Mehmet Aykut Silli'yi doktorları, kırmızı-siyahlı takımın geçen yıl UEFA Kupası'nda kazandığı maçların kasetlerini izleterek kurtarmayı düşünüyor. 
     Gençlerbirliği Kulübü'nün kongre üyesi de olan Mehmet Aykut Silli, İstanbul'da aniden şeker komasına girince Bakırköy'de özel bir hastaneye kaldırıldı. 
     Gençlerbirliği'nin eski kulüp doktoru Şahin Tuğrul'un da görev yaptığı hastanede tedavi altına alınan ve şuuru kapalı olan Mehmet Aykut Silli'nin sağlığına kavuşabilmesi için öncelikle moralinin yüksek olması gerektiği söylendi. Bunun üzerine doktor Şahin Tuğrul da Mehmet Aykut Silli'nin moralini üst düzeye çıkarmanın, ancak fanatik taraftarı olduğu Gençlerbirliği'nin UEFA Kupası'nda galip geldiği maçların kasetlerini izlemesiyle mümkün olabileceğini düşündü ve bu kasetleri başkent kulübünden istedi. 
     Gençlerbirliği Kulübü'nün, Mehmet Aykut Silli'nin moralini yükseltmesi beklenen kasetleri yarın hastaneye göndereceği bildirildi. 
     
</TEXT>
</DOC>
