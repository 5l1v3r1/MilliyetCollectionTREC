<DOC>
<DOCNO> 340945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy28.html </URL>
<DATE> 2005/05/09/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Erdoğan Annan ve Papadopulos ile görüştüm 
</HEADLINE>
<TEXT>

     Başbakan Recep Tayyip Erdoğan, "Moskova’ya yaptığı seyahatin çok yerinde olduğuna inandığını" söyledi. 
     Erdoğan, Moskova’da 2. Dünya Savaşı’nın sona ermesinin 60. 
     yıldönümü törenlerine katıldıktan sonra yurda döndü. 
     Esenboğa Havalimanı’nda ziyaretine ilişkin yaptığı açıklamada, Rusya Devlet Başkanı Vladimir Putin’in daveti üzerine dün Moskova’ya gittiğini anımsatan Erdoğan, bugün tören vesilesiyle birçok devlet ve hükümet başkanlarıyla görüştüğünü söyledi. 
     Erdoğan, törene Türkiye dışında 50 ülkenin hükümet ve devlet başkanının katıldığını ifade ederek, birçoğuyla Türkiye ile ülkeleri arasındaki siyasi, ekonomik, ticari konuları görüşme imkanı bulduklarını, bazılarıyla da özellikle son zamanlarda gündemde olan birçok konuyu görüşme fırsatı yakaladıklarını bildirdi. 
     Bu kadar kısa zaman içinde çok verimli görüşmeler yaptığını dile getiren Erdoğan, başta evsahibi Putin, ABD Başkanı George W. Bush ve BM Genel Sekreteri Kofi Annan olmak üzere birçok devlet ve hükümet başkanıyla görüştüğünü yineledi. 
     "Çok yerinde olduğuna inandığım bir seyahat oldu" değerlendirmesini yapan Erdoğan, "Mütevazı ama anlamlı bir töreni de Rusya gerçekleştirdi. Bunu da özellikle vurgulamak isterim" diye konuştu. 
     
     ANNAN VE PAPADAPULOS İLE GÖRÜŞME 
     Daha sonra soruları yanıtlayan Başbakan Erdoğan, bir gazetecinin, "BM Genel Sekreteri ve Güney Kıbrıs Cumhurbaşkanı ile yaptığı görüşmede Kıbrıs konusunda bir gelişme olup olmadığını ve ABD’ye yapılacak ziyaret tarihinin kesinleşip kesinleşmediğini" sorması üzerine, şunları söyledi 
     "Sayın Annan ve sayın Papadapulos ile yaptığımız üçlü görüşmede, referandum ve ondan sonraki süreçle ilgili olarak artık o sürecin geride kaldığı ve yeni bir sürecin başlayabileceği hususunu sayın Annan kendileri ifade ettiler. Ben Güney Kıbrıs’ın bu işe ters bakmadığını gördüm ve daha önceki beyanlarına göre bu defa böyle bir sürecin işletilmesine olumlu yaklaştığını gördüm. Amerika seyahatimde sayın Annan ile tekrar görüşme imkanımız olacak. Burada bu konuları çok daha detaylı görüşme fırsatı bulacağız." 
     
     ABD’YE ZİYARET 
     ABD Başkanı Bush ile görüşmesine de değinen Erdoğan, ziyaretin haziran ayının ilk 15 günü içinde olabileceğini, ancak kesin tarihin yazışmalardan sonra açıklanacağını bildirdi. 
     
     TÜRKİYE KUPASI FİNALİ 
     "Galatasaray ve Fenerbahçe futbol takımları arasında oynanacak Türkiye Kupası maçına ilişkin mesajı olup olmadığının" sorulması üzerine de Erdoğan, teknik olarak alınması gereken bütün tedbirleri Futbol Federasyonu’nun aldığını söyledi. Spordan Sorumlu Devlet Bakanı Mehmet Ali Şahin ile dün birarada olduklarını ve konuyu görüşme imkanı bulduklarını ifade eden Erdoğan, şunları kaydetti 
     "Sahanın tribünlerdeki tanziminden tutunuz, güvenlik noktasındaki tedbirlere varana kadar hepsi alınmış vaziyette. Burada tabii bizim tüm bu tedbirlerin yanında tüm vatandaşlarıma, tüm sporseverlere, maçı izleyecek olanlara, 7’den 70’e, kadınıyla erkeğiyle bir şeyi vurgulamakta çok büyük fayda görüyorum. Futbol sezonu açılırken fair-play diyerek yola çıktık. Bunu çok vurguladık. Maalesef, bazı maçlar arzu etmediğimiz olaylarla sonuçlandı. Son haftalara giriyoruz. 
     Son haftalarda bile maalesef çok çirkin tablolarla karşı karşıyayız. 
     Bu, ülkemize de milletimize de yakışmıyor. Bunlardan artık çok çok uzak durmamız lazım. 
     Her zaman söylüyorum. Sporda üç netice var. Galibiyetiyle, mağlubiyetiyle ve beraberliğiyle taraftar bu üç neticeye baştan hazır olmalıdır. Her zaman ’iyi oynayan kazansın’ deriz ama iyi oynayan kazanır diye de bir şey yok. Bunu da bilmemiz lazım. Bazen çok iyi oynamadığınız halde maç kazanabiliyorsunuz. Ama genelde de iyi oynayan, performansı yüksek olanlar tabii ki maçı kazanıyor. Ama temennimiz iyi oynayan maçı alsın. İyi oynamadığı halde maçı almak biraz da haksızlık olur. Ama neticesine de bütün taraftarların katlanması lazım. 
     Hakemler karar verdiği zaman, bu işin tarihinde ben pek şahit olmadım, verilen kararlar geri dönmez. Dolayısıyla verilen kararlardan sonra tribünlerde meydana gelen olumsuzluklar hoş değil. Bu sadece tribünlerde kalmıyor, zaman zaman saha içinde de maalesef sporcularımıza yansıyor. Onlar da aynı şeylere katılıyor. Onlara da bu telkini yapmamız lazım. Yani bir hakemi kararından döndürmek söz konusu değildir. Verdiği kararı vermiştir. Yapacağınız her itiraz önce sarı kartı getirir, çok daha ileri giderseniz kırmızı kartı da getirebilir. Bunu da vurgulamakta fayda var." 
     
     "ÜLKEMİZE YAKIŞAN BİR FİNAL OLSUN" 
     Bir gazetecinin, "Skor tahmini yapar mısınız" sorusuna Erdoğan, "O işlere bakmıyorum. ’Güzel izleyeceğimiz bir final olsun. Ülkemize yakışan bir final olsun’ diyoruz ve her iki takıma da başarılar diliyorum" karşılığını verdi. 
     Erdoğan, açıklamasının ardından havaalanından ayrılırken, bir süre Rusya’nın Ankara Büyükelçisi Petr Stegniy ile görüştü. 
     
</TEXT>
</DOC>
