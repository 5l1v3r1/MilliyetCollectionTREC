<DOC>
<DOCNO> 317464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/yazar/sazak.html </URL>
<DATE> 2005/02/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Talat'ın yükselişi 
</HEADLINE>
<TEXT>


KKTC'de seçimlerden zaferle çıkan Cumhuriyetçi Türk Partisi CTP lideri Başbakan Mehmet Ali Talat, 17 Nisan'da görevi sona erecek Rauf Denktaş'ın yerine cumhurbaşkanlığının da en güçlü adayı haline geldi. 
Talat'ın liderliğindeki CTP, 2003 seçimlerinde yüzde 35 olan oylarını yüzde 44.4'e yükseltirken, 50 sandalyeli Cumhuriyet Meclisi'nde 24 üyelik kazandı. Girne'deki bir milletvekilliği 2 oy farkla Ulusal Birlik Partisi'ne geçti. Ufukta yine Talat'ın Serdar Denktaş'la kuracağı 24 6 Meclis'te 30 üyenin desteğine sahip bir koalisyon gözüküyor. 
Kıbrıs'ta 'çözüm ve birleşme' yanlısı Talat'ın seçim zaferinin Türkiye'de hükümette ve AB çevrelerinde olumlu karşılandığı gözleniyor. AB Komisyonu'nca yapılan açıklamada 'Sonuçlar, Kıbrıs Türklerinin AB ile tam entegrasyon hazırlıklarına devam etmek istediğini açıkça gösteriyor' denilmesi Talat'ın liderliğine duyulan güveni yansıtıyor. Başbakan Talat, seçim stratejisini AB referandumundan çıkan yüzde 65 'evet' oylarının ardından tümüyle 'barış'a dayandırmıştı. 
Seçime birkaç hafta kala Milliyet'te yaptığımız söyleşide partisinin yüzde 40'ın üzerinde alacağı oyların 'barış bloku'nu güçlendireceğini anlatmıştı. 
CTP oyları yüzde 44'ü aştı. 
Mehmet Ali Talat'la seçimin ardından dün konuştuk, sonuçtan memnun gözüküyordu "2003'teki başarımızın rastlantı olmadığı, Kıbrıs halkının çözüme büyük destek verdiği görüldü. Hükümeti tek başına kurmayı yeğlerdik. UBP'nin oyları düşmesine karşın seçim sistemi nedeniyle Girne'deki bir milletvekilliğini 2 oy farkla kaybettik. Geceki sonuçlar 25 sandalye kazandığımızı gösteriyordu. O zaman dışarıdan 1 milletvekili desteğiyle hükümeti kurabilirdik. Şimdi koalisyona gideceğiz ve sayın Serdar Denktaş'ın partisi bize en yakın duruyor. Sayın Cumhurbaşkanı, on günlük anayasal süreyi beklemeye gerek duymadan, görevlendirmeyi yapabileceğini açıklamış. Hükümet kısa sürede kurulur umuyorum." 
17 Nisan'da Denktaş'tan sonra Talat cumhurbaşkanlığına aday olacak mı 
Başbakan Talat konuşmak için erken olduğunu, kararı partisinin vereceğini belirtiyor. 
KKTC'de yeni iktidarın şekillenmesi, Ankara, Brüksel ve Güney Kıbrıs'ı da yakından ilgilendiriyor. AB Komisyonu'nun beklediği Ankara Anlaşması'nın 10 yeni üyeyle birlikte Kıbrıs'ı da içerecek şekilde 'parafe edilmesi' yönünde artık düğmeye basılabilir. 
Dışişleri Bakanlığı, bu imzanın Kıbrıs Cumhuriyeti'ni 'tanıma' anlamına gelmeyeceği yönünde uluslararası hukukçulardan görüş alıyor. 
KKTC Başbakanı Talat, 'Anlaşma parafe edilse bile, TBMM onayı gerekeceği için o süreçte Kuzey Kıbrıs'ın izolasyonunu kaldırmaya yönelik bazı adımların AB tarafından atılması beklenmeli' görüşünde. 
Çözüm için umutlu bir döneme giriliyor. 



</TEXT>
</DOC>
