<DOC>
<DOCNO> 329362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo08.html </URL>
<DATE> 2005/04/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Gürcü basını Umutlar tersyüz oldu... 
</HEADLINE>
<TEXT>

     Gürcü basını, Gürcistan'ın, Türkiye karşısında mağlup olmaktan kurtulamadığını ve çok önemli puanların kaybedildiğini yazdı. Rezonans gazetesi, 'Çok büyük puan kaybettik' başlıklı haberinde, Türkiye karşısında ilk yarıda umut veren futbol oynadıklarını, ancak ikinci yarıda oyundan tamamen koptukları görüşüne yer verdi. Bir başka gazete 24 Saat, Gürcü futbolcuların hüzünlü anlarının fotoğraflarını tam sayfa vererek, 'Bunlara iyi bakın' başlığını kullandı. Gazete haberinde, Gürcistan milli takımının son dönemlerde oynadığı hiçbir maçta kalesinde beş gol birden görmediği ve bu şekilde puan kaybına uğramadığı belirtildi. Gürcistan Cumhuriyeti gazetesi de ilk sayfasında maç fotoğrafını ters kullanarak, 'Gürcistan'ın umudu, Türk Milli Takımı karşısında ters döndü' başlığını attı. 
     Türkiye'nin de Gürcistan karşısında aldığı 5-2'lik galibiyet Yunan basınında da geniş yer buldu. Yunanistan'ın 2-0'lık Arnavutluk galibiyetini 'Arnavutların üzerinden adeta kamyon gibi geçtik, şimdi sıra İstanbul'u kuşatmakta' başlığı ile okuyucularına taşıyan Goal News gazetesi, "İstanbul üzerinden Almanya'ya gideceğiz. Tiflis'ten Gürcüleri 'dağıtarak' geçen Türkler, takımımızın büyük rakibi olmayı sürdürüyorlar. Bizi zor ve çok sıcak bir haziran bekliyor" yorumunu yaptı. 
     Sportime gazetesi ise Otto Rehhagel'in, Türkiye ile Ukrayna'nın da kazanması nedeniyle kendi galibiyete yeteri kadar sevinemediğini kaydetti. Gazetelerde ayrıca Türk Milli Takımı'nın Gürcistan karşısında gösterdiği büyük başarının, Milli Takımlar Teknik Direktörü Ersun Yanal'ın yerini sağlamlaştırdığı değerlendirmesinde bulunuldu. 
     
</TEXT>
</DOC>
