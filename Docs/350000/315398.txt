<DOC>
<DOCNO> 315398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko21.html </URL>
<DATE> 2005/02/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Orakçıoğlu Çin, dünya pazarında monopol olmaya doğru gidiyor 
</HEADLINE>
<TEXT>

     İstanbul Hazırgiyim ve Konfeksiyon İhracatçıları Birliği İHKİB Başkanı Süleyman Orakçıoğlu, Çin'in hem ABD, hem de AB pazarında monopol olmaya doğru hızla ilerlediğini bildirdi. 
     Orakçıoğlu, yaptığı yazılı açıklamada, dünyanın en büyük pazarı durumundaki ABD'de Çin mallarının hakimiyetinin yüzde 70 düzeyine ulaştığını belirterek, ABD Ticaret Bakanlığı'nın geçen hafta sonunda yayınladığı rapora göre, 2004 yılında kota uygulanmayan kategorilerde Çin'in ABD'ye yaptığı ihracatın yüzde 55 arttığının ortaya çıktığını kaydetti. 
     ABD pazarına mal satan ülkeler sıralamasında Çin'den açık ara uzakta ikinciliği yüzde 3 ile Tayland'ın elde ettiğini ifade eden Orakçıoğlu, kotaların kademeli olarak kalkmaya başladığı 2002 yılı itibariyle Çin'in ABD pazarında 2001'de yüzde 10 olan payının, 2002'de yüzde 34'e, 2003'te yüzde 57'ye, 2004 sonunda ise yüzde 70 seviyesine ulaştığına işaret etti. 
     Orakçıoğlu, Türk tekstil ve hazır giyim sektörünün sürekli dikkat çektiği Çin tehlikesinin 2005 yılının ilk iki ayı bitmeden gerçekleşme sinyali verdiğini belirterek, ''Çin, hem ABD hem de AB pazarında monopol olmaya doğru hızla gidiyor'' dedi. 
     
     ''UCUZ FİYATIN NEDENİ HAKSIZ TİCARET YÖNTEMLERİ'' 
     Süleyman Orakçıoğlu, Çin'in ABD pazarına yaptığı ihracatta dikkat çeken diğer tehlikeli unsurun fiyatların görülmemiş oranda düşmesi olduğunu kaydederek, şu görüşleri dile getirdi 
     ''Öyle ki Çin 2001'den 2004'e kadar geçen sürede fiyatlar genel seviyesini kotasız hazır giyim ürünlerinde yüzde 68 oranında düşürmüş. Amerikan Tekstil ve Hazırgiyim Üreticileri Birliği'nin NTCO yaptığı araştırmaya göre, Çin malları diğer ucuz ülkeler kabul edilen Hindistan, Bangladeş, Pakistan gibi ülkelere göre yüzde 58 oranında daha ucuz.'' NTCO'nun, bu kadar ucuz fiyatların sebebi olarak uygulanan haksız ticaret yöntemlerini gösterdiğini belirten Orakçıoğlu, Çin bankacılık kesiminin geri almamak üzere kredi verdiğini, Çin yönetiminin Yuan'ın fiyatını sabit tutarak haksız rekabet yarattığını vurguladı. 
     Orakçıoğlu, 2005 yılının ilk ayı itibariyle Çin'in bazı kategorilerde AB pazarına yaptığı ihracatı ikiye, hatta pantolon gibi hassas kategorilerde dörde katlandığına dikkat çekerek, ''Son 1.5 aylık gelişmelere bakıldığında ise tüm dünyada işsizliğin hızla artmaya başlayacağı görülüyor. Bu tablodan Türkiye'nin de payını almasından endişeliyiz'' dedi. 
     
</TEXT>
</DOC>
