<DOC>
<DOCNO> 309934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy20.html </URL>
<DATE> 2005/01/27/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Pentagon'un üç numaralı ismi Feith Ankara'ya geliyor 
</HEADLINE>
<TEXT>

     ABD Savunma Bakanlığı Pentagon Müsteşarı Douglas Feith, temaslarda bulunmak üzere hafta başında Ankara'ya geliyor. 
     ABD'nin Ankara Büyükelçiliği yetkililerinden edinilen bilgiye göre, 31 Ocak pazartesi günü Ankara'ya gelecek olan Feith, Dışişleri Bakanı ve Başbakan Yardımcısı Abdullah Gül, Milli Güvenlik Kurulu MGK Genel Sekreteri Yiğit Alpogan ve Genelkurmay 2. Başkanı Orgeneral İlker Başbuğ ile görüşecek. 
     Pentagon'un üç numaralı ismi Feith ile yapılacak görüşmelerde, Türkiye'nin görüş ve kaygılarını her fırsatta dile getirdiği Irak konusu ve bu çerçevede Irak seçimleri, terör örgütü PKK KADEK'in Irak'taki varlığı, Kürt grupların Irak'ın kuzeyindeki nüfus yapısını değiştirmeye yönelik girişimleri gibi konular ele alınacak. 
     Görüşmelerde, Şubat ayında Türkiye'nin devralacağı Afganistan'daki Uluslararası Güvenlik ve Yardım Kuvveti ISAF konusunun da gündeme gelmesi bekleniyor. 
     
</TEXT>
</DOC>
