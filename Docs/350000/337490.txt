<DOC>
<DOCNO> 337490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur17.html </URL>
<DATE> 2005/04/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Antalya bir milyon turisti aştı 
</HEADLINE>
<TEXT>

     İbrahim OKUMAMIŞ ANTALYA, DHA 

TURİZM kenti Antalya'ya yılbaşından bugüne kadar havayolu ile gelen turist sayısı 1 milyon 19 bini aştı. Alman turistler ilk sırada yer alırken İsviçreler ikinci, Hollandalılar üçüncü sırayı izledi. 
     Geçen yıl 6.5 milyon turisti ağırlayan Antalya, bu yıl da turizm sezonuna hızlı girdi. Havalar ısındıkça kente gelen turist sayısı da giderek artış göstermeye başladı ve turist sayısında 1 milyon rakamı aşıldı. Antalya Havalimanı Dış Hatlar Terminali'ne yılbaşından bugüne kadar gelen yabancı uyruklu turist sayısı 1 milyon 19 bin 199 kişi olarak gerçekleşti. Geçen yıl aynı dönemde gelen turist sayısı ise 810 bin 715 kişiydi. Antalya'ya havayolu ile gelen ve yurt dışında yaşayan Türk vatandaşlarının sayısı ise 42 bin 618 kişiye ulaştı. Nisan ayının 26 günlük bölümünde ise 334 bin 428 turist geldi. Kente gelen turist oranında bir önceki yılın aynı dönemine göre aylık yüzde 12, yıllık ortalamaya göre de yüzde 26 artış oldu. 
     Antalya Kültür ve Turizm Müdürlüğü verilerine göre kente gelen yabancı turistler içinde yılın ilk 3 ayında Almanlar 412 bin 228 kişi ve yüzde 64.14'lük oranla ilk sırada yer aldı. Bu ülkenin vatandaşlarını 37 bin 142 kişi ve 5.78'lik payla İsviçreliler, 35 bin 372 kişi ve 5.50'lik pay ile Hollandalılar izledi. İngiliz ve Belçikalı turist sayısında da önemli ölçüde artış kaydedildi. 
     İstatistiklere göre Ermenistan'dan 98, Yunanistan'dan 397 ve ABD'den de 1209 turist hava yoluyla kente geldi. 
     
</TEXT>
</DOC>
