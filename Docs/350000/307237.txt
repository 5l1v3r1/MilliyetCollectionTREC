<DOC>
<DOCNO> 307237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonspo31.html </URL>
<DATE> 2005/01/17/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Galatasaray Türkiye kupası için hazırlıklara başladı 
</HEADLINE>
<TEXT>

     Galatasaray, Türkiye Kupası 3. kademesinde Bursaspor ile yapacağı maçın hazırlıklarına İstanbul'da başladı. 
     Antalya kampı ve ardından Almanya'da özel bir maç yaptıktan sonra İstanbul'a dönen sarı-kırmızılılar, teknik direktör Gheorghe Hagi yönetiminde Florya Metin Oktay Tesisleri'nde yaklaşık 1 saat süren antrenmanda, kondisyon ve pas ağırlıklı bir çalışma yaptı. 
     Rumen teknik adamın antrenman öncesinde saha içine topladığı oyuncularıyla yaklaşık 10 dakikalık bir konuşma yapması dikkati çekti. Hagi, pas çalışması bölümünde futbolcularla birlikte oynadı. 
     Antalya kampı öncesi kadrodan çıkarılan Ümit, Saidou ve Faruk ile Konyaspor ile transfer görüşmelerini sürdüren Suat antrenmanda yer almadı. Ümit, Saidou ve Faruk'un sabah tesislerde ayrı çalıştığı öğrenildi. 
     Belindeki ağrıları süren Arif ile arka adalesinde çekme olan Conceiçao ise tesislerde tedavi oldu. 
     Galatasaray, Bursaspor maçı hazırlıklarına yarın yapacağı çift antrenmanla devam edecek. 
     
</TEXT>
</DOC>
