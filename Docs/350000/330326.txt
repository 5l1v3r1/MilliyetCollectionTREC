<DOC>
<DOCNO> 330326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun09.html </URL>
<DATE> 2005/04/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'ta havaalanı yakınlarında patlama, Tuğgeneral kaçırıldı 
</HEADLINE>
<TEXT>

     Bağdat havaalanı yakınlarında bir Irak devriyesini hedef alan bomba yüklü araçla düzenlenen saldırıda 1 sivil öldü. 
     Sabah meydana gelen şiddetli patlama Bağdat'ın bazı kesimlerinde de duyulmuştu. 
     Bağdat'ın batısındaki Anbar eyaletinde de bu sabah bir Amerikan deniz piyadesi öldürüldü. Amerikan ordusundan yapılan açıklamada, piyadenin bir operasyon sırasında meydana gelen patlama sonucu öldüğü belirtildi. 
     Bağdat'ın güneyindeki Dora mahallesindeyse bir Amerikan konvoyu direnişçilerin hedefi oldu. Humvee tipi bir Amerikan askeri aracının yandığı saldırının ardından, bölge Amerikan güçlerince kordon altına alındı. 
     Hille'de de Babil eyalet meclis üyesi Selim Hilal silahlı saldırıda öldürüldü. Babil polis sözcüsü Muthana Halid, sabah Hilal'ın işine giderken öldürüldüğünü, saldırıyla ilgili 2 şüphelinin gözaltına alındığını söyledi. 
     Bu arada, Bağdat'ın batısındaki El Emiriye semtinde Irak ordusuna ait kafilenin geçtiği yolda meydana gelen patlamada bir Iraklı sivil öldü. Bomba yüklü aracın infilak etmesi sonucu iki kişi yaralandı. 
     Bağdat'ın 60 kilometre kuzeydoğusundaki Bakuba kentinde de kimliği belirlenemeyen kişilerin bir otomobile ateş açmaları sonucu bir kişi öldü, bir kişi yaralandı. Saldırganların, Diyala bölgesi güvenlik güçleri için çalışan bir kadın tercümanın otomobilini hedef aldığı belirtildi. 
     
     Iraklı Tuğgeneral kaçırıldı 

     Iraklı Tuğgeneral Celal Muhammed Salih'in başkent Bağdat'ta kaçırıldığı bildirildi. 
     Polis yetkilileri, Irak ordusunda özel bir zırhlı tümenin komutanlığını yapan Salih'in, Bağdat'ın batısında aracından zorla indirilerek kaçırıldığını söylediler. 
     Irak'ta yönetime ve koalisyon kuvvetlerine karşı mücadele eden direnişçiler, yöntem olarak silahlı saldırıların yanı sıra adam kaçırma eylemlerine başvuruyor. 
     
     2 AMERİKAN, 1 IRAK ASKERİ ÖLDÜ 

     Başkent Bağdat'ın doğusunda çıkan çatışmada, 2 Amerikan ve 1 Irak askeri öldü. 
     ABD ordusu, Amerikan ve Irak askerlerinin, bu sabah Bağdat'ın doğusundaki Diyala'da direnişçilerle çatışmaya girdiğini açıkladı. 
     Çatışmada, 2 Amerikan ve 1 Irak askerinin hayatını kaybettiği, bölgede gizli silah depoları ve saldırılara katılan direnişçilerin arandığı belirtildi. 
     
</TEXT>
</DOC>
