<DOC>
<DOCNO> 337000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko31.html </URL>
<DATE> 2005/04/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
S.Arabistan'ın verdiği güvence petrol fiyatlarını düşürdü... 
</HEADLINE>
<TEXT>

     Dünyanın en büyük petrol ihracatçısı Suudi Arabistan'ın, zorunlu olduğunda üretimini artırabileceğini bildirmesi, uluslararası borsalarda petrol fiyatlarının 55 dolar seviyesinin altına inmesini sağladı. 
     New York Borsası'nda dün geç saatlerde başladığı gerileme trendini bugün de 31 sentlik düşüşle sürdüren ABD hafif petrolünün varili, 54.26 dolardan işlem görüyor. 
     Londra Borsası'nda Brent petrolünün varili ise dünkü kapanışının 9 sent altı olan 54.31 dolardan satılıyor. 
     Üye ülke petrollerinin ortalaması alınarak hesaplanan OPEC'in sepet fiyatı da borsalardaki son hareketlerin ardından 44 sent gerileyerek 50.17 dolara indi. 
     Veliaht Prens Abdullah'ın ABD Başkanı Bush'la görüşmesinin ardından bir açıklama yapan Suudi Arabistan sözcüsü, petrol piyasasında arzın yeterli olduğunu, fakat alıcıların talep etmesi halinde üretimi artırabileceklerini ifade etmişti. 
     Suudi Arabistan'ın günlük yaklaşık 9.5 milyon varil üretim gerçekleştirdiği, kullanmadığı kapasitesinin ise 1.3-1.4 milyon varil olduğu ifade ediliyor. 
     
</TEXT>
</DOC>
