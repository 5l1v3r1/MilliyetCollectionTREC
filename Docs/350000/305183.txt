<DOC>
<DOCNO> 305183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo33.html </URL>
<DATE> 2005/01/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Güneş Hedefimiz Galatasaray'ı geçmek, sonra da Fener'i yakalamak 
</HEADLINE>
<TEXT>

     Trabzonspor Teknik Direktörü Şenol Güneş, ikinci yarıda öncelikli hedeflerinin Galatasaray'ı geçmek, sonra da lider Fenerbahçe'yi yakalamak olduğunu söyledi. 
     Şenol Güneş, kamp yaptıkları Gloria Golf Resort Oteli'nde düzenlediği basın toplantısında, ikinci yarı ile ilgili beklentileri konusunda, şunları söyledi 
     ''Futbol sürprizler oyunudur. Bu nedenle sevilir. Hiçbir şeyin garantisi yok. Arkamızdan gelen takımlar çıkış yapabilir. Arkadan gelenlerden kaçıp, önümüzdekileri yakalamaya çalışacağız. Fenerbahçe avantajlı gözüküyor. Bütün üstteki takımlar oraya gidecek. Galatasaray bizden 2 puan önde. Biz, Beşiktaş, Fenerbahçe ve Galatasaray'a deplasmana gideceğiz. Ama biz de dışarıda daha iyi oynuyoruz ve bu da bizim avantajımız. Hedefimiz öncelikle Galatasaray'ı geçmek, sonra Fenerbahçe'yi yakalamak.'' 
     
     ''KAMP İYİ GEÇİYOR'' 
     İkinci yarı hazırlıklarına başladıklarından bu yana 1 hafta geçtiğini, genellikle dayanıklılık çalışması yaptıklarını anlatan Güneş, taktik ve sürat çalışmalarına fazla girmediklerini belirterek, ''Yarından itibaren teknik ve taktik çalışmalara başlayacağız. Müsabakalara dönük çalışmalar yapacağız. Hem kamptan hem oyuncularımın uyumundan memnunum. Bütün oyuncularımın durumu iyiydi. Hazır olmayan kilosu olan futbolcularda ufak tefek sorunlar oldu. Hüseyin'in eski bel ağrısı nüksetti. Riske etmemek için 2 gün izin verdik. Fatih'in durumu iyi'' diye konuştu. 
     
     GÖKDENİZ'İ ÖRNEK GÖSTERDİ 
     Güneş, dün Samsunspor ile oynadıkları hazırlık maçında Gökdeniz'in çok iyi mücadele ettiğini ve aşırı hırslı oynadığını kaydederek, ''Dün Gökdeniz'in aşırı hırslı oynaması gençler için de örnek olmalı. Genç oyuncum bu düşüncede olmayacaksa benimle birlikte olmasın. Bu derece üst seviyeye çıkmış bir oyuncunun hırsı, genç oyunculara da yansımalı'' dedi. 
     
     TRANSFER 
     Oyuncu transferini düşündüklerini ve 3 futbolcu almak arzusunda olduklarını ifade eden tecrübeli teknik adam, ''Ama bu dönemde 1 taneyi bile zor buluyorsunuz'' diye yakındı. 
     Oyuncu bulmanın kolay olmadığını, kendisinin gelmek istemesinin yanı sıra, kulübünün de bırakması gerektiğini anlatan Güneş, ''En azından 1 tane iyi oyuncu alalım diye düşünüyorum. Bunu tamamlarsak yarışta iddialı olacağımızı düşünüyorum'' dedi. 
     Şu anda 2 yabancı oyuncuyla ilgilendiklerini kaydeden Güneş, şöyle devam etti 
     ''Bunlardan biri hücuma dönük, diğeri de savunmaya dönük orta saha oyuncuları. İkisi de alınabilir, ya da bunlar olmazsa başkaları alınabilir. Öncelikle sol ayaklı oyuncuyu alabilirsek bizim için iyi olur. Diğerini ay sonunda da alabiliriz. Transfer olmazsa da yolumuza devam edeceğiz. Kadroda sıkıntımız yok. Biz alınacak futbolcunun takıma faydalı olmasını ve zarar vermemesini istiyoruz. Bu konuda çalışmalarımız sürüyor.'' 
     
     YATTARA KONUSU 
     Kampa dün gece katılan Yattara konusundaki sorulara Şenol Güneş, şöyle yanıt verdi 
     ''Yattara sempatik, herkesle diyaloğu olan biri. Bireysel olarak yeteneği fazla olan bir oyuncu. Profesyonel açıdan, belki de aldığı para düşük olduğu için bazı sorunlar yaşıyor olabilir. Yattara bundan önce yanlış veya doğru yapmış olabilir. Daha önce yapılanları yok sayıyorum. Ceza vermek önemli değil, önemli olan onu kazanmaktır. Ben ona Seni oynatmak istiyorum. Ama bana güven vermen lazım dedim. O da tamam dedi ve olumlu baktı.'' Güneş, Yattara'ya kampa geç katıldığı için ceza verilip verilmeyeceği sorusuna ise, ''Daha önceki yönetmeliğe göre ceza alacak'' yanıtını verdi. 
     
     HAKAN ŞÜKÜR... 
     Galatasaraylı Hakan Şükür'e milli takım konusu nedeniyle hain diyenlere tepki gösterdiğinin hatırlatılması üzerine Güneş, şunları söyledi 
     ''Milli takım antrenörü ve oyuncuları bizi temsil ediyor. Tepede olan kişilerdir. Bunlar birer değerdir ve onlara sahip çıkmalıyız. Bir kaptana vatan haini deniliyorsa bu çok çirkindir. Kendi içimizdeki oyuncuya kötü diyoruz ve onunla yaşıyoruz. Ben bunun etik olmadığını söylüyorum. Bugün Rüştü veya Bülent'e hain derseniz doğru olmaz. Bu Hakan için de aynı. Futbolcu oynamadığı zaman kırılabilir, bu normaldir. Ben Hakan'dan hep faydalanmayı düşündüm. İyi bir oyuncudur ve hizmetler yapmıştır. Alınmıyorsa da buna saygı duymak lazım. Bu teknik direktörün kararıdır ve herkes saygı duymalıdır.'' 
     
</TEXT>
</DOC>
