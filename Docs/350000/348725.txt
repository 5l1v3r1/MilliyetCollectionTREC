<DOC>
<DOCNO> 348725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur38.html </URL>
<DATE> 2005/06/03/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Esenler'de 35 kişi dondurmadan zehirlendi... 
</HEADLINE>
<TEXT>

     Esenler’de çoğu çocuk 35 kişi, dondurmadan zehirlendi. 
     Davutpaşa Caddesi’ndeki bir pastanede satılan dondurmadan dün yiyen vatandaşlardan 35’i yüksek ateş, kusma ve ishal gibi rahatsızlıklar baş gösterince, Özel Hayat Hastanesi’ne başvurdu. 
     Hastane Başhekimi Dr. Akif Mert Erda, AA muhabirine yaptığı açıklamada, hastaneye başvuranların çoğunluğunu çocukların oluşturduğunu söyledi. 
     Dr. Erda, yüksek ateş, ishal ve kusma şikayetleri bulunan bu kişilere, sıvı kaybı nedeniyle serum tedavisi uygulandığını ve geceyi hastanede geçireceklerini belirtti. 
     Zehirlenmelerin, sağlıksız koşullarda üretim yapılması ya da dondurmada kullanılan sütün bozuk olmasından kaynaklanmış olabileceğini ifade eden Dr. Erda, vatandaşların dikkatli olmasını istedi. 
     Bu arada, pastane sahibinin ifadesine başvurulmak üzere gözaltına alındığı, savcılığın talimatıyla kapatılan pastaneden alınan dondurma numunelerinin de inceleneceği kaydedildi. 
     
</TEXT>
</DOC>
