<DOC>
<DOCNO> 305687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/yazar/cemal.html </URL>
<DATE> 2005/01/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Barış değirmeni su bekliyor 
</HEADLINE>
<TEXT>

Filistin'de seçim var 5 
KUDÜS 

Filistinli taksi şoförü soruyor, Likud Partisi lideri ve Başbakan Şaron hakkında ne düşündüğümü. İşçi Partisi lideri Şimon Peres'i Şaron'a tercih edeceğimi söylüyorum. 
Yüzünü ekşitiyor. 
"Bak, bu bir şekel" diyor, İsrail parasını parmağında döndürerek, "Bu yüzü Şaron, öbür yüzü Peres... İkisi de Yahudi değil mi .." Şaron'un çevresinden birine bunu aktarınca, şu karşılığı alıyorum 
"Yahudi bir taksi şoförüne sorsan, onun yanıtı da 'Bu Araplar adam olmaz, hiç değişmezler ' olur." 
Bir duvar bu. 
Filistin topraklarında, İsrail'de nereye gitsen bu duvarı görüyorsun. 
Dört yıl önce bu kadar değildi. 
2000 yılında, Clinton-Barak-Arafat arasındaki Camp David zirvesinin çöküşüne ve Şaron'un da provokasyonuyla İkinci İntifada'nın patlamasına kadar durum daha farklıydı. Hiç olmazsa İsrail solu, İşçi Partisi 'daha anlayış'la yaklaşıyordu Filistin sorununa... 
Fakat Camp David'in çöküşünde Arafat'ın rolü, bir yanda Şaron'un başbakan olarak çok güçlü biçimde sahneye çıkışına yol açtı. Öbür yanda İsrail'in vicdanı diye nitelenen solun ve barış hareketinin de, yaşadığı büyük hayal kırıklığıyla, Filistin'e sırtını dönmesine ve Arafat'tan da nefret eder hale gelmesine neden oldu. 
İki taraf arasında duvar böyle yükseldi. 
Nitekim, Doğu Kudüs'te yaşayan Filistinli bir aydın geçen gün şöyle yakınıyordu 
"Biz dört yıldır bir açıkhava hapishanesinde yaşıyoruz. Bu bir cehennem Ama ne yazık ki Yahudilerin de vicdanını kaybettik, Camp David'in çöküşü ve İkinci İntifada'yla... Burada bizim anamız ağlıyor. Ama artık Yahudilerin umurunda değil. Çünkü çok büyük düş kırıklığı yaşadılar Arafat'ın Camp David'deki tavrı yüzünden..." 
İşte böyle. 
Bir türlü kırılamayan kısır döngü son dört yıl içinde daha beter kanla beslendi. Ama şimdi yeni bir 'umut yolculuğu'na çıkılıyor. Bu kısır döngü kırılabilir. 
Bir umut doğuyor. 
Mahmud Abbas seçildi. Filistin'de demokrasiye kapı açıldı. Şimon Peres İsrail'de hükümete katıldı. Başbakan Şaron bıçak sırtında ama İsrail parlamentosu Knesset'te ancak iki oyla farkla da olsa durumunu kurtardı. Kendi partisi Likud'daki isyanı, İşçi Partisi'nin desteğiyle bastırabilecek. 
Amerika'sı, Avrupa'sı, Arap dünyası, hepsi birden Mahmud Abbas'a yardım elini uzatıyor. Ayrıca, Filistinlilerin aş ve iş durumunu bir ölçüde iyileştirmek için kesenin ağzını açmaya hazırlanıyorlar. 
Yeni bir dönem bu. 
Barışa bir kapı aralanıyor. 
Bu yüzden büyük çoğunlukta, yakın gelecekle ilgili ihtiyatlı da olsa bir iyimserliğin h kim olduğu görülüyor. Ya da bu aşamada hiç kimse oyun bozan olmak istemiyor. 
Ama her iki tarafta da fanatikler, radikaller var. Bunlar bardağın dolu değil, her zamanki gibi boş tarafını da görüyorlar. Barış sözcüğünden hoşlanmıyorlar. Ya da bu fanatiklerin herkesten farklı bir barış tarifi var. 
İsrail tarafındaki dinci fanatikler, bugün için Şaron'un Gazze'den çekilme planına karşı isyan bayrağı açmış durumdalar. Örneğin bazı din adamları, askerlere çağrı üstüne çağrı yapıyorlar, komutanların emirlerine uymamaları için... 
Filistin tarafında ise Hamas var, İslami Cihad var. Bunlar da Mahmud Abbas'ın güçlenmesini, silahlı güçleri denetim altına almasını, güvenlik güçlerini tek bir emir-komuta zincirine bağlamasını istemiyorlar. En önemlisi, silah bırakmaktan yana değiller. 
Evet zor ama umutsuz değil. 
Yeni dönemde, barış değirmeni su bekliyor. Bu su, yakın dönemde değirmene akıtılacak. Taşlar ağır ağır dönmeye başlayacak. 
Başka çare yok. 
Şöyle ya da böyle bir ateşkes yapılacak. Abbas içe dönük bazı adımlar atacak. İsrail karşı jest olarak bazı Filistinli mahpusları serbest bırakacak. Şaron'la Abbas tokalaşacak. Washington bastıracak. Avrupa'yla başta Mısır Arap dünyası devreye girecek. 
Ama bu arada çata pata sınırlı da olsa devam edebilir. Ara sıra patlayacak bazı eylemlerin ille de barış için diyaloğu aksatması gerekmiyor. Şimdi başbakan yardımcısı olarak hükümete giren Şimon Peres, geçen kasım ayında bana şöyle demişti 
"Önce terör tümüyle dursun, ben ancak o zaman müzakere ederim Bu yanlış bir yöntem... Böyle bir yolu seçmek, aslında Hamas'la İslami Cihad'a veto yetkisi vermek anlamına gelir. Ne diye onlara böyle bir yetki vereyim ki Evet terör dursun. Ama tümüyle durmuyorsa, bir yandan müzakere, diğer yanda terörle mücadele devam edebilir." 
Peres şimdi hükümette. 
Bu esnek tutumuyla Şaron'u rahatlatabilir ve barış kapısının açılmasını kolaylaştırabilir. 
Evet, barış değirmeni su bekliyor. Bu su, ağır ağır da olsa akmaya başlayacak. Bütün belirtiler öyle. 
Filistin yazılarının sonuncusu yarın. 
- 
Bu konuda, Thomas L. Friedman'ın 9 Ocak 05 tarihli New York Times'taki yazısına bakılabilir. 



</TEXT>
</DOC>
