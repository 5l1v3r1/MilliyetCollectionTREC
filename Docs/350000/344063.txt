<DOC>
<DOCNO> 344063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur36.html </URL>
<DATE> 2005/05/19/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Eşinin evden ayrılmasına sinirlenen koca,kayınvalide ve baldızını öldürdü 
</HEADLINE>
<TEXT>

     Çankırı’da eşinin evden ayrılmasına sinirlenen koca, tartıştığı kayınvalidesi ve baldızını öldürdü, karısını da yaraladıktan sonra intihar etti. 
     AA muhabirinin aldığı bilgiye göre, Çankırı merkeze bağlı Ünür Beldesi’nde yaşayan Kiraz Ünür, bir süre önce eşi Muharrem Ünür’ün imam nikahıyla bir kadınla yaşamaya başlaması üzerine evini terk ederek, aynı beldede yaşayan annesinin evine gitti. 
     İddiaya göre, Muharrem Ünür, kayınvalidesi Satı Danacı’nın evine giderek eşi Kiraz Ünür’ün eve dönmesini istedi. Bu sırada çıkan tartışma üzerine sinirlenen Muharrem Ünür, tabancayla eşi Kiraz Ünür, kayınvalidesi Satı Danacı ve baldızı Halise Danacı’ya ateş etti. 
     Muharrem Ünür, daha sonra aynı tabancayla kafasına ateş ederek intihar etti. 
     Satı Danacı olay yerinde ölürken, ağır yaralanan Muharrem Ünür, Kiraz Ünür ve baldızı Halise Danacı Çankırı Devlet Hastanesi’ne kaldırıldı. Muharrem Ünür ve Halise Danacı yapılan müdahalelere rağmen kurtarılamadı. Kiraz Ünür’ün ise tedavinin devam ettiği bildirildi. 
     Yetkililer, olayla ilgili soruşturmanın devam ettiğini kaydettiler. 
     
</TEXT>
</DOC>
