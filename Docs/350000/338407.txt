<DOC>
<DOCNO> 338407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun25.html </URL>
<DATE> 2005/04/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Afganistan'da isyancıların kampına yapılan hava saldırısında 3 sivil öldü 
</HEADLINE>
<TEXT>

     Afganistan'da, isyancılara ait olduğu tahmin edilen bir kampa yapılan hava saldırısında 3 siville 4 militan öldü. 
     Amerikan ordusundan yapılan açıklamada, Uruzgan ilindeki kampa dün düzenlenen hava saldırısında ölenlerden ikisinin kadın ve çocuk olduğu belirtildi. 
     Saldırıda ayrıca 2 çocuğun yaralandığı ve tedavi için Kandahar'daki Amerikan üssüne götürüldüğü kaydedildi. 
     Ordu, olayın son 2 gündür bölgede isyancılara karşı düzenlenen operasyonlarda meydana geldiğini bildirdi, ancak ayrıntı vermedi. 
     
     KUTLAMALAR KANLI BİTTİ 
     Bu arada, Afganistan'daki komünist yönetimin devrilmesi dolayısıyla Herat'ta yapılan kutlamalarda, Afgan askerinin açtığı ateşte bir kadınla kızı öldü, 8 kişi yaralandı. 
     Polis yetkilileri, dün Eğitim Bakanlığı tarafından düzenlenen kutlamada bir askerin silahının kazara ateş aldığını söylerlerken, İçişleri Bakanlığı sözcüsü Lütfullah Maşal, silahın askerlerle polis arasındaki bir tartışma sırasında ateşlendiğini söyledi. 
     Savunma Bakanlığı, bir kadınla çocuğunun öldüğü olayda 8 kişinin panikte yaralandığını bildirdi. 
     
</TEXT>
</DOC>
