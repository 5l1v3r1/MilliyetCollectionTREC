<DOC>
<DOCNO> 313402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun20.html </URL>
<DATE> 2005/02/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İtalyan gazeteciyi 'öldürdük' iddiası 
</HEADLINE>
<TEXT>

     Irak'ta faaliyet gösteren silahlı bir grup, geçen cuma kaçırılan İtalyan gazeteci Giuliana Sgrena'yı, casusluk yaptığı için öldürdüğünü iddia etti. 
     Irak'taki Mücahit Tugayı adlı grup, bir internet sitesine gönderdiği açıklamada, ''İtalyan gazetecinin, Amerikan askerleri için casusluk yaptığı kesinleştikten sonra öldürüldüğünü'' öne sürdü. 
     Açıklamada, İtalyan gazetecinin öldürülmesinin, ABD hükümetine ''casusların kaderinin bu olacağı'' mesajını vereceği belirtildi. 
     ABD ile işbirliği yaptığı için İtalya'nın da uyarıldığı açıklamada, direnişçilerden, Irak kurtarılana kadar mücadelelerine devam etmeleri istendi. 
     Gazetecinin kaçırılmasını üstlenen Irak Cihad örgütü, internette yayımlanan açıklamada, Sgrena'nın ''casus olmadığının anlaşılması üzerine'' serbest bırakılacağını belirtmişti. 
     
</TEXT>
</DOC>
