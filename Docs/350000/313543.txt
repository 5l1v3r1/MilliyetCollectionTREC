<DOC>
<DOCNO> 313543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo33.html </URL>
<DATE> 2005/02/08/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Johansson Devler Ligi finalinin İstanbul'da yapılması tanıtım için önemli 
</HEADLINE>
<TEXT>

     UEFA-CAF 5. Meridyen Kupası maçları nedeniyle İstanbul'da bulunan UEFA Başkanı Lennart Johansson ile asbaşkan Şenes Erzik, bugün İstanbul Valisi Muammer Güler, Futbol Federasyonu Başkanı Levent Bıçakcı ve bazı kulüp başkanlarıyla yemek yedi. 
     Harbiye'de bir restorandaki yemeğe, Vali Güler ve federasyon başkanı Bıçakcı'nın yanı sıra Fenerbahçe Kulübü Başkanı Aziz Yıldırım, Galatasaray Kulübü Başkanı Özhan Canaydın, Beşiktaş Kulübü Başkanı Yıldırım Demirören, Gaziantepspor Kulübü Başkanı Celal Doğan ve Gençlerbirliği Kulübü Başkanı İlhan Cavcav katıldı. 
     UEFA Başkanı Lennart Johansson, yemekte Vali Güler'e kalem ile UEFA'nın flamasını hediye ederken, Güler de kendisine çini bir vazo hediye etti. 
     Yemeğin başında ve sonunda basına görüntü verilirken, Johansson, yaptığı açıklamada, Türkiye'de bulunmaktan dolayı çok mutlu olduğunu belirterek, ''Türk futbolunu yakından takip ediyorum ve lig maçlarını seyrediyorum. Son yıllarda yaşanan önemli bir çıkışınız var. 2002 Dünya Kupası'nda elde edilen 3.'lük de beni çok etkilemişti. Ayrıca, Şampiyonlar Ligi finalinin de İstanbul'da yapılacak olması tanıtım açısından çok önemli'' diye konuştu. 
     
     ERZİK ''İLİŞKİLERİ GELİŞTİRMEK İSTİYORUZ'' 
     Şenes Erzik ise yemekte çeşitli fikir alışverişinde bulunulduğunu ifade ederek, ''Gerçekten faydalı oldu. Johansson, Türkiye'ye çok geldiğini, burayı çok sevdiğini her vesileyle söylüyor ama böyle bir birliktelik pek olmadı. Meridyen Kupası için burada. Birkaç gün önce gelmesini rica ettim, kırmadı'' dedi. 
     Gala maçının kötü hava şartları nedeniyle iptal edildiğini ifade eden Erzik, ''İnşallah başka bir tarihte olur. Bu kupanın amacı Afrika Konfederasyonu ile Avrupa Konfederasyonu arasında ilişkileri geliştirmek ve genç futbolcuların uluslararası turnuva oynamalarını sağlamak. Maçlar Ege'de oynanıyor. Gençlere motivasyon sağlamak için Johansson ile beraber gidecektik ama bu şartlarda yarın dönmek zorunda. Ege'ye, federasyon başkanı Bıçakcı ve yönetim kurulu üyeleriyle beraber gideceğiz'' diye konuştu. 
     Şenes Erzik, Türkiye'nin uluslararası düzeyde, özellikle UEFA'da önemli girişimleri olduğunu kaydederek, şunları söyledi 
     ''UEFA'da ben birinci başkan yardımcısıyım, Levent Bıçakcı ise Tahkim Kurulu Başkan Yardımcısı. Bu ilişkileri geliştirmek istiyoruz. 102 kulübün üye olduğu Avrupa Kulüpler Forumu dün ve bügün yapılıyor. Buraya Galatasaray, Gençlerbirliği ve Beşiktaş üye, Fenerbahçe gözlemci olarak katılıyor. 
     Galatasaray'ın 2000 yılında UEFA Kupası'nı almasından sonra son yıllarda Avrupa'da pek büyük başarımız yok. Umuyorum bütün kulüplerimiz Avrupa'da başarılı olur.'' Futbol Federasyonu Başkanı Levent Bıçakcı ise 2007 UEFA Genel Kurulu ile 2012 Avrupa Futbol Şampiyonası'na ev sahipliği yapmak istediklerini söyledi. 
     Yemekten ayrılırken basın mensuplarının sorularını yanıtlayan Galatasaray Kulübü Başkanı Özhan Canaydın, Johansson'un Galatasaray'ın onursal üyesi olduğunu ifade ederek, ''Galatasaray ve Türkiye'yi çok sever. Güzel şeyler konuştuk. Türk futbolu, Avrupa çapında adımlarını atacak ve Türkiye Avrupa'nın futbolda en büyük devletlerinden biri olacak. Avrupa Şampiyonlar Ligi finalinin Türkiye'de oynanacak olması hem olimpiyatları almakta hem de 2012 Avrupa Şampiyonası adaylığında büyük bir imtihan olacaktır'' şeklinde konuştu. 
     
</TEXT>
</DOC>
