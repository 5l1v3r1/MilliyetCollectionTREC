<DOC>
<DOCNO> 300593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy15.html </URL>
<DATE> 2004/12/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdoğan 41 yılın hesabını yapamayanlar 2014'ün hesabını yapıyor 
</HEADLINE>
<TEXT>

     Başbakan Recep Tayyip Erdoğan, 17 Aralık sonrası yeni dönemde Türkiye'nin, özellikle bir 'evrensel değerler bütünlüğü' olduğuna inandıkları Avrupa Birliği deneyiminde yeşerecek yeni barış ikliminin, adeta 'barış rüzgarı' olacağını söyledi. 
     Başbakan Erdoğan, Ankara HiltonSA'da yapılan TÜSİAD Yüksek İstişare Konseyi YİK toplantısında yaptığı konuşmada, Avrupa Birliği konusunda, bugüne kadar emeği geçmiş bütün hükümetler, sivil toplum örgütleri, akademisyenler, kişisel katkısı olanlarına teşekkür etti. 
     Geleceğin tarihçilerinin de, 17 Aralık tarihinden söz ederken bugün söylediklerinden çok daha fazlasını söylemek imkanını bulacağını umduğunu belirten Başbakan Erdoğan, ''bu tarihi, medeniyetlerin yakınlaşması adına bir milat kabul edeceklerdir'' şeklinde konuştu. Erdoğan, devamla şunları söyledi 
     ''Bu yeni dönemde özellikle Türkiye, bir evrensel değerler bütünlüğü olduğuna inandığımız Avrupa Birliği deneyiminde yeşerecek yeni barış ikliminin adeta barış rüzgarı olacaktır. Gelinen bu noktada bu hedefi fazlasıyla yakalanabilir bulduğumu, özellikle ifade etmek istiyorum. 
     Bu hedefe ulaşma yolunda ilerlerken, zengin tarihi birikimimiz, geniş coğrafi etki alanımız ve büyük insan potansiyelimizle, sadece Avrupa Birliği'ne değil, bugün en büyük ihtiyacı barış olan bütün bir insanlığa da önemli katkılar sağlayacağımıza inancım tam.'' 
     
     ''GELİNEN NOKTA VARIŞ DEĞİL, AKSİNE ÇIKIŞ NOKTASI'' 
     Başbakan Erdoğan, gelinen noktanın bir varış noktası olmadığını, aksine bir çıkış noktası olduğunun farkında olduklarını vurgularken, ''önümüzde zorlu engeller ile dolu uzun bir yarış parkuru var. Bizim için tek seçenek, bu yarışı yüz ağırtan bir derece ile tamamlamaktır'' dedi. Başbakan Erdoğan şöyle konuştu 
     ''Bunu söylerken, elbette önümüzdeki yıl başlayacak zorlu müzakere sürecinden alnımızın akı ile çıkmayı kastediyorum. Ama ondan da çok, ülkemizi eksiksiz bir demokrasiye sağlam bir ekonomiye, işleyen bir sisteme, verimli bir ticaret hayatına, bilgi çağınının nimetlerine ve insanca yaşamanın en üst standartlarına taşımayı kastediyorum. Avrupa Birliği üyeliği, bizim için çok önemli hedeflerimizden biridir. Bundan dolayıdır ki buna bir medeniyet projesidir diyoruz. 
     Ama bu topraklarda yaşayan herkes, aynı duyguda birleşiyor olmalı ki Türkiye Cumhuriyetinin en temel hedefi, çağdaş uygarlığın en üst seviyesini belirleyen çıta nereye konmuşsa, o çıtayı da o seviyeyi de hep birlikte aşabilmektir.'' 
     
     TÜRKİYE'NİN 100. DOĞUM YILI HEDEFİ 
     Millet olarak bu heyecan verici hedefe kilitlenmek için, önlerinde 'altın bir vesile'' olduğunu belirten Başbakan Erdoğan, bunu ''Türkiye Cumhuriyetinin 100. doğum gününü her alanda, dünyaya örnek olacak pırıl pırıl bir ülke olarak birlikte kutlamak'' olarak açıkladı. 
     Bugün bu hedefi çocukların önüne koymak için, en güzel, en uygun, en ideal zaman olduğunu vurgulayan Başbakan Erdoğan, ''ben bu ülkeye, bu ülkenin insanlarına, bu insanların var oluş direncine, medeniyet aşkına, engin sağduyusuna, büyük dinamizmine sonuna kadar inanıyorum. Türkiye'nin geleceğin dünyasındaki yeri bugün bulunduğu noktadan çok farklı ve çok parlak olacaktır'' dedi 
     
     HAKSIZ ELEŞTİRİLERE TEPKİ 
     Başbakan konuşmasında, AB sürecine dönük haksız eleştirilerde bulunanlara da tepki gösterdi. 
     ''Bu yeni dönemin başlangıcında, maalesef bizim bu heyecanımızı paylaşmak yerine, sokaktaki insanımızın rahatlıkla görebildiği bir başarıyı göremeyen ve gelinen bu noktayı gölgelemeye çalışan da var'' diyen Başbakan Erdoğan, bu hatayı da yanlış bilgilendikleri için ya da siyaseten öyle davranmaları gerektiğine inandıkları için yaptıkları kanaatinde olduğunu söyledi. Başbakan Erdoğan şöyle devam etti. 
     ''Halbuki bunu bir milli, bir ulusal dava olarak görüyorsak, hep birlikte el ele vermek suretiyle, bu süreci şu ana kadar nasıl getirdiysek, bundan sonra da böyle götürmek durumundayız. Çünkü arada baktığımızda makas çok açık. Bu makası hep birlikte kapayacağız. 
     Aksi takdirde ben inanıyorum ki tarih bizi affetmeyecektir. Nesiller bizi affetmeyecektir. Çok zaman kaybettik. 41 yılın hesabını yapamayanlar veya 45 yılın hesabını yapamayanlar, bugün kalkıp 2014'ün hesabını yapmaya başladılar. Önce gel şu 41 yılın hesabını yap. Buralara nasıl geldik Şunu değerlendir ve şu gün nasıl bir Türkiye var. Önümüzdeki bu süreci Türkiye nasıl değerlendirebilir Bütün kurumlarıyla, kuruluşlarıyla, insan gücüyle buna bak ve değerlendirmeyi ona göre yap.'' Bunu yapmaktan uzak anlayışların 'maalesef' olduğuna işaret eden Başbakan, ''hükümet olarak, bizi 17 Aralık eşiğine getiren ortak gayreti, her vesileyle dile getirmeye, bu milli hedefe yol alma noktasında açık bir irade ortaya koyan bütün taraflara takdirlerimizi ve şükranlarımızı sunmaya özen gösteriyoruz. Hassasiyet gösteriyoruz. Çünkü hakkaniyete inanıyoruz. Siyaseti çürüten eski alışkanlıkları da artık bir yana bırakmanın vaktinin geldiğini düşünüyoruz'' şeklinde konuştu. 
     
</TEXT>
</DOC>
