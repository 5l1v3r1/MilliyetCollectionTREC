<DOC>
<DOCNO> 308678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonspo14.html </URL>
<DATE> 2005/01/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Özdemir Van Hooijdonk'u kaybetmek istemiyoruz... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, sakatlığı nedeniyle Hollanda'da tedavisini sürdüren futbolcuları Pierre Van Hooijdonk ile hiçbir sorunlarının bulunmadığını ve bu oyuncularını kaybetmek istemediklerini söyledi. 
     Fenerbahçe Burnu'ndaki Faruk Ilgaz Tesisleri'nde yapılan bayramlaşma töreni sırasında basın mensuplarının sorularını yanıtlayan Özdemir, Van Hooijdonk ile ilgili sorulara, ''Van Hooijdonk en kısa sürede İstanbul'a dönecek. Tedavisi uzadı. Ay sonuna kadar burada olacak'' dedi. 
     Van Hooijdonk ile hiçbir sorunlarının olmadığını kaydeden Nihat Özdemir, ''Geçen sezon şampiyonluğumuzun kazanılmasında çok büyük katkısı oldu. Bu sezonun ilk yarısında da bize faydalı oldu. Çok önemli bir oyuncumuz ve onu kaybetmek istemiyoruz'' diye konuştu. 
     
     ''TRANSFER YAPACAĞIZ DİYE BİR ŞART YOK'' 
     Özdemir, transfer yapıp yapmayacakları ile ilgili bir soruya da, ''Bu konuda verilmiş bir kararımız henüz yok. Transfer yapacağız diye bir şartımız da yok. İlle de transfer yapacağız diye hareket etmiyoruz'' diye yanıt verdi. 
     Basında Anelka'nın alındığı yönünde haberler yer aldığını hatırlatan Özdemir, ''Böyle birşey de şu an için yok'' derken, transfer için 31 Ocak'a kadar sürelerinin bulunduğunu, Daum'un istemesi, yönetimin de karar alması durumunda transfer yapabileceklerini ifade etti. 
     
     BAYRAMLAŞMA 
     Fenerbahçe'de bayramlaşma bugün Fenerbahçe Burnu'ndaki Faruk Ilgaz Tesisleri'nde yapıldı. 
     Bayramlaşmaya Fenerbahçe Kulübü Başkanı Aziz Yıldırım, yönetim kurulu üyeleri, kongre üyeleri, çeşitli branşların oyuncu ve teknik heyetleriyle, futbol takımı adına İdari Menajer Volkan Ballı katıldı. 
     
</TEXT>
</DOC>
