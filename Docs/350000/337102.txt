<DOC>
<DOCNO> 337102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo37.html </URL>
<DATE> 2005/04/26/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Çaykur Rizespor'da, Başiktaş hazırlıkları sürüyor... 
</HEADLINE>
<TEXT>

     Çaykur Rizespor, 29 Nisan Cuma akşamı sahasında Beşiktaş ile yapacağı maçın hazırlıklarını sürdürdü. 
     Mehmet Cengiz Tesisleri'nde, antrenör Özcan Kızıltan yönetiminde yapılan çalışmaya, tüm futbolcular katıldı. Ayağından ameliyat olan teknik direktör Erdoğan Arıca'nın saha kenarından izlediği antrenmanda, futbolcular kondisyon ağırlıklı çalıştı. 
     Çaykur Rizespor Kulübü Genel Kaptanı Yılmaz Zehiroğlu, Beşiktaş maçının kendileri açısından çok önemli olduğunu belirterek, ''Bu maçı kazanarak seyircimize kendimizi affettirmek istiyoruz. Beşiktaş maçı bizim açımızdan çok zor geçecek. Ligin son dönemlerinde en iyi futbol oynayan ekibiyle karşılaşacağız. Futbolcularımız bunun bilincinde'' diye konuştu. 
     Kazanmak için ellerinden geleni yapacaklarını kaydeden Zehiroğlu, ''Beşiktaş maçı futbolcularımız açısından da farklı bir anlam taşıyor. Bu karşılaşmada eski hocalarına karşı kazanmak isteyeceklerdir. Bu maç futbolcularımızın maçı olacak'' dedi. 
     
</TEXT>
</DOC>
