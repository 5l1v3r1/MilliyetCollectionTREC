<DOC>
<DOCNO> 315429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy08.html </URL>
<DATE> 2005/02/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yılmaz ve Taner'in Yüce Divan'da yargılanmasına yarın başlanacak 
</HEADLINE>
<TEXT>

     Eski Başbakan Mesut Yılmaz ve eski Devlet Bakanı Güneş Taner'in ''Türkbank ihalesine fesat karıştırmak'' suçundan Yüce Divan'da yargılanmalarına yarın başlanacak. Böylece ilk kez eski bir başbakan, Yüce Divan karşısına çıkacak. 
     Anayasa Mahkemesi Heyeti'nin Yüce Divan olarak görev yapacağı davanın duruşması, saat 10.00'da başlayacak. 
     Sanıklar Yılmaz ve Taner ile avukatlarının katılacağı duruşmada, iddia makamında Yargıtay Cumhuriyet Başsavcısı Nuri Ok yer alacak. 
     Yargılamada, Ceza Muhakemeleri Usulü Kanunu hükümleri uygulanacak. 
     İlk duruşmada, sanıklar ve avukatlarının usule ilişkin itirazları olursa karara bağlanacak. Duruşmaya, sanıklar Yılmaz ve Taner'in savunmalarıyla devam edilecek. 
     
     SEVK KARARI 
     Eski Başbakan Yılmaz ile eski Devlet Bakanı Taner'in Yüce Divan'a sevk kararında, ''Türkbank ihalesi sürecinde ihalenin yapımında ve fiyat oluşumunda fesat karıştırmak suretiyle güdümlerinde bir medya düzeni kurmak için tüm organizasyonları gerçekleştirdikleri, böylece siyasi rant amaçladıkları, ayrıca Türkbank ihalesi ile doğrudan ilişkisi bulunmayan üçüncü şahıs konumundaki Kamuran Çörtük'e ihalede üstlendiği aracılık misyonunun karşılığı olarak Genç TV'nin bedelsiz olarak verilmesini sağladıkları'' belirtiliyor. 
     Yılmaz ve Taner'in Türk Ceza Kanunu'nun ''devlet alım-satımına fesat karıştırmak'' suçunu düzenleyen 205 10 yıldan aşağı olmamak üzere hapis , ceza artırımı ve memuriyetten men cezası öngören 219 1-4 ve 33. maddeleri uyarınca cezalandırılmaları isteniyor. 
     
</TEXT>
</DOC>
