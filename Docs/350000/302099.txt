<DOC>
<DOCNO> 302099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun05.html </URL>
<DATE> 2004/12/30/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
İnternette kangallara büyük ilgi 
</HEADLINE>
<TEXT>

     Yücel DÖNMEZ CHICAGO, DHA 

ABD'den İngiltere'ye, Almanya'dan Avustralya'ya kadar bir çok ülkede Kangal köpeklerini edinmek isteyenlerin sayısı günden güne artarken, internetteki satış sitelerinde, Kangal yavrularını almak isteyenlerin verdikleri ilanlar göze çarpıyor. Yaklaşık 600 sitede yer alan Kangal cinsi çoban köpeklerinin, Türkiye'nin kültürel ve tarihsel sembolleri arasında oduğunu belirten Amerikalı köpek uzmanları, insanlara yakın dost olan Kangal'ların Türkiye'nin ulusal sembolü haline geldiğini belirtiyor. 
     ABD'de çok sayıda köpekseverin kangal yavrusu satın almak istediği ve fiyatlarının arz ve talebe göre değişebildiği belirtiliyor. Bir yavru Kangal'ın fiyatı, bazen 15 bin dolara kadar çıkabiliyor. ABD'de Kangal köpeklerine olan ilgi artarken, satılık kangal yavruları bulmanın bir şans olduğu ifade ediliyor. 
     Amerikalıların Kangal'lara özellikle çocuklarının emniyetleri için sahip olmak istedikleri, internet üzerindeki bilgilerden gözlenebiliyor. Ayrıca Teksas bölgesinde Kangallar, kovboyların göz bebeği haline geldi. California'da bulunan az sayıda Kangal çiftliği talebi karşılamakta zorlanırken, Chicago'da Kangal cinsi köpeklere sahip olan bir Türk de Kangal ticareti yapıyor. 
     
     KANGALLARA ÖZEL KLÜP 

     Sadece asil cins köpekleri bünyesine kabul eden United Kennel Club, Kangalları da klübe kabul etmeye başladı. Kangal sahipleri klüp üyesi olarak, Kangal'ları ile ilgili maceralarını birbirlerine aktarıp, deneyimlerini paylaşabiliyor. İlk Kangalların 25 yıl önce getirildiği ABD'de sadece Kangal'lara ait bir de 'KDCA' adında klüp bulunuyor. 
     
     İNGİLİZ KANGAL'LAR 

     İngiltere'de ise 1965 yılında Dr. Charmian Steele tarafından bu ülkeye götürülerek Kennel Klübe, 'Anadolu Karabaşı' ismiyle kaydedilen Kangal'ların isimleri, 1983 yılında, 'Anadolu Çoban Köpekleri' olarak değiştirildi. İngilizler'e göre, daha sonra İngiltere'de çoğalan Kangal'lar, İngiliz sayılıyor. 
     
</TEXT>
</DOC>
