<DOC>
<DOCNO> 308841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun37.html </URL>
<DATE> 2005/01/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Irak'ta ABD için çalışırken öldürülen kişinin görüntüleri yayınlandı 
</HEADLINE>
<TEXT>

     Irak'ta Amerikan güvenlik şirketi için çalışan bir Iraklının öldürüldüğüne ilişkin görüntüler yayımlandı. 
     Bir internet sitesinde yayımlanan video kaydında, kendini Salah Selim Cabir olarak tanıtan gözleri bağlı Iraklı, Amerikan Merkezi Haberalma Teşkilatı CIA mensupları ile Amerikan konvoylarına koruma sağlayan ''Sandi Group'' adlı şirket için çalıştığını söyledi. 
     Daha sonra, Iraklının kayalık bir bölgede vurularak öldürüldüğü gösterildi. 15 Aralık tarihli kaydın, internet sitesine ''Ensar El Sünnet Ordusu'' adlı örgüt tarafından gönderildiği belirtildi. 
     
     ALMANYA'DAN 23 BİN 500 OY 
     Irak'ta 30 Ocak'ta yapılacak seçimler için Almanya'da yaşayan yaklaşık 80 bin Iraklıdan 23 bin 500'ünün kayıt yaptırdığı bildirildi. 
     Uluslararası Göç Örgütü IOM tarafından yapılan açıklamada, yurtdışında yaşayan toplam 1 milyon 200 bin Iraklıdan 14 ülkede toplam 238 bin Iraklının seçimler için kayıt yaptırdığı belirtildi. 
     Açıklamada, Almanya'da kayıt yaptıran Iraklı seçmenlerin 28-30 Ocak arasında Berlin, Münih, Köln ve Mannheim kentlerinde oy kullanabilecekleri hatırlatıldı. 
     
</TEXT>
</DOC>
