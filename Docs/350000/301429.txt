<DOC>
<DOCNO> 301429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/ekonomi/eko07.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar hızla 1 milyon 350 bin liraya geriledi 
</HEADLINE>
<TEXT>


Dünyada euro karşısında kan kaybeden dolar, TL karşısında 17 bin lira değer kaybederek 1 milyon 350 bin liraya kadar düştü 


Doların uluslararası piyasalarda euro karşısında hızla değer kaybetmesi iç piyasaya da yansıdı. Bankalararası piyasada sabah açılışta 1 milyon 370 bin seviyesinden güne başlayan dolar, 17 bin liralık düşüşle alışta 1 milyon 353 bin liraya geriledi. Dolar serbest piyasada da 18 bin lira gerileyerek alışta 1 milyon 350 bin liraya, satışta da 1 milyon 355 bin liraya indi. Dolar dünkü değer kaybıyla 28 Nisan'dan bu yana en düşük düzeyine geriledi. 
Euro - dolar paritesinin yeni bir rekorla 1.3639'a tırmanması ve aynı zamanda Merkez Bankası'nın ciddi bir yabancı girişi gözlemlemediği taktirde piyasaya fazla müdahale etmeyeceği beklentisi, döviz piyasasında satışların sürmesine neden oldu. 
Dünkü döviz alım ihalesinde opsiyon kullanılmayınca Merkez Bankası'nın piyasadan aldığı toplam döviz miktarı ihaledeki tavan olan 15 milyon dolar ile sınırlı kaldı. İhaleye 106 milyon dolar teklif geldi. 
Bankaların opsiyon hakkını kullanmamış olmalarının nedeni ise bankaların ilerleyen dönemde Merkez Bankası'ndan dövize doğrudan bir müdahale gelebileceği ve ellerindeki fazla dövizi olası bir müdahale sırasında oluşabilecek daha yüksek kurlardan Merkez'e satmak beklentisi şeklinde yorumlandı. 


</TEXT>
</DOC>
