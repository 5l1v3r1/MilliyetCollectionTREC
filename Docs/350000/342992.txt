<DOC>
<DOCNO> 342992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonsiy09.html </URL>
<DATE> 2005/05/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
CHP'li Anadol Çanakkale Anıtkabir'e alternatif yapılmaya çalışılıyor 
</HEADLINE>
<TEXT>

     CHP Grup Başkanvekili Kemal Anadol, Çanakkale Savaşları’nın yaşandığı bölgenin Anıtkabir’e alternatif bir mekan yapılmaya çalışıldığını öne sürerek, "Çanakkale Zaferleri anlatılırken Mustafa Kemal yok sayılıyor" dedi. 
     Anadol, Parlamento’da düzenlediği basınla sohbet toplantısında, geçen hafta CHP milletvekilleri ile birlikte Çanakkale’ye düzenledikleri geziye ilişkin izlenimleri anlattı. Kemal Anadol, belediyeler tarafından tahsis edilen otobüslerle Kültür ve Turizm Turizm Bakanlığı kokardı bulunmayan "Sözde rehberler" eşliğinde binlerce insanın, savaşların yaşandığı yerlere getirildiğini söyledi. 
     Bu rehberlerin ziyaretçilere Çanakkale Zaferleri’ni, "Mustafa Kemal’i yok sayarak, gökten gelen sarıklı kişiler, evliyalarla savaşın kazanıldığı izlenimi yaratarak" anlattığını ifade eden Anadol, "Çanakkale, Anıtkabir’e alternatif bir mekan yapılmaya çalışılıyor" diye konuştu. Çanakkale’nin ulusal değeri bulunan bir mekan olduğunu kaydeden Anadol, "Bu mekan ideolojik yaklaşımlarla siyasete alet ediliyor, propaganda vesilesi haline getiriliyor" dedi. Anadol, Efes’deki Meryem Ana Evi, Hacı Bektaşı Veli Türbesi, Eyüp Sultan ve Hacı Bayram camilerinin inanç turizminin konusu olabileceğini belirterek, "Çanakkale, inanç turizminin merkezi olamaz, olmamalı" diye konuştu. 
     
     ERDEMİR’İN ÖZELLEŞTİRİLMESİ 
     Anadol, sohbet toplantısında Erdemir’in özelleştirilmesine yönelik eleştirilerini sürdürürken, Başbakan Recep Tayyip Erdoğan’ın Ekim ayında Paris’e yaptığı ziyaret sırasında dünyanın önde gelen çelik üretimi kuruluşlarından Arcelor’un Başkanı Guy Dolle ile görüştüğünü anımsattı. 
     ’Erdoğan’ın bu görüşmede Dolle’ye Erdemir ile ilgili bir taahhüdü oldu mu " diye soran Anadol , "Mesut Yılmaz, Türkbank özelleştirmesi öncesi görüşmeler yaptığı için Yüce Divan’da hesap vermektedir. 
     Erdoğan iddialara yanıt vermeli, vermediği sürece bunun tarihi, hukuki, cezai sorumluluğu olur" dedi. 
     
     DYP’DEN İSTİFALAR 
     CHP Grup Başkanvekili Anadol, DYP’den istifalara ilişkin bir soru üzerine, bunun DYP’nin iç sorunu olduğunu ifade etti. 
     Milletvekillerinin Genel İdare Kurulu listesinde yer almadıkları için istifa ettiklerini belirten Anadol, "Bir partinin iç sorunlarına karışmak CHP’ye yakışmaz" demekle yetindi. 
     
</TEXT>
</DOC>
