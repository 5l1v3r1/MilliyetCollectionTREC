<DOC>
<DOCNO> 305450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko48.html </URL>
<DATE> 2005/01/11/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Şener Bankacılık Yasa Tasarısı Taslağı'nı Başbakanlığa sevkettik 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, BDDK tarafından ilgili kesimlerle de görüş alışverişinde bulunularak hazırlanan Bankacılık Yasa Tasarısı taslağını, dikkatini çeken birkaç noktada değişiklik yapılması gerektiği kanaatiyle, bir not iliştirerek Başbakanlığa sevkettiklerini bildirdi. 
     Şener, ''Sigortacılıkta Değişim'' konulu seminere katılımından önce gazetecilerin sorularını yanıtlarken, uzun süredir taslağın kamuoyunun gündeminde bulunduğuna işaret etti. 
     BDDK'ya verilen görev gereği, bu kurum tarafından bir taslak metin hazırlandığını, bu konuda aylarca süren çok yoğun çalışmalar yapıldığını, başta Bankalar Birliği olmak üzere ilgili kesimlerle görüş alışverişinde bulunulduğunu anımsatan Şener, şöyle devam etti 
     ''Sonunda bu taslak tamamlanmak suretiyle bana gönderilmiştir. Biz üzerinde yaptığımız bazı ön incelemelerden sonra Başbakanlığa sevkettik. Başbakanlık'ta başta Kanunlar Kararlar Genel Müdürlüğü olmak üzere taslak üzerinde çalışmalar yapılıyor. Ama şunu söyleyebirim Bakanlar Kurulu'na sunulacak metin veya Bakanlar Kurulu'ndan tasarı olarak TBMM'ye gönderilecek metin, BDDK'dan bana gelen metnin aynısı olmayabilir. Bazı maddelerde değişiklik her zaman olabilir.'' Yasama yetkisinin TBMM'ye ait olduğunu, TBMM'de gerek komisyonlarda, gerek Genel Kurul'da yasama faaliyetleri devam ederken değişik noktalarda metinde değişiklikler yapılabileceğine dikkat çeken Şener, şunları söyledi 
     ''Ben taslağı incelediğimde, doğrudan ilgili bakan olarak, BDDK ile ilişkili bakan olarak birkaç nokta dikkatimi çekti. Bu noktalara ilişkin değişiklik yapılması gerektiği kanaatiyle Başbakanlığa sevkederken bir not iliştirdim. 
     Benim için iki önemli nokta var. Birincisi, Sayıştay denetiminin sonrasında Sayıştay denetim raporunun sonuçlarına göre, ilgili bakanın işlem yapmasına imkan sağlayan bir madde vardı. Halbuki Sayıştay, TBMM adına denetim yetkisini kullanmaktadır. Raporun sonuçlarının ilgili bakan tarafından yerine getirilmesinin, hem anayasal kurallar açısından hem de bir bakanın üstleneceği sorumluluğun sınırlarını aşması bakımından, kendi kanuna göre işlem yapılması gerektiği kanaatindeydim. Bunun için Sayıştay kanuna göre, Sayıştay'ın hazırladığı raporda gerekli işlemlerin yapılması gerekir, diye bir not verdim.'' Diğer yandan herhangi bir durum karşısında BDDK başkan, üyeleri veya personeli hakkında soruşturma izni verme yetkisine sahip makamın kararının kesin olmasının bazı sakıncalar doğurabileceği kanaatinde olduğunu belirten Devlet Bakanı ve Başbakan Yardımcısı Şener, ''Yani ilgili savcılıklarda herhangi bir dava açma talebine karşılık, ilgili bakanın soruşma izni vermemesiyle davanın açılması imkansız hale geliyor. Halbuki ilgili savcılıkta bunun itiraz hakkının bulunması gerekir, diye düşündüm. Çünkü ilgili bakanın yargılama sürecini nihai olarak kesmesinin çok da sağlıklı birşey olamayacağını düşündüm. Bunu da not olarak Başbakanlığa ilettim'' dedi. 
     
     'KANUNUN İSMİ YİNE BANKALAR KANUNU OLMALI'' 
     Abdüllatif Şener, bankacılıkla ilgili hazırlanan yasanın ismi konusundaki bir soru üzerine de, kendilerine metnin Kredi Kuruluşları Kanun Tasarısı Taslağı olarak geldiğini, önüne gelen ikinci metnin Finansal Hizmetler Kanunu Tasarısı Taslağı olduğunu belirterek, ''Doğrusu iki ismin de tam maksadı ifade ettiğini düşünmüyorum. Bence bu kanunun ismi yine Bankalar Kanunu olmalıdır'' dedi. 
     Şener, yasalaşma süreci tamamlandıktan sonra isim konusunun netleşebileceğini, ancak şu andaki bakış tarzının bu olduğunu söyledi. 
     Başbakan Yardımcısı Şener, ''Bankalar Kanunu öteden beri alışmış olduğumuz, kulaklarımıza yabancı olmayan, sektör temksilcileri tarafından da alışılmış bir isimdir. Bu ismi korumakta fayda var'' ifadesini kullandı. 
     Abdüllatif Şener, bankaların incelenmesinde murakıpların durumuna ilişkin bir soru üzerine de, metnin henüz Bakanlar Kurulu'na sunulmadığını, Bakanlar Kurulu'ndan da Meclis'e gönderilmediğine işaret etti. 
     Şener, şöyle devam etti 
     ''Ama Başbakanlık'ta şöyle bir eğilim var denetim ekipler halinde yapılırsa daha etkili olur. Bu genel eğilim şunu ifade ediyor herhangi bir bankada denetim yapılırken o denetim ekibinin içinde bankalar yeminli murakıpları, hukukçu, bilgisayar uzmanı gibi kişilerin bulunması ve ekip halinde denetim yapılması, denetimin etkinliği açısından faydalı olur diye bir düşünce var. Ancak bu düşünceler, metin henüz Meclis'e sevkedilmediği için sadece düşünce bazında ve tartışılmaktadır.'' Şener, bankacılıkla ilgili yasa tasarısı taslağının Bakanlar Kurulu gündemine gelmesinin çok uzayacağını zannetmediğini söyledi. 
     Abdüllatif Şener, Gelir İdaresi Kanunu Tasarısı taslağının da Başbakanlık'ta olduğunu bildirdi. 
     Metnin henüz taslak halinde olduğunu, bazı noktaların gözden geçirildiğini belirten Şener, ''Gelir İdaresi Kanunu'yla ilgili temel nokta şudur Gelir İdaresi doğrudan doğruya uygulamalı bir birim olmalıdır. Gelir politikaları ise başta Maliye Bakanlığı olmak üzere Bakanlar Kurulu tarafından belirlenmelidir'' dedi. 
     
</TEXT>
</DOC>
