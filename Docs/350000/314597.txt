<DOC>
<DOCNO> 314597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/siyaset/asiy.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başkan'ın adamları 
</HEADLINE>
<TEXT>


Onlar, Başbakan Erdoğan'ı her zaman birer gölge gibi takip ediyor. İşte Erdoğan'a 'Başkan' diye hitap eden 9 danışmanı... 

Abdullah Karakuş - Ankara 


Başbakan Recep Tayyip Erdoğan'ın Alman "Welt am Sonntag" gazetesinde yayımlanan ve türban tartışmalarına yol açan demeciyle ilgili krizin faturasının danışmanı Cüneyd Zapzu'ya çıkması, gözleri Başbakan'ın danışmanlarına çevirdi. 
Erdoğan, Başbakanlık ve AKP'deki çalışmalarında, yurtdışı ve yurtiçi gezilerinde geniş bir danışman kadrosuyla hareket ediyor. 

Belediye döneminden 
İstanbul Büyükşehir Belediye Başkanlığı döneminden bu yana beraber çalıştığı kadronun ağırlıkta olduğu danışmanlar, Erdoğan'a "Başkan" diye hitap ediyor. Erdoğan'ın danışman kadrosunda şu isimler yer alıyor. 
CÜNEYD ZAPSU Erdoğan'ı ABD'ye 4 kez götüren ve belediye başkanlığı döneminde işadamları ile tanıştıran isim. ABD ve Avrupa'dan gelen mesajları doğrudan Başbakan'a iletiyor. Erdoğan'ın veri koordinatörü. Davos toplantılarında da Erdoğan'ın programlarının mimarlığını yaptı. 
17 Aralık 2004'teki AB zirvesinde de önemli taktiklere imza atan Zapsu, AKP Merkez Karar ve Yönetim Kurulu MKYK üyesi. 
ÖMER ÇELİK Siyasi danışman. Erdoğan'ın en eski danışmanlarından biri. Siyaset bilimi doktorası, evinde 4 bin siyaset kitabı var. Erdoğan'ın tüm yurtdışı gezilerine katılan Adana Milletvekili Çelik, Başbakan'ın konuşma metinlerini de hazırlıyor. 
YALÇIN AKDOĞAN Erdoğan'ın başdanışmanı. AKP'nin "muhafazak r demokrat" söyleminin mimarlarından. Yurtdışı ve yurtiçi gezilerde Erdoğan'a eşlik ediyor. 

Medya danışmanı var 
NABİ AVCI Erdoğan'ın iletişim danışmanlarından. Başbakan'ın bütün temaslarında bulunuyor. Medyayla ilişkilerde önemli bir isim. 
EGEMEN BAĞIŞ Dış politika danışmanlarından ve İstanbul milletvekili. Önemli devlet adamlarıyla görüşmelerinde Erdoğan'ın tercümanlığını yapıyor. 3 Kasım seçimlerinden sonra, ABD'deki işini bırakarak Türkiye'ye geldi ve Erdoğan'ın yanında yer aldı. Eşi Beyhan Bağış da Emine Erdoğan'la ABD Başkanı George Bush'un eşi Laura Bush'un görüşmelerinde tercümanlık yaptı. 
AHMET TEZCAN Erdoğan'ın basın müşaviri. Medyayla ilişkilerde önemli bir isim, Erdoğan'ın "sesi, kulağı" konumunda. 
EROL OLÇAK Reklam danışmanı, Artel Reklam Ajansı'nın sahibi. Erdoğan'ın seçim çalışmalarını düzenliyor. 
HÜSEYİN BESLİ Büyükşehir Belediye Başkanlığı döneminden bu yana Erdoğan'la beraber. Erdoğan'ın Meclis grup konuşmasının metinlerini de yazıyor. İstanbul milletvekili. 
MÜCAHİT ARSLAN Erdoğan'ın sessiz, derinden çalışan danışmanı. Fazla ön plana çıkmıyor. Erdoğan'ın makam aracına binebilen ender kişilerden biri. 


</TEXT>
</DOC>
