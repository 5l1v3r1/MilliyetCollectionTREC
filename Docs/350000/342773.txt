<DOC>
<DOCNO> 342773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy15.html </URL>
<DATE> 2005/05/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Başbakan Erdoğan çiftçileri yine azarladı... 
</HEADLINE>
<TEXT>

     Başbakan Recep Tayyip Erdoğan, Dünya Çiftçiler Günü dolayısıyla düzenlenen toplantıda konuşurken, oturduğu yerden müdahale gederek sözünü kesen çiftçileri "Siz konuşacaksanız ben konuşmayım" diye azarladı. Erdoğan, kendisini eleştiren CHP Muğla Milletvekili Gürol Ergin’e de "Sen sus genel başkanın orda. Genel başkanına saygısızlık yapıyorsun. Dur orda" diye çıkıştı. 
     Başbakan Erdoğan, TZOB tarafından Dünya Çiftçiler Günü dolayısıyla düzenlenen toplantıya katıldı. Erdoğan burada yaptığı konuşmada, Türkiye’de "kara bir kışın ardından cemre göründüğünü" ve istikrar ortamının sağlandığını söyledi. 
     İktidar olarak hiçbir mazeretleri olmadığını ifade eden Erdoğan, "Bu istikrar özellikle ülkemizde milletle elele sağlanmış olan bir istikrardır. Ülkemizi bulunduğu yerden ileri götürmek boynumuzun, hükümetimizin borcudur. Hükümetimizin bu gayretine en büyük desteği kanaatkar çiftçilerimiz vermektedir" dedi. Erdoğan, Türkiye’nin, büyüme azmiyle hareket eden tarım sektörüyle 21’inci yüzyılın tarım yıldızlarından biri olacağına inandığını söyledi. 
     
     "BEKARA KARI BOŞAMAK KOLAY" 

     Erdoğan, çiftçilerin sözünü kesmek istemesi üzerine, "Eğer siz konuşacaksanız ben konuşmayım. Size burada neler yaptığımızı, neler yapmakta olduğumuzu anlatmakla mükellefim. Aldığım sorumluluğun gereklerinden bahsetmekle mükellefim. Bekara karı boşamak kolay. Böyle konuşacak değilim, gerçekler neyse onları konuşacağız, onları konuşmak zorundayız" dedi. 
     Türkiye tarımının ABD ile karşılaştırılamayacağını, bütçe olarak onların sağladığı destekleri sağlayamayacaklarını da söyleyen Başbakan, "Bu kadar cesur değilim. Bunu diyenler geçmişte doğabilecek futurayı geçmişte nasıl ödediler, halkımıza nasıl ödettiler bunun biliyoruz. Bizim elimizde olan var, bizim elimizde, gücümüzde olmayan var. Bunların hepsini müşterek paylaşmak zorundayız. Hepsini müşterek paylaşarak çözemezsek bedelini ağır öderiz" dedi. 
     Türkiye tarımının 1980’lerden sonra derin bir çöküntü yaşadığını, ancak sektörün dertlerine kalıcı derman bulmak yerine "siyasi pansuman" yapmanın yeğlendiğini savunan Erdoğan, bunun sonucunda tarımın gün geçtikçe zayıfladığını ve üretimin ülke gündeminden çıktığını kaydetti. Erdoğan, iktidarları döneminde kimi yanlış uygulamalardan vazgeçildiğini, ülke ekonomisi için doğru adımlar atıldığını ve tarımın daha kısıtlı desteklerle hayatını devam ettirdiğini söyledi. 
     
     "ENKAZ EDEBİYATI YAPMIYORUZ" 

     Geçmişten kalan sıkıntıları bildiklerini, ancak enkaz edebiyatı yapmadıklarını söyleyen Erdoğan, "Bizim mazeretimiz asla yoktur. Kalkınma davasında artık mazeretimiz de olamaz" dedi. Erdoğan, AB üyelik sürecinde her yönden yeniden yapılanan Türkiye’de tarım sektörünün de yeniden yapılandırılmasının kaçınılmaz olduğunu, bu konuda kalıcı çözümler getirileceğini kaydetti. 
     
     BAYKAL’A YANIT 

     Tarımsal girdi fiyatlarında indirimler sağlandığını anlatan Erdoğan, tarımsal ilaç fiyatlarının da CHP lideri Deniz Baykal’ın söylediğinin aksine artmadığını, aksine Tarım Bakanlığı’nın ilaçları çiftçiye bedava verdiğini savundu. Erdoğan, Deniz Baykal’ın süt fiyatlarında düşüş yaşandığına ilişkin sözlerine de "Dönemimizde vermiş olduğumuz desteklerle süt üretimi artmış ve süt üretimi de ciddi manada ucuzlamıştır. Biz burada bir gerçeği yakalamak durumundayız. Hangi ürünün arzında fazlalık olursa fiyatları düşecektir. Ama sayın Baykal Bu tecrübeden uzaksa bunu da piyasa şartları içinde değerlendirsin" dedi. 
     
     CHP’Lİ ERGİN’İ DE AZARLADI 

     Salonda bulunan CHP Muğla Milletvekili Gürol Ergin ayağa kalkarak Başbakan Erdoğan’ın sözlerine "Yanlış söylüyorsun" diyerek tepki gösterdi. Başbakan Erdoğan da "Lütfen oturun. Yanlış söylemiyorum rakamlar ortada" dedi. 
     Erdoğan, 2005 yılında çiftçilere 2.5 milyar YTL düşük faizli kredi kullandırılacağını belirtirken, Ziraat Bankası’nın çiftçilerden daire ve arsa gibi teminatlar isteği yönündeki eleştirilere de "Sayın Baykal silin atın diyor, borcu olmayanlara ne yapacağız. Yok öyle bedavacılık, borcunu ödeyen var, ödemeyen var" dedi. 
     Erdoğan, banka hortumcularının önünün kesilmesi için böyle bir yola başvurduklarını, kendi dönemlerinde bu tahsilatların arttığını ifade ederken, salondakilerin 40 milyar dolar gitti demesi üzerine, "Minareyi çalan kılıfını hazırlamıştır. Cibilliyetinin gereğini yerine getirip bunları yurtdışına pas etmiştir. Biz de evindeki kazına tavuğuna varıncaya kadar hepsini aldık. Biz bu ülkede olanları alıyoruz. Anasının, bacısının kardeşinin üzerinde ne varsa onları alacağız" diye konuştu. 
     
     MİLLETVEKİLİNE "GENEL BAŞKANIN BURDAYKEN SEN SUS" 

     CHP Milletvekili Ergin’in konuşmasına müdahale etmesi üzerine Erdoğan, "Sen sus Genel Başkanın orda. Genel başkanına saygısızlık yapıyorsun" dedi. 
     Erdoğan, Deniz Baykal’ın GAP İdaresi’nin kapatılacağı yönündeki sözlerin de doğru olmadığını savundu, Baykal’ı "yanlış bilgilendiriliyorsunuz" diye uyardı. 
     
     "GÜBRE MAZOT DESTEĞİ KONUSUNDA ÇALIŞMALAR SÜRÜYOR" 

     Başbakan Erdoğan, ucuz gübre ve mazot konusunda da daha önce söz verdiğini ve bu sözün yerine getirilmesi için çalışmaların sürdürüldüğünü belirterek, "Gübre ve mazotta desteği vereceğiz bu sözümüzün arkasındayız" dedi. 
     Baykal’ın çiftçinin kullandığı enerjinin pahalı olduğu yönündeki eleştirilerine de yanıt veren Erdoğan, Deniz Baykal’ın da Enerji Bakanlığı yaptığını, bu dönemde çiftçilerin traktörlerine mazot alamadıklarını, başbakanların bile makamlarında paltolarıyla oturduklarını savundu. 
     Erdoğan, Baykal’ın IMF’yle yeni imzalanan stand-by metninde tarımsal üretime yönelik kaynakların kısılacağı yönünde maddeler bulunduğu yönündeki eleştirilerin de doğru olmadığını savundu. 
     Baykal’ın özelleştirilen Gemlik Azot Fabrikası’nda fiyat değişimlerine ilişkin verdiği rakamların gerçek olmadığını söyleyen Erdoğan, "Biliyorum, yakından da takibediyorum özelleştirmeye karşısınız. Ancak biz özelleştirme sürecine devam edeceğiz. Bu bizim anlayışımız. 
     Komunist ülkeler bile bunu gerçeleştirdi. Biz de bunu yapmak zorundayız" dedi. 
     Erdoğan, pamuk primlerinin ise önümüzdeki günlerde belirlenerek, bu ay içinde ödeneceğini açıkladı. 

ANKA 

     
</TEXT>
</DOC>
