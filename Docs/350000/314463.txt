<DOC>
<DOCNO> 314463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonsiy11.html </URL>
<DATE> 2005/02/11/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
AKP'den istifa eden Balandı, DYP'ye katıldı 
</HEADLINE>
<TEXT>

     Adalet ve Kalkınma Partisi'nden bir süre önce istifa eden Afyonkarahisar Milletvekili Reyhan Balandı DYP'ye katıldı. Adalet Partisi'nin AP 44. kuruluş yıldönümü nedeniyle, DYP Genel Merkezi'nde bir tören düzenlendi. 
     DYP Başkanlık Divanı üyeleri, GİK üyeleri, milletvekilleri, eski bakan ve milletvekilleri ile parti çalışanlarının katıldığı törende konuşan DYP Genel Başkanı Ağar, Demokrat Parti'nin, DP ''devleti mülk, milleti kul zanneden zihniyete karşı Türk siyaset tarihinin en mübarek, en demokratik isyanının adı'' olduğunu söyledi. 
     Tepeden inme toplum mühendisliğiyle, millete nizam vereceklerini zannedenlerin, AP'nin 44 yıl evvel kuruluşuyla milletin şamarını yine suratlarında hissettiğini söyleyen Ağar, DP ve AP'nin yaralara derman olmayı kendilerine hayat felsefesi edindiğini bildirdi. ''Adının başına adalet ve kalkınmayı koyanların'' Türkiye'yi her alanda gerilettiğini savunan Ağar, milletin sağduyusunun harekete geçmeye başladığını kaydetti. Ağar şöyle konuştu 
     ''Türkiye ekonomisini sadece dış telkinlere bağlı olarak çaresizliğe ve kımıldamazlığa mahkum edenler, milletin çiftçisini, köylüsünü, esnafını, memurunu, emeklisini açlığa, yoksulluğa mahkum edenler, dev gibi milleti, memleketi saran işsizlik dalgasının karşısında kımıldayamayanlar ve büyükşehirler başta olmak üzere her tarafı güvensizlik, huzursuzluk kaynağı haline getirenler, Türkiye'yi dış politikada muhteşem imkanları görmeksizin eli kolu bağlı etrafındaki oldu-bittilere boyun eğmek durumunda bırakanlar, milletin emanetine layıkıyla sahip olamamışlardır. 3-5 çıkar çevresinin emellerine hizmet ile Türkiye'de milletin iktidarının sahibi olamazsınız. Milletin çektiği çileler, akıttığı gözyaşları içine doğrudur. Ama milletin bu öfke birikiminin patlayacağı yer vardır sandıktır.'' Ağar 2002 seçimlerinde parlamento dışında kalmanın vermiş olduğu dersleri çok iyi çalıştıklarını ve yeni katılımlarla yollarına devam ettiklerini söyledi. -BALANDI'NIN SÖZLERİ- Bağımsız Afyonkarahisar Milletvekili Reyhan Balandı ise, AK Parti'den ''ilkeleri gereği'' ayrıldığını, ancak işin içine ''bir hayli magazin karıştırdığını ve bir tür yerel iktidar sorunu gibi takdim edildiğini'' söyledi. 
     Bir siyasi geçmişe sahip olmadan AK Parti'nin kapısından içeri girdiğinde partinin başarısı için gece gündüz çalıştığını ifade eden Balandı, şunları söyledi ''Gelişerek değiştiklerini iddia edenler, sen-ben kavgası içerisinde belli bir gurup dışındaki kişileri ülke menfaatlerini hiçe sayarak içlerine sindirmeye yanaşmadılar. Vatandaşlarına karşı sorumluluk hisseden, oturduğu koltuğa çalışmalarıyla değer katmak isteyen insanlar takdir edilmek yerine azarlandılar. Vatanını, milletini seven her insan gibi AKP iktidarının başarılı olmasını çok isterdim. Ülkenin böyle kritik günlerden geçtiği dönemde bu kadar güçlü bir şekilde iktidara oturanlar maalesef bu şansı şaşılacak derecede ellerine, yüzlerine bulaştırmışlardır. Türkiye, dünyanın saygın bir ülkesi haline getirilecek, işsizlik, yoksulluk önlenecekti. İçeride ve dışarıda dik durup diklenilmeyecekti. Ancak tam tersi oldu. Diklenildi, ama dik durulmadı. Türkiye'de vatandaşlarımızın, Kerkük'te Türkmen vatandaşların boyunları büküldü. Vatandaşa verilen sözler tutulmadı, suni ve iyimser tablolarla avutuldu. AKP iktidarının vatandaşın iyi niyetini suiistimal etmesine göz göre göre ortaklık edemezdim.'' Balandı, AK Parti'de ''hayal kırıklığına uğrayan yegane insanın kendisini olmadığını, bunların sayısız örneklerine şahit olduğunu'' ileri sürdü. 
     Ağar'ı 1990'lı yıllardan beri hizmetleriyle bildiğini kaydeden Balandı, bundan sonra kurumlaşmasını tamamlamış ve tecrübeli bir genel başkana sahip olan DYP ile siyasi hayatına devam edeceğini söyledi. Toplantıda Talat Asal ve Sadettin Bilgiç de DP ve AP dönemlerini anlatan birer konuşma yaptı. 
     Konuşmalardan sonra Ağar, Balandı'ya parti rozeti taktı. 
     
     30 ARALIK'TA İSTİFA ETMİŞTİ 

     Balandı, 30 aralık 2004'te AKP'den istifa ettiğini açıklamıştı. 
     Balandı, istifasına ilişkin olarak yaptığı yazılı açıklamada, 28 aralık tarihinde istifa dilekçesini 'hiyerarşik düzene' uygun olarak AK Parti TBMM Grup Yönetimi'ne verdiğini, ancak bunun Meclis Başkanlığı'na iletilmediğini ifade etmişti. 
     Bu nedenle dilekçesini bu kez de TBMM Başkanlığı'na sunduğunu kaydeden Balandı, ''önceki istifa dilekçem de şimdiki de resmidir'' şeklinde açıklama yapmıştı. 
     
     Balandı'nın istifası başı çekti 

     AKP Afyon teşkilatındaki kriz, ikinci istifayı da getirmiş, Reyhan Balandı'nın suçladığı isimlerden İl Başkanı Burhanettin Çoban da 31 aralık 2004'te istifa etmişti. 
     Balandı ve Çoban'ın istifasıyla AKP'nin milletvekili sayısı 366'ya düşmüştü. 
     
</TEXT>
</DOC>
