<DOC>
<DOCNO> 318584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo02.html </URL>
<DATE> 2005/02/25/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Daum 'Yenilgiler acı verse de gelecekte bu tecrübe" 
</HEADLINE>
<TEXT>

     Fenerbahçe Teknik Direktörü Christoph Daum, UEFA Kupası 3. turunda elendikleri İspanya'nın Real Zaragoza takımını tebrik ederek, bundan sonraki turlarda başarı dileğinde bulundu. 
     Alman teknik adam maçtan sonra düzenlenen basın toplantısında, rakipleri karşısında maçın ilk yarısında kurmayı düşündükleri baskıyı bir türlü gerçekleştiremediklerini ifade ederek, şöyle konuştu 
     ''İlk maçtaki 1-0'lık yenilgiyi düşünerek karşılaşmanın başından itibaren baskılı oynamalıydık. İkinci yarının başında skoru 1-1'e getirmek için pozisyonlara girdik. Ancak, şansımız yanımızda değildi. Ofansif anlamda özellikleri olan oyuncularımızı sahaya sürdük. Fakat istediğimiz sonuca ulaşamadık.'' Bu sezon Avrupa kupalarında futbolcularının yaşadığı tecrübelerin onlara katkı sağlayacağını düşündüğünü anlatan Daum, ''Yenilgiler acı verse de gelecekte bu tecrübe futbolcularımızın gelişimine katkı sağlayacaktır. Bizim için önümüzde ulusal ligdeki mücadelemiz kaldı. Umut ediyorum yolumuza orada daha farklı bir şekilde devam edebileceğiz'' diyerek sözlerini tamamladı. 
     Basın toplantılarında genelde maçla ilgili değerlendirmeleri uzun tutan Daum'un, yaşadığı düş kırıklığıyla bu kez kısa bir konuşma yapması dikkati çekti. 
     
     MUNOZ ''İLK MAÇIN SKORU FENERBAHÇE'Yİ ETKİLEDİ'' 
     Real Zaragoza Teknik Direktörü Victor Munoz, Fenerbahçe'nin ilk maçın sonucundan etkilendiğini ve bugün iyi futbol oynayamadığını söyledi. 
     İspanyol teknik direktör, maçtan sonra düzenlediği basın toplantısında, ilk maçtaki 1-0'lık galibiyetin avantajıyla sahaya çıktıklarını belirterek, ''İlk yarıda golü bulmamız bizi daha da güçlendirdi. Rakibimiz ikinci yarıda gol bulmak için uğraştı. Biz ikinci golü bulduktan sonra ise oyun bizim açımızdan daha rahat oldu. İstanbul'da oynadığımız sistemle bu maçı da kazanmayı bildik'' diye konuştu. 
     
     FENERBAHÇE'DE HAYAL KIRIKLIĞI 
     Fenerbahçe'nin UEFA Kupası'ndan elenmesi, sarı-lacivertli futbolcular, teknik heyet ve yöneticileri hayal kırıklığına uğrattı. 
     Dün yaşanan saha krizinin ardından, bu akşamki rövanş maçını kazanmak için daha da hırslanan sarı-lacivertlilerin sergiledikleri performans ve aldıkları yenilgiyle kupaya veda etmeleri maç sonunda herkesi üzdü. Tribünlerde büyük bir coşkuyla takımlarını destekleyen taraftarlar da özellikle yenilen 2. golden sonra büyük bir üzüntü içerisine girdiler. 
     
</TEXT>
</DOC>
