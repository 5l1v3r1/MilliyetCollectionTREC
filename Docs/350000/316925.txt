<DOC>
<DOCNO> 316925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun23.html </URL>
<DATE> 2005/02/20/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İsrail, Gazze'yi boşaltıyor... Geri sayım başladı... 
</HEADLINE>
<TEXT>

     İsrail kabinesi, Maliye Bakanı Binyamin Netanyahu dahil 5 bakanın karşı oyuna rağmen, Gazze Şeridi ve Batı Şeria'daki 25 Yahudi yerleşim biriminin boşaltılması planını onayladı. Yerleşimlerin boşaltılması kararı, beklentiler doğrultusunda, 5'e karşı 17 bakanın onayıyla alındı. 
     Kabinenin kararıyla, boşaltma için bugünden itibaren geri sayım da başladı. Boşaltmayla ilgili kararlar, Başbakan Ariel Şaron ve Savunma Bakanı Şaul Mofaz tarafından imzalanarak, bu hafta içinde tüm yerleşimlere iletilecek. 
     Şaron, tarihi Bakanlar Kurulu toplantısını açış konuşmasında, bugünün ''ne kolay, ne de mutlu bir gün'' olduğunu belirterek, Gazze Şeridi ve Batı Şeria'daki yerleşimlerin taşınması kararını ''zor, ancak İsrail Devleti'nin geleceği için gerekli, hayati bir adım'' olarak niteledi. 
     Başbakan Şaron, toplantıda, ''Hem yerleşimlerin sakinleri ve İsrail vatandaşları, hem de benim ve eminim tüm kabine üyeleri için zor bir adım'' dedi. Şaron, Gazze ve Batı Şeria'daki bu yerleşimlerin taşınmasıyla, Batı Şeria'daki Guş Etzion, Ma'aleh Adumim ve Ariel gibi geniş Yahudi yerleşkelerinin İsrail'in elinde tutulmasının mümkün hale geleceğini de ifade etti. 
     Verilen bilgiye göre, yerleşim birimleri 4 grup halinde boşaltılacak. İlk grupta Morag, Netzarim ve Kfar Daron, ikinci grupta Ganim, Kadim, Sa-Nur ve Homeş, üçüncü grupta Guş Katif'teki 15 yerleşim birimi ve son grupta laik Yahudi ailelerin bulunduğu Gazze'nin kuzeyindeki Elei Sınai, Nisanit ve Dugit bulunuyor. 
     Savunma Bakanı Şaul Mofaz, boşaltma işleminin 8 ile 10 hafta arasında bir zaman alacağını belirtti. 
     İsrail kabinesi ayrıca, Yüksek Mahkeme tarafından daha önce itiraz edilen yeni güvenlik duvarı güzergahını da gözden geçirilen şekliyle onayladı. Yeni güzergahın Batı Şeria'daki Guş Etzion ve Ma'aleh Adumim'i de kapsayacak şekilde düzenlendiği ve 1967 Yeşil Hat sınırlarına yaklaştığı belirtiliyor. 
     
</TEXT>
</DOC>
