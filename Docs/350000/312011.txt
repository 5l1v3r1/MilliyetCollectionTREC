<DOC>
<DOCNO> 312011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko17.html </URL>
<DATE> 2005/02/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Digiturk ve Superonline'nın satış süreci devam ediyor 
</HEADLINE>
<TEXT>

     Digiturk ve Superonline Yönetim Kurulu Başkanı Ali İhsan Karacan, çok sayıda yabancı ve Türk yatırımcının da taraf olduğu Digiturk ve Superonline şirketlerinin çoğunluk hisselerinin satışı sürecinin, ana hissedarları olan Yapı ve Kredi Bankası ile Fintur aksine bir karar alana kadar ''öngörülen takvime bağlı kalarak sürdürülmesinin'' ihale şartnamesi gereği olduğunu bildirdi. 
     Ali İhsan Karacan, yaptığı yazılı açıklamada, Yapı ve Kredi Bankası ve Fintur Technologies B.V. Fintur yönetim kurullarının aldıkları kararlarla, portföylerinde bulunan Digiturk ve Superonline şirketlerindeki sırasıyla yüzde 90,64 ve yüzde 96,67'lik çoğunluk hisselerinin satışı için, Yapı Kredi Yatırım Menkul Değerler A.Ş.'ye yetki verdiklerini anımsattı. 
     Yapı Kredi Yatırım'ın bu yetki çerçevesinde, Digiturk ve Superonline şirketlerinin satışı sürecini başlattığı, gelinen aşamada ''Data Rooms'' veri odaları incelemeleriyle sürecin devam ettiğini kaydeden Karacan, çok sayıda uluslararası medya kuruluşunun, finansal yatırımcının ve danışmanlarının da dahil olduğu yatırımcı gruplarının, kendilerine sunulan veri odalarında yaptıkları incelemeler ve değerlendirmeler neticesinde, konsorsiyum kurarak ya da tekbaşlarına, ''bağlayıcı olmayan tekliflerini'' 18 Şubat akşamına kadar sunacaklarını bildirdi. 
     Günlük bir gazetede dün yer alan haberde bu sürecin durdurulabileceği ifadelerine yer verilmesinin, sürecin geleceği konusunda soru işareti doğurduğunu belirten Ali İhsan Karacan, şöyle dedi 
     ''Digiturk ve Superonline şirketlerinin satışı konusunda, bu şirketlerin sahibi olan Yapı ve Kredi Bankası ve Fintur'un yetkili organları gerek ana sözleşme gerekse yasalar açısından tek yetkili konumdadırlar. Yapı Kredi Yatırım, bu iki malikten aldığı yetki çerçevesinde, satış sürecinin öngörülen aşamalarını titizlikle yürütmektedir. 
     Çok sayıda yabancı ve Türk yatırımcının da taraf olduğu satış sürecinin ana hissedarları olan Yapı ve Kredi Bankası ve Fintur aksine bir karar alana kadar, öngörülen takvime bağlı kalarak sürdürülmesi ihale şartnamesi gereğidir.'' 
     
</TEXT>
</DOC>
