<DOC>
<DOCNO> 310680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/yasam/ayas.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprü kazası arapsaçı gibi 
</HEADLINE>
<TEXT>


Yeliz Telli'nin esrarengiz biçimde öldüğü Boğaziçi Köprüsü kazasıyla ilgili tutanak ve raporlar, birbiriyle çelişiyor... 

İSTANBUL Milliyet 

Boğaziçi Köprüsü'nde Kurban Bayramı'nın 3. günü Yeliz Telli'nin 25 ölümüyle sonuçlanan kazaya ait polis tutanak ve raporları çelişkilerle dolu. 
Ölüme sebebiyet vermekten tutuklanıp cezaevine gönderilen Göngören Asayiş Büro Amirliği'nde görevli Komiser Ebubekir Temur'a, kazadan 10 saat sonra alkol testi yapıldığı polis kayıtlarında yer aldı. Kaza tutanağında, BMW'nin halen belirlenemeyen sürücüsü 100'de 100 kusurlu bulundu. Temur, otomobili Telli'nin kullandığını söylerken, diğer 2 kişi, sürücü koltuğunda Temur'un olduğunu söyledi. Telli'nin sol arka kapının açılmasıyla düştüğü bilgisi ise çözülemedi. 

Sol arkada kim oturdu 
Arnavutköy Polis Merkezi, raporda Telli'nin sol arka kapının açılması sonucu düşerek öldüğünü belirtti. Aynı raporda, otomobil sahibi Süleyman Uçar da ısrarla sol arka koltukta oturduğunu söyledi. Cumhuriyet Başsavcılığı'na gönderilen 24 Ocak 2005 tarihli bu raporda ayrıca şu bilgilere yer verildi 
"Temur'un tedavisi görev yerindeki Özel Göngören Hastanesi'nde yapıldı. Diğer yaralılar Haydarpaşa Numune ve Taksim İlkyardım hastanelerine kaldırıldı. Temur'un ifadesine göre, gece yarısından sonra kendisini Telli aradı ve buluşmak istedi. Bir lokantada yemek yediler. Ardından Anadolu yakasına geçmek istedikleri halde fikir değiştirip yeniden Avrupa yakasına dönüş yaptıkları sırada kaza meydana geldi. Temur, Uçar'ın anahtarları kendisine verdiğini ancak ısrarına dayanamayınca, direksiyonu Telli'ye verdiğini iddia etti. Temur, kazada sağ ön koltukta oturduğunu da söyledi." 

220 promil 'sıfır'landı 
Tutanaklara göre kaza 04.00 sıralarında oldu. Otomobilin sahibi Süleyman Uçar'ın 07.45'te yapılan ilk alkol kontrolünde sonuç 220 promil çıktı. Aynı gün 14.40'ta yapılan ikinci testte ise vücudunda 0.06 promil alkol bulundu. 
Bu durum, uzmanların alkolün hızla vücuttan atıldığı, bu nedenle alkol testinin kazadan hemen sonra yapılması gerektiği uyarısını haklı çıkardı. 
Temur'un, kazadan 10 saati aşkın süre sonra yapılan tek kontrolünde 14.10 itibariyle alkol oranı rapora 'sıfır promil' olarak yansıdı. 
Temur'dan kan örneği 15.30'da olaydan 11.5 saat sonra tedavi gördüğü kendi bölgesindeki Özel Göngören Hastanesi'nde alındı. Raporun altında da şu 'önemli not' düşülmüştü "Kan olayın akabinde 1 - 2 saat içinde alınacak..." 

Komiser 'firar'da yakalandı 
Polis tutanaklarına yansıyan bir başka dikkat çekici nokta da Temur'un kazadan sonra 'firar' ettiğine ilişkin ifade oldu. Uçar'ın otomobili onun kullandığını ifade etmesi üzerine harekete geçen polis, Temur'un firar ettiğini saptadı. 
22 Ocak 2005'te 13.00'te düzenlenen ve altında 3 polis memurunun imzasının bulunduğu tutanakta şöyle denildi "... Ebubekir isimli şahıs kaza mahallinden firar ettiğinden halen bulunamadığı... Araştırıldığında komiser Ebubekir Temur olduğunun belirlenmesi üzerine 13.00 sıralarında polis merkezimize getirilmesi sağlanmıştır." 




</TEXT>
</DOC>
