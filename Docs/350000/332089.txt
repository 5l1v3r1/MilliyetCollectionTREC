<DOC>
<DOCNO> 332089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/yasam/axyas02.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye sudan ucuz 
</HEADLINE>
<TEXT>


30 OECD ülkesi içinde Türkiye, Macaristan'la birlikte 'yabancılar için' en ucuz 5. ülke oldu. En pahalı İzlanda, en ucuz ise Çek Cumhuriyeti 


OECD tarafından tüketici fiyatları baz alınarak hesaplanan 'karşılaştırmalı fiyat düzeyi' çalışmasının Şubat 2005 sonuçları açıklandı. Buna göre OECD'nin en pahalı ülkesi İzlanda, en ucuz ülkesi de Çek Cumhuriyeti oldu. Türkiye ise 30 OECD ülkesi içinde Macaristan'la birlikte en ucuz 5. ülke. Türkiye'ye gelen yabancılar kendi ülkelerinde aldıkları bir mal veya hizmeti daha ucuza mal edebilirken, Türkler bu ülkelerde aynı mal veya hizmeti çok daha pahalı fiyatlara alıyor. 

Yunanistan pahalı 
TÜRKİYE özellikle turizm rakibi olan Yunanistan, İtalya, İspanya gibi ülkelere göre önemli bir fiyat avantajına sahip. Örneğin bir Alman turist Türkiye'de 100 euroya alabileceği bir mal ve hizmete Yunanistan'da 137, İtalya'da 161, İspanya'da 141 euro ödüyor. Türkiye'de 100 YTL ödenerek alınabilen bir mal ve hizmet için İzlanda'da 238 YTL, İsviçre'de 220 YTL, Danimarka'da 218 YTL, Norveç'te 216 YTL, Japonya'da 204 YTL ve İrlanda'da 203 YTL ödemek gerekiyor. 

Türkler için ucuz ülkeler 
Türkler için 30 ülke içinde Slovakya, Polonya, Çek Cumhuriyeti ve Meksika avantajlı. Türkiye'de 100 YTL olan bir mal ve hizmetin fiyatı Çek Cumhuriyeti'nde 91, Slovakya'da 92, Polonya'da 94, Meksika'da 98 YTL'ye iniyor. 


</TEXT>
</DOC>
