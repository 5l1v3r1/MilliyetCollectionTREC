<DOC>
<DOCNO> 342197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko28.html </URL>
<DATE> 2005/05/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdemir'in 40. kuruluş yıldönümü... 
</HEADLINE>
<TEXT>

     Zonguldak’ın Ereğli İlçesi’nde kurulu Ereğli Demir ve Çelik Fabrikaları ERDEMİR T.A.Ş Genel Müdürü Kerim Dervişoğlu, "Ana hedefimiz 2007’de 7 milyon ton, 2010’da 10 milyon ton, 2023’de de 18 milyon ton yassı çelik üretmektir" dedi. 
     Dervişoğlu, kuruluşlarının 40. yıldönümü dolayısıyla ERDEMİR Bağlık Gazinosu’nda fabrika çalışanlarından 20 yılını dolduranlar için düzenlenen plaket töreninde yaptığı konuşmada, ERDEMİR’in verimli çağında olduğunu söyledi. 
     Alın teriyle suladıkları çelik üretiminde dünyada sayılı kuruluşlar arasında yer aldıklarını anlatan Dervişoğlu, şöyle konuştu 
     "Ben, 40 yaşında evladı olan bir baba neler hissediyorsa, oğlumuz olarak gördüğümüz ERDEMİR için de aynı şeyleri hissediyorum. Oğlumuz büyüdü, gelişti ve ülke sanayine katkıda bulunmaya başladı. Bu yolda en büyük dayanadığımız gözlerinin içi sürekli gülen ve ’başaracağız’ diyen ekibimdir. Çalışma azmine sahip Türk işçisi ve mühendisi herşeyin en iyisini yapar. Yeter ki, amirleri örnek olsun. 2004’ü 473 milyon dolar karla kapatmıştık. Göreve geldiğimiz günden itibaren ’başarısızlık bizler için ölüm’ demiştim. Bu uğurda sağlığımızı ve sıhhatimizi verdik. 2007’de 7 milyon ton, 2010’da 10 milyon ton, 2023’de de 18 milyon ton yassı çelik üretmek ana hedefimizdir. Bu 
     konuda da İskenderun Demir ve Çelik Fabrikaları’ndaki yatırımlarımız sürüyor." Dervişoğlu, bu yılın aralık ayında fabrikalarında yassı mamul endeksli Levha Haddehanesi’nin devreye gireceğini belirterek, "ERDEMİR, çıtayı fazlasıyla yükselterek sürdürülebilir başarıyı yakaladı, rehavete kapılıp da geriye bakmamalı. Bizden bayrağı devralanların geriye gitmeleri durumunda vebal üzerlerinde kalacaktır. ERDEMİR’li olmak bir ayrıcalıktır" dedi. Vali Yavuz Erkmen de ERDEMİR’in, Türkiye’nin gözbebeği olduğunu söyledi. Fabrikada çalışanlardan 20 yılını dolduran 34 personele plaket ve şilt verildi. 
     
</TEXT>
</DOC>
