<DOC>
<DOCNO> 314131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko39.html </URL>
<DATE> 2005/02/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
BTC Şirketi Genel Müdürü Proje tahmin edilenden önce bitiriliyor 
</HEADLINE>
<TEXT>

     Bakü-Tiflis-Ceyhan BTC Ham Petrol Boru Hattı Şirketi Yönetim Kurulu Başkanı Natık Aliyev, 21. asrın en büyük projesinin iş kazasız ve işgüvenliği içinde tamamlanmak üzere olduğunu belirterek, ''Bu proje, Türk-Azerbaycan dostluğunun simgesidir'' dedi. 
     Aliyev, BTC Ham Petrol Boru Hattı Haydar Aliyev Ceyhan Deniz Terminali'nde düzenlenen ''Kazasız 10 milyon adam-saat ve trafik kazasız 15 milyon kilometre araç kullanımı'' töreninde, 1994 yılında Azerbaycan halkının unutulmaz lideri Haydar Aliyev tarafından başlatılan projede son aşamaya gelmenin mutluluğunu yaşadıklarını söyledi. 
     Aliyev, bu projenin Türk-Azerbaycan dostluğunun simgesi olduğunu, proje tamamlandığında hem Türk hem de Azeri halkının büyük faydalar göreceğini ifade ederek, ''Bu projenin geleceği çok güzeldir. Proje aynı zamanda iş kazasız ve işgünü kayıpsız gerçekleşmesi açısından da büyük önem taşıyor'' dedi. 
     Aliyev, yakın bir gelecekte Azeri petrolünün Türkiye üzerinden dünya pazarlarına açılacağını kaydetti. 
     BTC Şirket Genel Müdürü David Woodward ise proje inşaatının en kritik bölümlerinden birini oluşturan ve buna karşın 10 milyon adam-saati kazasız geçen Haydar Aliyev Deniz Terminali'ni başarılarından dolayı kutladığını bildirdi. 
     Azeri petrolünün Gürcistan ve Ceyhan limanı üzerinden dünya pazarlarına açılacak olmasının büyük gururunu yaşadıklarını belirten Woodward, ''bu müthiş bir başarı ve müthiş bir projedir. Proje inşaatı tahmin edilenden daha önce bitiriliyor'' dedi. 
     
     BOTAŞ GENEL MÜDÜRÜ 
     BOTAŞ Genel Müdürü Mehmet Bilgiç ise bir dünya projesi olan BTC'nin önemine işaret ederek, kurum olarak işsağlığı ve işgüvenliği konusunda gösterdikleri hassasiyetin olumlu sonuçlarını aldıklarını vurguladı. 
     TEKFEN gibi sektörde kendini ispatlamış bir şirketin varlığının projede yer almasının gururunu yaşadıklarını ifade eden Bilgiç, ''Türkiye, TEKFEN gibi kuruluşlarla daha önemli başarılara imza atacak. Bu nedenle proje direktörlüğünün tüm mensuplarını kutluyorum. Bu projenin başarısında genel müdüründen işçisine kadar herkesin büyük katkıları var'' dedi. 
     Bilgiç, sosyal ve doğal çevre işgüvenliği ve işçi sağlığı konularında son derece katı olarak hazırlanmış kuralları tüm çalışanlarca titizlikle uygulandığını Ceyhan Deniz Terminali'nin tamamlanma oranının ise yüzde 98'e ulaştığını anlattı. 
     Haydar Aliyev Ceyhan Deniz Terminali'nde düzenlenen törene, Adana Valisi Cahit Kıraç, Ceyhan Kaymakamı Salman Yurdaer, bazı milletvekilleri ve projede yer alan şirketlerin temsilcileri ile işçiler katıldı. 
     
</TEXT>
</DOC>
