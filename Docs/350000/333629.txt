<DOC>
<DOCNO> 333629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun33.html </URL>
<DATE> 2005/04/15/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Denktaş Rumlar beni doğruladı... 
</HEADLINE>
<TEXT>

     KKTC Cumhurbaşkanı Rauf Denktaş, Rumları çok iyi tanıdığını ve Rumların tek amacının tüm Kıbrıs'ı almak olduğunu ifade ederek, ''Rumların 2005 yılını 'EOKA yılı' ilan etmekle kendisini doğruladığını'' söyledi. 
     KKTC'de pazar günü yapılacak cumhurbaşkanlığı seçiminde aday olmayan ve yeni seçilecek cumhurbaşkanına görevini devretmeye hazırlanan Denktaş, cumhurbaşkanlığı personeliyle vedalaştı. 
     Cumhurbaşkanı Denktaş, basının büyük ilgi gösterdiği vedada yaptığı konuşmada, personele verdiği hizmet için teşekkür etti. 
     Personelin makamın değil devletin memuru olduğunu kaydeden Denktaş, ''Yıllardır beraber çalıştık, ümit ederim ki bundan sonra gelenler de bizim uyguladığımız prensibi uygulamaya devam ederler. Sizler makamın değil, devletin memurlarısınız. Devletin temel taşlarısınız, kalıcısınız. Bazılarınız başka yerlere gönderilirse de o da devlet içindir'' dedi. 
     Bundan sonra da görevine devam edeceğini, bu görevin devleti ve egemenliği savunmak olduğunu, devlet ve egemenlik olmazsa azınlık olunacağını kaydeden Denktaş, Türkiye'nin garantisinin devletin varlığı için güvence olduğunu vurguladı. 
     
     ''MADALYALARI ESERLERİNDE VERSİNLER'' 
     Rumların bütün amacının tüm Kıbrıs'ı almak olduğunu ifade ederek, Rumların 2005 yılını ''EOKA yılı'' ilan ettiğini ve 21 bin EOKA'cıya madalya vereceğine işaret eden Denktaş, ''O madalyaları, gidip kendi eserleri olan toplu mezarlarda versinler. Toplu mezarlar Rumların eseri'' dedi. 
     ''Rumların bir eserinin de Kuzey Kıbrıs Türk Cumhuriyeti olduğunu'' belirten Denktaş, ''KKTC Rumların bize yaptığının cevabıdır'' ifadesini kullandı. Rauf Denktaş, Rumların kendileriyle yeniden anlaşma yapmak istiyorsa Kıbrıs Türklerine yaptıkları için özür dilemesi ve yaptıklarının tazminatını ödemesi gerektiğini kaydetti. Denktaş, mal-mülk konusunun çözümünü bireylere bırakmanın kavgayı daha da alevlendireceğini söyledi. 
     
     ''YANILMADIĞIMI KANITLADIRLAR'' 
     Rumları bildiğini, ''Rumlar değişti, Rumlar anlaşma istiyor''' sözlerine kanmadığını ve Annan Planı'na ''hayır'' dediğini anlatan Denktaş, ''2005 yılını 'EOKA yılı' ilan etmekle beni doğruladılar'' dedi. Denktaş, meclise çağrısını da yineleyerek, meclisin, Rumların 2005 yılı ''EOKA yılı'' kararına karşı, KKTC'nin kalıcılığını kanıtlayan karar çıkarmasını istedi. 
     Denktaş, 2005 ''EOKA yılın''da, Türk Mukavemet Teşkilatı'nın TMT kurucularından biri olarak halkın arasına döndüğünü ifade ederek, 21 yaşında EOKA'nın karşısına dikildiğini, 81 yaşına geldiğini, hala EOKA'nın karşısında olduğunu vurguladı. 
     Cumhurbaşkanı Denktaş, kendisiyle birlikte görevinden ayrılacak olan Müsteşarı Ergun Olgun'a hediye verdi ve hizmetleri için teşekkür ederek, ''Seninle çalışmak mutlu ve kazançlı olmuştur'' dedi. 
     Ergun Olgun da Denktaş'a, cumhurbaşkanlığı personeli adına kol düğmesi takdim etti. Olgun, Denktaş'la çalışmanın onur verici olduğunu ifade etti. Cumhurbaşkanı'nın, sağlığından ve ailesinden önce ülkesini düşündüğünü anlatan Olgun, ''Mücadelenize teşekkür ediyoruz, Başınız dik ve onurlu olarak sizi uğurlamak istiyoruz. Size bundan sonraki yaşamınızda başarılar diliyoruz'' dedi. 
     
</TEXT>
</DOC>
