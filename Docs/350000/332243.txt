<DOC>
<DOCNO> 332243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy20.html </URL>
<DATE> 2005/04/11/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Cezayir'den 'güçlü ve hoşgörülü Osmanlı anlayışını' canlandırma önerisi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün Cezayir'e yaptığı resmi ziyaret sırasında, Cezayir'in Kıbrıs konusunda Türkiye'ye destek verdiği öğrenildi. 
     Edinilen bilgiye göre, BM Güvenlik Konseyi üyesi Cezayir, Kıbrıs sorununun çözüm sürecinde Türk tarafının görüşlerini desteklerken, Cumhurbaşkanı Abdülaziz Buteflika, ''Türk tarafının üzerine düşeni yaptığını biliyoruz. Kıbrıslı Türklerin hukukunu korumak için elimizden geleni yapacağız'' dedi. 
     Cezayir ayrıca, Türkiye'nin BM Güvenlik Konseyi üyeliğine desteğini yineledi. 
     
     ''OSMANLI ANLAYIŞI'' 
     Buteflika, dünkü görüşmeler sırasında, ''güçlü ve hoşgörülü Osmanlı anlayışı''nı canlandırma önerisinde bulundu. 
     Commonwealth İngiliz Uluslar Topluluğu ülkelerini örnek gösteren Buteflika, ''Cezayir'i herhangi bir ülke gibi görmeyin. Hiçbir dönemde Osmanlı'ya kötü bakmadık. Biz onun bir parçasıydık. Osmanlı bizi kurtarmıştı. Gelmenizi biz istedik. Gitmenizi istemedik. Güçlü ve hoşgörülü Osmanlı anlayışını birlikte yeniden canlandıramaz mıyız'' dedi. 
     Türkiye'nin Afrika açılımı çerçevesinde, TİKA'nın Cezayir'de ofis açmasını arzu ettiklerini belirten Buteflika, Türkiye'nin Afrika'ya Cezayir üzerinden açılabileceğine işaret etti. 
     Bu arada, Cezayir, görüşmelerde NATO ile işbirliği içinde olmak isteğini iletirken, Türkiye de NATO'nun güvenlik halkasının bölgeye genişlemesine destek verdiğini bildirdi. 
     Askeri alanda işbirliği çerçevesinde de Türkiye'nin eğitim vermesi konusunda uzlaşıya varıldı. 
     Görüşmelerde ekonomik ve ticaret ilişkilerin geliştirilmesi konusu da ağırlıkı olarak ele alındı. 
     İki ülke arasındaki Dostluk ve İşbirliği Anlaşması ile Serbest Ticaret Anlaşması'na ilişkin sürecin Başbakan Recep Tayyip Erdoğan'ın Eylül ayında Cezayir'e yapacağı ziyarete kadar tamamlanmasının beklendiği belirtildi. 
     Türk bankalarının teminat mektuplarına ilişkin sorunların çözümü için de çalışmalar yapılacağı kaydedildi. 
     Öte yandan, Cumhurbaşkanlığı Sarayı'nda verilen öğle yemeğine, Afrika Birliği Genel Sekreteri de katıldı. 
     Gül, Afrika Birliği Genel Sekreterini Türkiye'ye davet etti, Genel Sekreter de Gül'ü Temmuz ayında yapılacak Afrika Birliği zirvesine çağırdı. 
     
</TEXT>
</DOC>
