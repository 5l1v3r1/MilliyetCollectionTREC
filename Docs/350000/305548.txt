<DOC>
<DOCNO> 305548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur23.html </URL>
<DATE> 2005/01/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Cam kırmayı alışkanlık edinince... 
</HEADLINE>
<TEXT>

     Tekirdağ'ın Şarköy İlçesi'nde kredi alamadığı için banka şubesinin camını kıran ve tutuksuz yargılanmak üzere serbest bırakılan kişi, içeri alınmadığı gerekçesiyle Beşiktaşlılar Derneği'nin camını da kırınca, akli dengesinin yerinde olup olmadığının saptanması amacıyla Bakırköy Ruh ve Sinir Hastalıkları Hastanesi'ne gönderildi. 
     Alınan bilgiye göre, 5 Ocak Çarşamba günü Ziraat Bankası Şarköy Şubesi'nde kredi talebine yanıt verilmemesine öfkelenerek, banka şubesinin camını kıran ve çıkarıldığı adli makamlarda tutuksuz yargılanmak üzere serbest bırakılan Ali Naci Ö. 55 , bugün Beşiktaşlılar Derneği Şarköy Şubesi'ne giderek, çay içmek istedi. 
     Dernek yetkililerinin üye olmayanların derneğe girmelerinin yasak olduğunu söylemelerine sinirlenen Ali Naci Ö, dışarı çıkarak derneğin camını kırdı. 
     Dernekte bulunanların olayı polise bildirmesi üzerine, Ali Naci Ö, gözaltına alındı. Ali Naci Ö'nün, polise verdiği ifadede, dernekte çay içmek istediğini, ancak kendisine çay verilmediğini öne sürerek, ''Benim de kafam kızdı, camlarını kırdım'' dediği öğrenildi. 
     Savcılığa sevk edilen zanlı, akli dengesinin yerinde olup olmadığının belirlenmesi amacıyla İstanbul Bakırköy Ruh ve Sinir Hastalıkları Hastanesi'ne gönderildi. 
     Ali Naci Ö'nün, geçmişte, bir dershanenin ve bazı komşularının camlarını kırdığı ve görevli polislere direnmekten sabıkasının bulunduğu öğrenildi. 
     
</TEXT>
</DOC>
