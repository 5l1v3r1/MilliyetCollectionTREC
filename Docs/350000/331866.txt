<DOC>
<DOCNO> 331866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/siyaset/axsiy02.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pamuk karışmasın ' 
</HEADLINE>
<TEXT>


Meclis'te soykırım iddialarına ilişkin fikirlerini açıklayan Ermeni kökenli gazeteci ve yazarlardan Dabağyan, "Orhan Pamuk'u konuşturan var. Türk ve Ermeni'yi düşman etmek istiyorlar" dedi 

Önder Yılmaz - Ankara 


Ermeni kökenli gazeteci ve yazarlar, TBMM AB Uyum Komisyonu ve Dışişleri Komisyonu üyeleriyle soykırım iddialarının ele alındığı toplantıda ilginç açıklamalarda bulundu. 5 Nisan'da basına kapalı yapılan toplantının komisyon tutanaklarını, Milliyet ele geçirdi. 
Yazar Levon Panos Dabağyan, 1 milyon Ermeni'nin öldürüldüğünü söyleyen Orhan Pamuk için, "Niye karışıyor bu meseleye O romanıyla ilgilensin" dedi. Agos Gazetesi Genel Yayın Yönetmeni Hrant Dink, "Avrupa da vicdani bedel ödemeli" diye konuşurken, Yazar Etyen Mahçupyan, "Aynı durumda Ermeniler de Türklere aynı şeyi yapardı" diye görüş bildirdi. 

YAZAR LEVON P. DABAĞYAN 
Soykırım konusu uydurulmuştur 

"Orhan Pamuk niye karışıyor kardeşim bu meseleye Pamuk'tan biz bir şey mi istedik .. O romanıyla ilgilensin, ama Pamuk'u konuşturan var. Türkiye'de Türk, Kürt ve Ermeni düşman olsun isteniyor. Türkiye'de iç harp çıkarılmak isteniyor. Ermeni kuzu kuzu kullanılmak isteniyor... Madem Türklerle kardeşçe yaşıyoruz, neden parlamentoya iki Ermeni milletvekili konulmuyor Niçin bizi din adamlarının eline bırakıyorlar Bunlar oynanan oyunların birer parçası. Soykırım meselesi sonradan uydurulmuştur. Öyle bir şey yoktur. Tehcir vardır." 

GAZETECİ HRANT DİNK 
Komisyon çıkışı herkesi şaşırttı 

"Erdoğan ile Baykal'ın 'ortak komisyon' çıkışı dünyayı şaşkına çevirdi. Diaspora, 'Türkler uygarlaşamaz' diye düşünüyor... Türk Tarih Kurumu Başkanı'nız Yusuf Halaçoğlu 'Ermeniler toplu mezar biliyorsa göstersinler' diyorsa, Ermenilerin ruh haliyle dalga geçiliyor... Alman Hıristiyan Demokrat Birlik Partisi lideri Angela Merkel, 'Türkiye'nin AB'ye girişine karşı nasıl kart kullanabilirim' diyor. Diaspora Ermenisine 'Merkel iyiliğiniz için yapmıyor' diyebilirim." 

YAZAR ETYEN MAHÇUPYAN 
Ermeniler de aynısını yapardı 

"Osmanlıların yerinde aynı durumda Ermeniler olsaydı, onlar da Türklere aynı şeyleri yaparlardı... Ben bunu yargılamaktan değil, anlamaktan yanayım... Tarih, Türkiye Devleti'nin şu ana kadar savunmuş olduğu pozisyonun lehine değil... Türkiye'nin akılsızca davranmaya hakkı yok. Türkiye, Azerbaycan, Gürcistan ve Ermenistan'ı bir araya getirerek etkin politikalar üretmelidir. Diaspora hiç önemli değil. Türkiye'nin dikkate alacağı muhatabı da değil. Türkiye'nin ilk muhatabı Ermenistan'dır." 

EMEKLİ BÜYÜKELÇİ ÖMER LÜTEM 
Bu sorun ileride daha da büyüyecek 

"Avrupa Parlamentosu AP , Türkiye'nin AB'ye girmesi için, 'Ermeni soykırımını tanıyın' diyecek. 14 ülkenin parlamentosunda Ermeni soykırımına ilişkin kararlar alındı. AP de 1987'de bu nitelikte bir kararı onayladı. Bu kararla 'soykırımı tanımazsanız, AB'ye giremezsiniz' söylenmiş oluyor... Türkiye, AP'nin kararları tavsiye niteliğinde olduğu için önemsemiyor, ama bu ileride büyük sorun olacak. 


</TEXT>
</DOC>
