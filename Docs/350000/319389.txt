<DOC>
<DOCNO> 319389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur45.html </URL>
<DATE> 2005/02/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ameliyatta "Azot gazı öldürdü" iddiası... Valilik soruşturma izni verdi 
</HEADLINE>
<TEXT>

     Ordu Valiliği İl İdare Kurulu, Ordu Doğum ve Çocuk Bakımevi Hastanesi'nde yaklaşık 2 ay önce bir hastanın ameliyat sırasında oksijen yerine yanlışlıkla azot gazı verilmesi sonucu öldüğü iddiasıyla başlatılan soruşturma kapsamında, görevli 3 doktor hakkında soruşturma açılmasına izin verdi, 2 firma elemanı hakkında da Cumhuriyet Savcılığı'na suç duyurusunda bulundu. 
     Ordu Doğum ve Çocuk Bakımevi Hastanesi'nde ameliyat sırasında ölen, daha sonra yapılan otopsi sonucu azot gazından öldüğü anlaşılan Fatma Yurt'un 50 ölümüyle ilgili başlatılan soruşturma kapsamında, Ordu Valiliği İl İdare Kurulu, hastanede görevli Kadın ve Doğum Hastalıkları Uzmanı Dr. T.G, Anestezi Uzmanı Dr. K.B. ve Anestezi Teknisyeni M.V. hakkında soruşturma açılması için, Cumhuriyet Savcılığı'na izin verdi. 
     Valilik, anestezi cihazını satan ve montajını yapan firmanın elemanları A.K. ve V.C. hakkında ise devlet memuru olmadıkları gerekçesiyle genel hükümlere göre işlem yapılması için, Cumhuriyet Savcılığı'na suç duyurusunda bulundu. 
     Söz konusu 3 doktor, Ordu Valiliği'nin ''soruşturma izni verilmesi'' kararının durdurulması için, Ordu Bölge İdare Mahkemesi'ne itirazda bulundu. 
     Ordu Valiliği İl İdare Kurulu yetkilileri, Bölge İdare Mahkemesi'ne yapılan itirazın normal olduğunu belirterek, Bölge İdare Mahkemesi'nin vereceği karar doğrultusunda soruşturmanın başlatılıp başlatılmayacağının belli olacağını söylediler. 
     
     OLAYIN GEÇMİŞİ 
     Ordu'da 27 Aralık Pazartesi günü Ordu Doğum ve Çocuk Bakımevi Hastanesi'nde ameliyata alınan Fatma Yurt anestezi sırasında ölmüş, yapılan otopsi sonucu ise ölüme yanlışlıkla verilen azot gazının neden olduğu anlaşılmıştı. 
     Ordu Sağlık Müdürü Vahap Eren, bu gelişmenin ardından yaptığı açıklamada olayı doğrulayarak, yanlışlığa, anestezi cihazını onaran özel bir şirketin teknisyenlerinin oksijen borusu ile azot borusunu yanlış bağlamalarının neden olduğunu savunmuştu. 
     Olayla ilgili suç duyurusunda bulunulmuş, ayrıca idari soruşturma başlatıldığı bildirilmişti. 
     
</TEXT>
</DOC>
