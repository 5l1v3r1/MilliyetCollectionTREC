<DOC>
<DOCNO> 323622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun33.html </URL>
<DATE> 2005/03/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Denktaş Kim kazanırsa kazansın başımızın üstünde yeri var 
</HEADLINE>
<TEXT>

     KKTC Cumhurbaşkanı Rauf Denktaş, Demokrat Parti DP Genel Başkanı, Dışişleri Bakanı ve Başbakan Yardımcısı Serdar Denktaş ile DP'nin cumhurbaşkanı adayı Mustafa Arabacıoğlu'nu kabul etti. 
     Denktaş, kabulde yaptığı konuşmada, ''Sağda tek adayın çıkması konusunda öneriler bulunmasına karşın bunun olmadığını'' belirterek, ''Kim kazanırsa kazansın başımızın üstünde yeri olacak'' dedi. 
     Denktaş, ''Arabacıoğlu'nu geçmiş performansıyla takdir ettiğini ve ciddi devlet adamına yaraşır bir tutum içinde olduğunu'' kaydetti. 
     Ulusal Birlik Partisi'nin UBP ilk dönemde bir aday çıkarmamasına üzüldüğünü, ancak şimdi onların da adaylarını çıkardığını kaydeden Denktaş, ''Halk oyu ile gereğini yapacaktır. Kim seçilirse de başımızın üzerinde yeri olacaktır. Seçilen herkes muhakkak bu devlete ve halka hizmetle yükümlüdür. İnşallah en iyisi olur. Halkın kararına saygı gösterilmesi lazım'' dedi. 
     DP'nin cumhurbaşkanı adayı Mustafa Arabacıoğlu da ''Her seçimden önce olduğu gibi Demokrat Parti olarak sizleri ziyaret edip hayır duanızı almaya geldik'' dedi. 
     DP'nin, Cumhurbaşkanı Rauf Denktaş'ın aday olmama yönünde karar alması üzerine ilk kez cumhurbaşkanı adayı çıkarttığını belirten Arabacıoğlu, ''Seçilir veya seçilmeyiz, buna vatandaş karar verecek. Ama sizin görüşleriniz, bu makamda olmasanız da toplum lideri olarak bizim için çok büyük anlam içermeye devam edecektir'' diye konuştu. 
     Serdar Denktaş da ''Mecliste çoğunluğun hükümette olduğunu, görüşmecinin kim olacağı konusunda meclisi yönlendirebileceğini'' söyledi. 
     ''Halk adına kimin konuşacağına meclisin karar vermesi gerektiğini'' dile getiren Serdar Denktaş, ''Şimdi halkın seçeceği cumhurbaşkanıdır, lider değildir. Cumhurbaşkanı bu makamda anayasanın verdiği görev, yetki ve sorumluluk içerisinde görev yapacaktır. Görüşmeci apayrı bir olaydır. Dünyaya anlamlı bir mesaj vermek açısından bunun böyle olması gerektiğini düşünüyoruz'' diye konuştu. 
     
</TEXT>
</DOC>
