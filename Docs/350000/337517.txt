<DOC>
<DOCNO> 337517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur44.html </URL>
<DATE> 2005/04/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Çakıcı'nın ''reddi hakim'' talebi reddedildi... 
</HEADLINE>
<TEXT>

     Çıkar amaçlı suç örgütü elebaşı Alaattin Çakıcı'nın,''borsacı Adil Öngen'e yönelik silahlı saldırıya azmettirdiği'' iddiasıyla yargılandığı davada ''reddi hakim'' talebinde bulunan avukat Can Doğancan, bu talebi reddeden bir üst mahkeme tarafından 123 YTL hafif para cezasına çarptırıldı. 
     Çakıcı'nın avukatı Can Doğancan'ın dünkü duruşmada yaptığı ''reddi hakim'' talebini inceleyen İstanbul 4. Ağır Ceza Mahkemesi'nin kararında, avukat Doğancan'ın İstanbul 3. Ağır Ceza Mahkemesi'nde görülmekte olan davadaki ''reddi hakim'' talebinin, mahkeme heyetince reddedildiği ve bu kararın yerinde olup olmadığının hükme bağlanması için dosyanın kendilerine gönderildiği hatırlatıldı. 
     Doğancan'ın ''mahkemenin dosyayı bir oldu bittiye getirerek sonuçlandırmak istemesi suretiyle taraflı davrandığı gerekçesiyle reddi hakim talebinde bulunduğu'' ifade edilen kararda, mahkemenin davayı karara bağlamasının asli görevi olduğu bildirildi. Şartları bulunmayan ''reddi hakim'' talebinin reddi yönünde mahkemece verilen kararın, yerinde olduğu anlaşıldığı için onandığı belirtilen kararda, avukat Doğancan'ın da CMUK'un 26. maddesinin 3. fıkrası uyarınca 123 YTL hafif para cezasına çarptırıldığı kaydedildi. 
     
</TEXT>
</DOC>
