<DOC>
<DOCNO> 308687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonspo23.html </URL>
<DATE> 2005/01/23/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Del Bosque Çok üzgünüz 
</HEADLINE>
<TEXT>

     Beşiktaş Teknik Direktörü Vicente Del Bosque, Türkiye Kupası'nda tur atlayamadıkları için üzgün olduklarını belirterek, ''Çünkü bu karşılaşmalardan büyük beklentimiz vardı'' dedi. 
     Del Bosque, maç sonrasında düzenlediği basın toplantısında, Konyaspor karşısında ilk yarıda iyi mücadele ettiklerini vurgulayarak, şunları söyledi 
     ''Bu yarıda birkaç net pozisyon bulduk. Konyaspor, ilk yarının son dakikalarında golü attı. Cordoba'nın kırmızı kart görmesi, durumu zor hale getirdi. Bütün bunlara rağmen hırslı oynadık ve golü bulduk. Tam durum biraz düzelirken Baliç'in uzaktan şutu işleri terse çevirdi. Konyaspor adına pozitif hale geldi. Baliç'i bu golünden dolayı tebrik etmek lazım.'' Kendi sahalarında oynamanın avantajını kullanmaya çalıştıklarını kaydeden İspanyol çalıştırıcı, sözlerini şöyle sürdürdü 
     ''Ama seyircisiz olunca, soğuk bir hava esiyor ortada. Alınan mağlubiyetlerde bahane bulmayı sevmeyen biriyim. Bu mağlubiyeti futbolun parçası olarak kabul etmek zorundayız. Tek bir suçlu da aramamak lazım.'' Cordoba konusundaki soruları yanıtlayan Del Bosque, mağlubiyeti hiçbir futbolcunun üstüne yıkmamak gerektiğini vurgulayarak, ''Bu adil bir davranış olmaz, takım yeterince mücadele etti zaten'' dedi. 
     
     SUSİÇ ''GALİBİYETİMİZ SÜRPRİZ DEĞİL. BEKLİYORDUM'' 
     Konyaspor Teknik Direktörü Saffet Susiç ise Beşiktaş karşısında hak ettikleri bir galibiyet aldıklarını ve bu sonucu sürpriz olarak görmediğini söyledi. 
     Beşiktaş kalecisi Cordoba'nın kırmızı kart görmesinin sonucu tayin ettiğini belirten Susiç, ''Yine de biz 1-0 öndeydik. Rakibimiz karşısında bir oyuncu fazla oynamamıza rağmen biraz bocaladık. Bizim bir avantajımız da maçı seyircisiz oynamamızdı. Galibiyetten dolayı oyuncularımızı kutluyorum'' diye konuştu. 
     Saffet Susiç, ikinci yarı öncesinde çok iyi hazırlık geçirdiklerini ifade ederek, ''Futbolcularım gerçekten mükemmel çalıştılar, emin olun bu netice sürpriz değil. Galibiyeti bekliyordum'' dedi. 
     Takıma Baliç ve Suat'ı kattıklarını ve bunların gerçekten iyi takviyeler olduğunu söyleyen Susiç, ''Bunun yanı sıra Ceyhun ve Alper'i de aldık. İkinci yarıda daha muhteşem bir Konyaspor göreceksiniz'' diye konuştu. 
     Saffet Susiç, Beşiktaş'a Türkiye Ligi'nde başarılar dilerken, siyah-beyazlı takımın neden başarısız olduğunun sorulması üzerine, ''Beşiktaş'ın gerçekten çok iyi bir takımı var. Ama bu sezon neden iyi oynamıyorlar buna cevap veremiyorum. En iyi futbolcu grubuna sahipler. Ancak bugün sakatları da vardı'' yanıtını verdi. -RONALDO KONUSU- Basın toplantısına katılan ve Ronaldo'nun transferi konusunda soruları yanıtlayan Konyaspor yöneticisi Arif Çelik, şunları söyledi 
     ''Ronaldo ile prensipte anlaşmıştık. Kendisi kulübünden alacaklarını görüşmek için İstanbul'a geldi. Araya bayram girdi. Sanıyorum yarın mesai yeniden başlayacak, bu konuyu çözümlemeye çalışacağız. Alacağı da bizimle ilgili bir şey değil.'' 
     
     TÜRKİYE KUPASI DA GİTTİ 
     Bu sezonu kötü geçiren Beşiktaş, Konyaspor'a mağlup olarak Türkiye Kupası'ndan da elenmekten kurtulamadı. 
     UEFA Kupası'nda grup maçlarından çıkamayan, ligde de rakiplerinin çok gerisinde kalan Beşiktaş, Türkiye Kupası'ndan da elenerek bir hedefinden daha uzaklaşmış oldu. 
     Bu arada, 18 resmi maçtan sonra ilk 11'de görev alan Cordoba, maçın ikinci yarısında kırmızı kart görerek şanssız bir şekilde cezalı duruma düştü. 
     Maç sonrasında Beşiktaşlı oyuncularda büyük üzüntü yaşanırken, Konyasporlu oyuncular soyunma odasında coşkuyla tur sevincini yaşadılar. 
     Beşiktaşlı İbrahim Üzülmez, maçtan sonra yaptığı açıklamada, ''Beşiktaş'ta sorun yok, hayat devam ediyor. Futbolda her sonuç var, ligde de herşey olabilir'' dedi. 
     Menajer futbolcu Tayfur Havutçu ise ''Her maçta kırmızı kart görüyoruz. Bunun nedenini bilmiyoruz. Bugün de Cordoba kırmızı kart gördü'' diye konuştu. 
     Yarını izinli olarak geçirecek olan Beşiktaşlı futbolcular, ligde Malatyaspor ile yapacağı karşılaşmanın hazırlıklarına, 25 Ocak Salı günü gerçekleştirecekleri çift antrenmanla başlayacak. 
     
</TEXT>
</DOC>
