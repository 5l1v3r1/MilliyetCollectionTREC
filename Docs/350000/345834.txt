<DOC>
<DOCNO> 345834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas19.html </URL>
<DATE> 2005/05/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Safranbolu ve Amasra turlarına büyük ilgi... 
</HEADLINE>
<TEXT>

     Karabük’ün Safranbolu ve Bartın’ın Amasra ilçelerine düzenlenen günübirlik turlara, ilkbaharın gelmesiyle birlikte yoğun ilgi gösteriliyor. 
     AA muhabirinin aldığı bilgiye göre, sıcaklıkların artmasıyla birlikte vatandaşlar ve öğrenciler, hafta sonu tatillerini değerlendirmek için turlarla Safranbolu ve Amasra gibi turistik bölgelere gelmeyi tercih ediyor. 
     Birkaç il ve ilçeyi kapsayan tur paketleri hazırlayan seyahat acentalarının 30-155 YTL arasındaki fiyatlarla hafta sonu ve günlük gerçekleştirdikleri geziler, yoğun ilgi görüyor. 
     Seyahat acentası genel müdürü Engin Zaman, yaptığı açıklamada, günübirlik ve hafta sonu gezilerinde vatandaşların bulundukları kentlere çok uzak olmayan turistik yerleri tercih ettiğini, böylece kısıtlı zamanda yolcuk süresini en aza indirdiklerini söyledi. 
     Vatandaşların ve öğrencilerin ilkbaharda genellikle tarihi kentleri görmek amacıyla seyahat ettiğini, bu nedenle bölgede en fazla turu konaklarıyla ünlü Safranbolu’ya düzenlediklerini belirten Zaman, ilkbahar mevsiminin özellikle günübirlik turlar açısından yoğun geçtiğini ifade etti. 
     Karabük İl Kültür ve Turizm Müdürü İbrahim Şahin, 18, 19 ve 20. 
     yüzyılda inşa edilmiş tarihi konaklarıyla ünlü Safranbolu’ya özellikle nisan ayından itibaren günübirlik ve konaklama amacıyla gelen turist sayısında artış olduğunu bildirdi. İlçeye mart ayında yaklaşık 6 bin 500, nisan ayında 10 bin turistin günübirlik geldiğini belirten Şahin, "Bu ay şu ana kadar yaklaşık 20 bin kişi bölgemizi gezdi. İlkbahar ayları süresince yaklaşık 25 bin yerli ve yabancı turist Safranbolu’da konakladı. Ziyaretçilerin çoğunluğunu turlarla gelenler oluşturuyor" dedi. Amasra Müze Müdürü Ziyaeddin Taşçı ise hava sıcaklıklarının artmasının ulaşım açısından da kolaylık sağlandığından müzelerine özellikle öğrenci ziyaretinin arttığını ifade etti. Amasra’nın doğa güzellikleri ve tarihi yapısıyla turizmin gözde mekanlarından biri olduğunu belirten Taşçı, şunları kaydetti "Bugüne kadar tarihi kazı yapılmayan bölgede tesadüfen bulunan Helenistik, Arkaik, Klasik, Roma, Bizans, Ceneviz, Selçuklu ve Osmanlı dönemlerine ait seramik, heykel ve sikke gibi tarihi eserler müzemizde sergileniyor. Geçen yılın nisan-mayıs aylarında 5 bin 665 kişinin gezdiği müzemizi bu yılın aynı döneminde 7 bin 570 kişi ziyaret etti." 

     
</TEXT>
</DOC>
