<DOC>
<DOCNO> 313729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun18.html </URL>
<DATE> 2005/02/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
New York Times ABD, Avrupa ülkelerinde 480 nükleer silah bulunduruyor 
</HEADLINE>
<TEXT>

     ABD'nin, Avrupa ülkelerindeki askeri üslerde 480 adet nükleer silah bulundurduğu iddia edildi. 
     Bu rakamın daha önce bu konuda yapılan tahminlerin iki katı olduğuna dikkat çeken New York Times gazetesi, silah kontrolünü savunan ve nükleer gelişmeleri gözlemleyen bağımsız Doğal Kaynaklar Savunma Konseyi tarafından hazırlanan raporda, bu silahların varlığının nükleer silahların yayılmasını engelleme çabalarına zarar verdiğinin savunulduğunu kaydetti. 
     Amerikan askeri yetkililerinin, Avrupa'daki nükleer silah stokunun söylenen rakamdan daha az olduğunda ısrar ettiğini belirten New York Times, ancak bu yetkililerin de ABD veya müttefiklerini konvansiyonel olmayan silahlarla tehdit edebilecek terörist gruplara ve ülkelere karşı caydırıcılık amacıyla bölgede nükleer silah bulundurulduğunu kabul ettiklerini yazdı. 
     Nükleer silahların varlığının NATO içinde de büyük tartışmalara yol açtığı belirtildi. 
     Kısa menzilli nükleer silahların tamamen ABD'nin kontrolünde olduğu ve yapılan gizli anlaşmalar çerçevesinde Almanya, İngiltere, İtalya, Belçika, Türkiye ve Hollanda'da bulunan 8 üste depolandığı öne sürülüyor. Bu üslerin sıkı güvenlik önlemleri altında tutulduğu ifade ediliyor. 
     ''ABD'nin Avrupa'daki Nükleer Silahları'' başlıklı 102 sayfalık raporun yayımlanmasının bugün Fransa'nın Nice şehrinde yapılacak gayri resmi NATO savunma bakanları toplantısı öncesine denk getirildiğine dikkat çekilerek, ABD'nin bu nükleer silahları NATO'nun caydırıcılık misyonunu devam ettirmek için Avrupa'da tuttuğu belirtildi. 
     Bu silahların hangi ülkelere karşı kullanılacağına dair bugüne kadar herhangi bir açıklama yapılmadığına dikkat çeken New York Times, ancak konvansiyonel olmayan silah kullanma tehdidinde bulunmaları durumunda Suriye ve İran gibi ülkelere karşı kullanılma ihtimalinin her zaman açık olduğu izlenimi verildiğini kaydetti. 
     
</TEXT>
</DOC>
