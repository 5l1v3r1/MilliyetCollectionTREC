<DOC>
<DOCNO> 313787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko10.html </URL>
<DATE> 2005/02/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye 2004'te rekor dış borç ödemesi yaptı 
</HEADLINE>
<TEXT>

     Türkiye, 2004 yılında rekor düzeyde orta ve uzun vadeli dış borç geri ödemesi gerçekleştirdi. Özel sektör ve kamu sektörü 30.5 milyar dolara ulaşan anapara ve faiz ödemesi yaparken, yeni borçlanma ise 28 milyar dolar olarak gerçekleşti. 
     Türkiye'nin yıllık orta ve uzun vadeli dış borç geri ödemelerindeki yükseliş trendi 2004 yılında da devam etti. 
     2003 yılında 27.8 milyar dolar olan kamu ve özel sektörün 
     toplam orta ve uzun vadeli dıy borç anapara ve faiz geri ödemeleri geçen yıl 30.5 milyar dolara kadar yükseldi. Bu Türkiye'nin şimdiye kadar bir yıl içerisinde gerçekleştirdiği en yüksek borç geri ödemesini oluşturuyor. Türkiye bundan önce en yüksek ödemeyi 28.9 milyar dolarla 2002 yılında yapmıştı. Ancak bu büyüklük Şubat 2002'de IMF'den alınan 9.1 milyar dolarlık kredinin 6.1 milyar dolarının, önceki stand-by kredilerinden kaynaklanan borçların vadesinden önce geri ödenmesinde kullanılmasından kaynaklanmış, bu işlem hem 2002 yılındaki borçlanma hem de geri ödeme tutarını artırmıştı. 
     
     7.2 MİLYAR DOLAR FAİZ 
     2004 yılında yapılan geri ödemenin 23.3 milyar doları 
     anapara, 7 milyar 199 milyon doları da faiz ödemesinden kaynaklandı. Hem anapara hem de faiz ödemeleri Türkiye'nin bir yılda gerçekleştirdiği en yüksek geri ödeme tutarları oldu. Türkiye'nin 2003 yılında yaptığı geri ödemenin ise 20.8 milyar doları anapara, 7 milyar doları da faizden oluşmuştu. Geçen yıl yapılan faiz ödemesi 293 milyar dolar olarak tahmin edilen Türkiye'nin 2004 yılı GSMH'sinin yüzde 2.5'i kadar bir büyüklük oluşturdu. Geçen yılki ödemelerin 12.8 milyar dolarını kamu sektörü yaptı. Bu kapsamda genel hükümetin ödemeleri 11.6 milyar dolar, KİT'lerin ödemeleri ise 1.2 milyar dolar oldu. Merkez Bankası'nın geri ödemeleri ise 5.5 milyar dolar düzeyinde gerçekleşti. Mearkez Bankası'nın ödemelerinin 4.4 milyar doları IMF'ye yapıldı. Özel sektör ve bankacılık sektörünün geri ödemeleri ise 11.8 milyar dolara çıktı. 
     
     BORÇLANMA 
     2004 yılında kamu ve özel sektörün toplam orta ve uzun 
     vadeli dış borçlanması ise 28 milyar dolar düzeyinde gerçekleşti. Borçlanma 2000 yılındaki 28.4 milyar ve 2002 yılındaki 30.9 milyar dolarlık borçlanmalardan sonra Türkile tarihinin üçüncü en yüksek borçlanması oldu. Borçlanmanın 8.9 milyar dolarının genel hükümetin borçlanmaları oluşturdu. Bu tutara Hazine'nin uluslar arası piyasalara yaptığı 5.8 milyar dolarlık tahvil ihracı da bulunuyor. Bankacılık sektörü ve diğer sektörlerin 2004 yılındaki toplam borçlanması ise 19 milyar dolara kadar çıktı. 
     
</TEXT>
</DOC>
