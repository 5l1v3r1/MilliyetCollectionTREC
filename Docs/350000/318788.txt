<DOC>
<DOCNO> 318788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/yazar/pulur.html </URL>
<DATE> 2005/02/26/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Padişahın ölümü... 
</HEADLINE>
<TEXT>


NE oldum deme, ne olacağım de Eski bir deyim olsa da, gerçekliğinden hiç kaybetmemiştir. 
Mevkiydi, makamdı, rütbeydi, unvandı, sonuna bakacaksın. 
Yılmaz Çetiner'in "Son Padişah Vahideddin" kitabını okurken bunları düşündük. 

NE oldum deme, ne olacağım de. 
Padişah olacaksın, halife olacaksın, sonra memleket dışına çıkacaksın ve cenazen ortada kalacak... 

BÜYÜK Millet Meclisi Osmanlı saltanatının kaldırıldığını ilan ettikten sonra, Padişah Vahdettin İngilizlere başvurur ve onların himayesinde yurtdışına çıkmak ister. 
Memleketten ayrılan Vahdettin ve ailesi İtalya'nın San Remo şehrinde bir villaya yerleşirler, maddi sıkıntı vardır, Vahdettin'in sağlığı da bozulmuştur ve bir gün ölür. 
Yılmaz Çetiner, usta kalemiyle bu hazin olayı anlatır. 

CENAZE, önce Trieste'ye sonra Beyrut yoluyla Şam'a gönderilecek ve orada Sultan Selim Camii'nin bahçesine gömülecektir. 
Ama hangi parayla 
Ailenin en büyük erkeği son Halife Abdülmecit'in oğlu Ömer Faruk Efendi'dir, cenazenin nakli konuşulurken çok büyük bir rezaletle karşılaşırlar, çarşıdaki esnaf, icra memuruyla villaya gelmiş ve alacakları verilmediği takdirde padişahın cenazesine haciz koyacaklarını söylemişlerdir. 
Ömer Faruk Efendi, Nice'e telefon eder, babası son Halife Abdülmecit'ten cenaze parası ister, para yola çıkarılır, ama haciz için gelen esnaf nasıl yatıştırılacaktır. 

BUNDAN sonrasını Yılmaz Çetiner'in kaleminden okuyacaksınız eğer kin ve intikama uzaksanız, bu hazin hik ye sizi de hüzünlendirecektir. Birkaç kişi esnafla pazarlığa başlar 
"Onlar, dakikalarca süren tartışmalara girişirken, berberbaşı doğru tren istasyonuna koştu ve orada bekleyen tek atlı bir yük arabasını alıp Villa Manolya'nın arka kısmındaki sarmaşıklı bahçenin kapalı kalmaktan kol demiri pas tutmuş kapısının önüne getirdi. 
Tabutun üstü halılarla örtülmüştü... İçinde cenaze olduğu belli değildi. 
Tahir Bey 
- Bir cenaze nakledildiğini belli etmeyin. İçinde öteberi olan bir tahta sandığı Cenova'ya gönderiyoruz. Onun için yalnız iki kişi tutup indireceğiz. 
Sandığın başını Prens Ömer Faruk, arka tarafını da Tahir Bey tuttu, bahçe kapısından çıkarılıp tek atlı arabaya bindirildi. 
Yıllarca kralları, şahları dize getiren, dünyadaki bütün denizlerin ve karaların ulu hükümdarı, Osmanlı İmparatorluğu'nun son padişahı Sultan Mehmet Vahideddin'in tabutu alacaklılardan, haciz memurlarından böyle kaçırılmıştı. Tek atlı yük arabası San Remo sokaklarında sarsıla sarsıla ilerliyor, son Osmanlı padişahı, son yolculuğuna çıkıyordu." 
Evet, ne oldum deme, ne olacağım de... 

x Epsilon Yayınları. 



</TEXT>
</DOC>
