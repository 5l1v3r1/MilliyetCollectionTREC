<DOC>
<DOCNO> 311500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonyas18.html </URL>
<DATE> 2005/02/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kürk hayvanları diri diri yüzülüyor 
</HEADLINE>
<TEXT>

     Çin'de kürk hayvanlarının diri diri yüzüldüğü iddia edildi. 
     İsviçre Hayvanları Koruma Derneği yetkilileri, Çin'de kürk hayvanlarına reva görülen muameleyi gizli kamerayla kaydetmeyi başardıklarını açıkladı. 
     Dernek tarafından yapılan açıklamaya göre, Çin'in kuzeyindeki Hebei bölgesinde kürk hayvanı yetiştirilen çiftliklerde tilkiler, vahşi köpekler ve samurlar, kürkleri zarar görmesin diye başlarına vurularak ya da yere çalınarak bayıltılıyor. Ancak nice hayvan, yediği darbeyle sadece sersemlediği için yüzülürken ya da yüzüldükten sonra ayılıyor ve can çekişerek ölüyor. 
     Açıklamada, ''Bu, Batı'daki öldürme yöntemlerini kat be kat aşan, aklın ve havsalanın alamayacağı vahamette bir olay'' ifadesi kullanıldı ve kürk giyenlerin, ''bu hayvanların nasıl yaşayıp nasıl can verdiğini düşünmeleri'' istendi. 
     Dernek yetkilileri, ellerinde iddialarını destekleyen 6 saatlik video görüntüleri ve 550'den fazla fotoğraf bulunduğunu belirttiler. Fotoğraf ve görüntülerin, çiftliklere girmeyi başaran gönüllüler tarafından gizlice çekildiği kaydedildi. 
     Derneğe göre, Çin'deki çiftliklerde yılda 1,5 milyondan fazla tilki, bir o kadar da samur, ayrıca çok sayıda vizon, tavşan, kedi ve köpek kürk için katlediliyor. 
     
</TEXT>
</DOC>
