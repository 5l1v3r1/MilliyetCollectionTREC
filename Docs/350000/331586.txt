<DOC>
<DOCNO> 331586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/dunya/adun.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Son yolculuğunda 
</HEADLINE>
<TEXT>


Papa Jean Paul II'nin 'dinler arası diyalog' düşü, cenazesinde gerçekleşti. Ortodoksu, Protestanı, Yahudisi, Müslümanı, her inancın temsilcisi Katolik dünyasının liderini uğurlamak için Vatikan'daydı 

DIŞ HABERLER SERVİSİ 


Papa Jean Paul II, dün Roma'da milyonların katıldığı son yılların en kalabalık cenaze töreniyle toprağa verilirken, bütün dünya, son yolculuğuna çıkan Katolik dünyasının ruhani liderinin, sağlığında sürekli olarak savunduğu dinler arası diyalog rüyasını gerçekleştirdiğine tanık oldu. 
Ortodoks Hıristiyan ve Ermeni Apostolik Kilisesi ile Müslüman ve Yahudi dünyasından önde gelen siyasi ve dini simalar, dün ilk kez bir papanın cenaze töreninde hazır bulundu. Ermeni Kilisesi'nden Catholicos Karekin II, İngiltere'deki Anglikan Kilisesi lideri Canterbury Başpiskoposu Rowan Williams, Lübnan'daki Maruni Hıristiyanlarını temsilen Kardinal Nasrallah Sfeir, Endonezya'dan Din İşleri Bakanı Maftuh Basyuni cenazeye katıldı. Türkiye, İran, Suriye gibi Müslüman ülkeler, başbakan ya da devlet başkanı düzeyinde temsil edildi. İsrail'i ise Devlet Başkanı Moşe Katsav temsil etti. Katsav'a Dışişleri Bakanı Silvan Şalom ile Hayfa Hahamı Shear Yishuv Cohen eşlik etti. 

Türkiye'den jest 
ABD'deki Georgetown Müslüman - Hıristiyan Uzlaşma Merkezi Başkanı John Esposito, Papa'nın hep "dinin küreselleşmesi"nden söz ettiğini belirterek, cenazesinin buna tipik bir örnek oluşturduğunu vurguladı. Esposito, "O, dinler arası diyalog ve karşılıklı anlayışı geliştirdi... Her inançtan insanları yakınlaştırdı" dedi. 
Amerikan AP ajansı, Jean Paul'ün cenaze töreni sırasında kayda değer Katolik nüfusu olmayan Türkiye'nin dahi üzerinde İslami bir figür olan ay - yıldız bulunan bayrağını saygı için yarıya indirdiğini özellikle belirtti. Türk polis teşkilatının 160. kuruluş yıldönümü törenlerinin iptal edilmesi de ayrıca hatırlatıldı. 

İcraatı da güven vermişti 
Papa Jean Paul II, yalnızca söylemleriyle değil, icraatıyla da farklı dinlere mensup inananların güvenini kazandı. 2001'de Şam'ı ziyaret eden Papa, Omayya Camii'ne girerek bir Müslüman ibadethanesine ayak basan ilk papa unvanını almıştı. Papa, İsrail'i ziyareti sırasında da Ağlama Duvarı'na, "Tanrım, Yahudi halkın çektiği acılardan dolayı bizi affet" yazılı bir not iliştirmişti. 
Fener Rum Patriği Bartholomeos'ya 2 Ortodoks azizine ait kutsal emanetleri gönderen Papa, 300 milyon Ortodoksun da kalbini kazandı. Bartholomeos, Papa'nın cenazesinde hazır bulundu. 

Çok seyahat etti 
Jean Paul II'nin dünya çapında bu denli sevilmesine tarihte en çok seyahat eden papa olması da katkıda bulundu. Papa, 26 yıllık görevi sırasında çeşitli ülkeleri ziyaret ederek toplam 723 bin 723 mil 1 milyon 164 bin 665 km yol kat etti. Bu uzaklık, Dünya ile Ay arasındaki yolculuğu 3 kez tekrarlayacak boyutta. 



300 bin kişi uğurladı 



Vatikan'ın ünlü San Pietro Meydanı, dün tarihi günlerinden birini yaşadı. Kapasitesi yüzünden yaklaşık 300 bin kişinin bulunduğu meydanı gören tüm balkonlar ve çatılar da Papa'ya veda etmek isteyenlerle doluydu. 



</TEXT>
</DOC>
