<DOC>
<DOCNO> 329805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/spor/spo01.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Ağa 
</HEADLINE>
<TEXT>



Gittiği her deplasmanda, Siyah - Beyazlı taraftarın coşkulu karşılamasına tanık olan Beşiktaş, ilk kez böylesini yaşadı. Çünkü çoluk çocuk, yaşlı, genç, kadın erkek yüzden fazla kişi, Kartal'ın kafilesinin uçaktan inmesini bekliyordu. 50'ye yakın grup, havalimanının içine girerken, bu sayıdan daha da fazlası davul - zurna eşliğinde Beşiktaş'ın çıkışını bekledi. 
Ancak bu karşılama, Beşiktaş'ın yıldızları için değildi. Siyah - Beyazlı ekibin PAF takımında yer alan Mustafa'nın yakınları, gurur duydukları evlatlarını görebilmek için havalimanına gelmişti. Genç futbolcu da, büyüklerinin hayır duasını alarak, kafileyle birlikte kampa geçti. 

Juanfran'a üç talip 

Beşiktaş'ta başarılı olamayan ve sezon sonunda gönderilecekler listesinde bulunan Juanfran'a ülkesi İspanya'dan üç kulüp talip oldu. Sezon bitiminde Türkiye'den ayrılacak olan sol kanat oyuncusu için Espanyol, Deportivo La Coruna ve Atletico Madrid harekete geçti. Juanfran'ın bu ekiplerle görüştükten sonra kesin kararını vereceği kaydedildi. 

Aile saadeti 

Ülkesinden binlerce kilometre uzakta, ailesiyle birlikte yaşayan Oscar Cordoba, futbol dışındaki tüm zamanını eşi Monica ve kızları Vanessa ile Tatiana'yla birlikte geçirdiğini söyledi. Beşiktaş Dergisi'ne konuşan Siyah - Beyazlı futbolcu, Mondragon ve eşiyle de buluştuklarını ifade etti. 


</TEXT>
</DOC>
