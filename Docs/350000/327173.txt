<DOC>
<DOCNO> 327173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/dunya/adun.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Korku sansürü 
</HEADLINE>
<TEXT>


Hepsi de otoriter rejimle yönetilen Orta Asya cumhuriyetlerindeki devlet güdümlü medya, Kırgızistan'daki devrimi halka ya hiç duyurmadı ya da küçük bir haberle geçiştirdi 

DIŞ HABERLER SERVİSİ 


Kırgızistan'da 14 yıldır iktidarda bulunan Devlet Başkanı Askar Akayev'i 45 dakikada deviren halk ayaklanması, komşu Orta Asya cumhuriyetlerindeki baskıcı iktidarları kendi koltuklarının da tehlikeye düşeceği korkusuyla endişeye sevk ederken, devlet kontrolündeki televizyonlar bölgelerini yakından ilgilendiren böylesine büyük bir olayı küçük bir haber boyutuna indirgedi ve dolaylı olarak görmezden geldi. Özbekistan, Kazakistan, Tacikistan ve Türkmenistan televizyonları, ya Kırgız devrimini sansürleyerek hiç haber yapmadı ya da haber bültenlerinin en sonunda 1 - 2 dakikalık küçük bir haber olarak ekrana getirdi. Buna karşılık bu ülkelerdeki muhalif gruplar, gelişmelerden memnuniyet duyduklarını açıkladılar. Kırgız devrimine komşuların tepkileri şöyle oldu 

TÜRKMENİSTAN 
TEK KELİME YOK 

Orta Asya'daki en kapalı, en baskıcı rejimin egemen olduğu ülkede Kırgızistan devrimi tamamen görmezden gelindi. Devlet televizyonu, bütün gün Ukrayna Devlet Başkanı Viktor Yuşçenko'nun gezisinden ve temaslarından görüntüler yayımladı. Türkmenistan Devlet Başkanı Saparmurat Niyazov, birkaç yıl önce kendisini ömür boyu başkan ilan etmişti. 

ÖZBEKİSTAN 
SADECE BİR DAKİKA 

Devlet Başkanı İslam Kerimov'un demir yumruğu altında yönetilen ve binlerce siyasi tutuklunun hapishaneleri doldurduğu ülkede devlet televizyonu, sabah başlayan Kırgızistan'daki halk ayaklanmasından söz etmek için akşam haberlerini bekledi. Olaylar, haber bülteninin sonunda Bişkek sokaklarından görüntüler eşliğinde sadece bir dakikalık haber olarak ekrana yansıdı. Yönetim, Kırgızistan sınırında güvenliği artırırken, muhalefet, memnuniyetini dile getirdi. Köylü Partisi, "Kırgızistan'ın Özbekistan dahil tüm otokratik rejimler için şok olacağını" vurguladı. Muhalif lider Atanazar Arifov, Kırgız halkını gerçekleştirdikleri demokratik devrimden dolayı kutladı. 

KAZAKİSTAN 
MEDYA BÜTÜN GÜN SUSTU 

Gelecek yıl yapılacak devlet başkanlığı seçimleri nedeniyle kadife devrim zincirinin bir sonraki durağı olacağı söylenen ülkede televizyon, Kırgızistan hakkında gündüz haber bültenlerinde tek söz etmedi. Ayaklanma ancak akşam haberlerinde ekrana geldi. Dışişleri Bakanlığı, yaptığı açıklamada, Kırgızistan'a kardeşçe yardım önerdi. 1989'dan beri Devlet Başkanlığı koltuğunda oturan Nursultan Nazarbayev yönetimi de, Kırgızistan'la sınırı kapattı. Muhalif lider Altınbek Sarsenbayev, Kırgızistan'a dayanışma için bir heyet gönderileceğini bildirdi. 

TACİKİSTAN 
SIRADAN BİR OLAY GİBİ 

Tek adam pozisyonundaki Devlet Başkanı İmamali Rahmanov'un partisi geçen ay yapılan parlamento seçimini kazandığı için, şimdilik yeni bir seçim beklentisi yok. Rahmanov, seçim kampanyası sırasında yaptığı açıklamalarda, Kırgızistan'daki siyasi krize değinerek tüm tarafları barışçı çözüme davet etmişti. Tacik televizyonu haber bülteninin sonunda Kırgızistan'da muhalefetin bazı hükümet binalarını ele geçirdiğini bildirmekle yetindi. 


</TEXT>
</DOC>
