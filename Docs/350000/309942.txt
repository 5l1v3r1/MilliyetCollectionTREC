<DOC>
<DOCNO> 309942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo05.html </URL>
<DATE> 2005/01/27/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Cimbom'da Ze Roberto rötar yaptı, İtalyan bomba Locatelli sırada .. 
</HEADLINE>
<TEXT>

     Türkiye’ye gelmesi beklenen Ze Roberto rötar yaptı, Galatasaray'ın Locatelli için de B planı devrede. 
     
     Brezilyalı bugün bekleniyor 

     Hagi’nin resti sonrası transfer harekatına girişen ve Hakan Yakın’ın işini bitiren Galatasaray, gündemindeki diğer isimler için de yoğun bir çalışma içine girdi. Dün Türkiye’ye gelmesi beklenen Bayern Münih’in Brezilyalı yıldızı Ze Roberto’nun bugün İstanbul’da olacağı bildirildi. Bu futbolcuyla büyük oranda anlaşma sağlandığı ve son bir kez daha masaya oturulacağı ifade edildi. 
     
     Şimdi olmazsa, sezon sonunda 

     Bologna’nın orta sahadaki yıldızı Tomas Locatelli için de olumlu adımlar atıldı. Sezon sonunda sözleşmesi bitecek olan İtalyan futbolcuyla süren görüşmelerin olumlu gittiği ancak Çizme ekibinin kiralama bedelini yüksek tuttuğu kaydedildi. Bu transfer için B planını belirleyen Cim Bom, şimdiden ön protokol yaparak, Locatelli’yi sezon sonunda renklerine bağlamayı düşünüyor. 

     
</TEXT>
</DOC>
