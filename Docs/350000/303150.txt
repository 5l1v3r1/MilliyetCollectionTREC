<DOC>
<DOCNO> 303150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur18.html </URL>
<DATE> 2005/01/03/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Büyük ikramiye biletini satan bayi belirlendi 
</HEADLINE>
<TEXT>

     Milli Piyango'nun yılbaşı özel çekilişinde büyük ikramiye isabet eden bileti, Van'da seyyar bayi İlyas Kaval'ın aldığı ve Tatvan'da bir bayie sattığı ortaya çıktı. 
     Milli Piyango Van Şubesi yetkililerinden alınan bilgiye göre, Yılbaşı Özel çekilişinde 15 milyon YTL olan büyük ikramiyenin çıktığı ''3786127'' numaralı çeyrek bileti, Van'daki seyyar bayi İlyas Kaval'ın Milli Piyango İdari Şubesi'nden aldığı ve Tatvan'daki bir bayie sattığı belirlendi. 
     AA muhabirine açıklama yapan Kaval, bileti Milli Piyango İdaresi'nden aldığını ve içinde büyük ikramiyenin de bulunduğu biletlerin bir kısmını Bitlis'in Tatvan İlçesi'ndeki Yunus Emre Bayii'ne sattığını söyledi. 
     Gündüz bilet satarak, gece de araçlardan yük indirerek geçimini sağlayan Kaval, Van'da birçok bayiinin bileti sattığını iddia etmesi üzerine sessiz kalmayı tercih ettiğini söyledi. 
     Milli Piyango İdaresi Van Şubesi'nin açıklamasıyla gerçeğin ortaya çıkmasından mutluluk duyduğunu dile getiren Kaval, ''Gerçeğin ortaya çıkmasından önce Van'da birçok bayi bileti sattığını söyleyince ben sustum. Bileti alıp Tatvan'a sattığımı söyleseydim kimse inanmayacaktı'' dedi. 
     Seyyar bayiliğe üç yıl önce başladığını anlatan Kaval, işe başladığı ilk gün bir şans oyununun 30 milyarlık büyük ikramiyesini de sattığını vurguladı. 
     Kaval, talihlinin bu parayla mutlu olmasını dilediğini bildirdi. 
     
</TEXT>
</DOC>
