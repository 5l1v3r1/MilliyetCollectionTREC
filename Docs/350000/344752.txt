<DOC>
<DOCNO> 344752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/spor/spo11.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mrsic fişi çekince 
</HEADLINE>
<TEXT>


MEHMET OKUR 


Fenerbahçe, Efes Pilsen ile giriştiği ikinci kıran kırana mücadeleden de galibiyet çıkaramadı. Bunun en büyük sebebi ise, Sarı - Lacivertli takımın, hemen her maç üst düzey performans gösteren Mrsic'in bu kez durmasıydı. 
Sarı - Lacivertliler, diğer oyunculardan aşağı yukarı beklediğinin üzerinde skor çıkarmasına karşın, her maç asgari 20 - 25 sayı ile oynayan Mrsic dün "fişi çekince" Efes Pilsen çok önemli bir avantaj elde etti. 
Maçın hemen her çeyreğinde Fenerbahçe'de bir oyuncu ön plana çıktı. İlk periyotta Edwards, ikinci çeyrekte Ömer Sarı - Lacivertli takımı sürüklediler. Efes Pilsen ise maç boyunca tecrübeli ve sabırlı davranarak, Fenerbahçe'nin, taraftarlarını ateşlediği bölümleri kazasız atlattı, maçı hep kontrolünde götürdü. Mrsic, Fenerbahçe için ne kadar verimsiz bir günündeyse, Nikolic de Efes'e o kadar önemli katkı yaptı ki "maçın yıldızı" olarak oyuna damgasını vurdu. Efes'in sıkıştığı anlarda devreye giren Nikolic - Solomon ikilisi, son çeyrekte de görevlerini başarıyla yerine getirdiler. 

Büyük handikap 
Fenerbahçe ikinci yarıya istekli başladı ve özellikle Ömer ve Erdal'ın çabalarıyla Efes'i sürekli sıkıştırdı. Ama ne yazık ki Mrsic hem hücumda, hem de müdafada gününde değildi. Salyers da ikinci yarıda kıpırdanır gibi oldu, ama Efes'in yaptığı iyi müdafa ve Solomon'un hücumda penetrelerle yarattığı basketlerle Fenerbahçe savunmasını adeta dağıttı. Efes en önemli artısı olan tecrübesiyle sonuca gitmeyi bildi. 
Fenerbahçe, Corsley Edwards'a biraz daha fazla sayıda top geçirirse Efes Pilsen müdafası için tehlike yaratabilir. Çabuk üçlük atışlarla dışardan skor üretemezsen, zor üçlük denersen maçı kazanman her zaman zordur. Pazartesi günü oynanacak maçta Efes'i yenebilmesi için Fenerbahçe'nin takım olarak çok üst düzey bir performans göstermesi gerekiyor. İnişli çıkışlı grafik böyle güçlü bir rakip karşısında büyük handikap... 


</TEXT>
</DOC>
