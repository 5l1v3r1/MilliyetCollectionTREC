<DOC>
<DOCNO> 348743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonyas11.html </URL>
<DATE> 2005/06/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tuzu yemek piştikten sonra ekleyin 
</HEADLINE>
<TEXT>

     Hakan TÜRKTAN ESKİŞEHİR, DHA 

      ESKİŞEHİR Sağlık Müdürlüğü Ana Çocuk Sağlığı ve Aile Planlaması Merkezi Başhekimi Dr. Neziha Yıldız, iyotun kaybolmaması için tuzun mutlaka yemek piştikten sonra eklenmesi gerektiğini söyledi. 
     Sağlık Müdürlüğü tarafından Anadolu Doğumevi Hastanesi toplantı salonunda pasta ve lokantacılara yönelik olarak düzenlenen İyot yetersizliğine bağlı hastalıkların önlenmesi ve tuzun iyotlanması'' konulu konferansta konuşan Dr. Neziha Yıldız, Önlenebilir zeka geriliği ve beyin hasarlarının temel nedenini iyot yetersizliğidir'' dedi. 
     İyot yetersizliğinin bir çok hastalığa neden olduğunu söyleyen Dr. Yıldız, İyot hamilelik döneminde yetersiz alındığında düşüklere, bebek ölümlerine, ölü doğum, sağırlık, dilsizlik, cücelik ve zeka geriliklerine neden olabiliyor. Çocukluk ve gençlik dönemlerinde yetersiz alınırsa guatr, kısa boyluluk, zeka geriliği, beyin hasarı, öğrenme yetersizliği algılama yetersizliği ve okul başarısında azalmalar gözlenebilir'' diye konuştu. 
     İyot yetersizliğinin yetişkinlerde de ciddi sorunlara yol açtığını belirten Dr. Yıldız şöyle konuştu 
     İyot yenilen gıdalardan ve içilen sulardan alınır. Deniz ürünlerinde bol miktarda bulunur. Ancak ülkemizde su ve toprakta yeterince iyot bulunamamaktadır. Dolayısıyla vücudumuzun ihtiyacı olan iyot toprakta yetişen bitkilerden alınamamaktadır. Bu nedenle iyot eksikliğini önlemek için iyotlu tuz kullanılması zorunludur. İyotlu tuz, geleneksel olarak kullanılan iyotsuz tuz veya kaya tuzuna göre temiz ve güvenilirdir. Rafine edildiği için daha az miktarda kullanılması yeterli olduğundan daha ekonomiktir. İyotlu tuz ısı, ışık ve nemden etkilenerek iyot kaybına uğradığından satın alırken tuzun son kullanma tarihine dikkat edilerek koyu renk ambalajlı ve karton kutularda paketli iyotlu tuzlar tercih edilmelidir. Evde ışık, güneş ve nemden korumak için koyu renk cam kavonozda, karanlık bir yerde saklanmalıdır. Tercihen yemeğin ateşten alınmasına yakın yani yemek piştikten sonra tuz eklenmelidir. Böylece iyot kaybının önüne geçilmiş olur.'' 
     
</TEXT>
</DOC>
