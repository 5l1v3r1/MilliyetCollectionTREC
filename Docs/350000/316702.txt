<DOC>
<DOCNO> 316702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun32.html </URL>
<DATE> 2005/02/19/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Almanya'nın televizyon dergisi Prisma Türkiye'yi kapak konusu yaptı 
</HEADLINE>
<TEXT>

     Almanya'da çok sayıda gazetenin ek olarak verdiği ''Prisma'' adlı haftalık televizyon dergisi, Türkiye'yi kapak konusu yaptı. 
     Birinci sayfada İstanbul'daki Mavi Cami'nin günbatımında çekilmiş fotoğrafının yer aldığı dergide, Kapadokya tanıtıldı ve İstanbul'da 1 haftalık tatil için okuyucular arasında yarışma düzenlendi. 
     ''Benim mağaram, senin mağaran'' başlığıyla verilen haberde, Kapadokya'nın güzellikleri anlatıldı. 
     Kapadokya üzerinde yapılan bir balon turunun anlatıldığı haberde, bu bölgenin birçok kültürün izlerini taşıdığına işaret edildi. 
     Bölgede yaklaşık 30 milyon yıl önce lavlardan oluşan taşları, rüzgarların ve değişik hava şartlarının bir ''masal manzarasına'' dönüştürdüğü ifade edilen haberde, tüm bölgenin bir açık hava müzesi olduğu kaydedildi. 
     Haberde ayrıca, Almanların yanı sıra çok sayıda Türkün de Kapadokya'nın güzelliğini keşfettiği ve çoğu zaman sahil yerine bu bölgeyi tercih ettiği belirtildi. 
     Almanya'nın önde gelen turizm şirketlerinden Öger Tours'un sahibi olan Avrupa Parlamentosu milletvekili Vural Öger de dergiye yaptığı açıklamada, Türkiye'nin bir tatil ülkesi olmasının yanı sıra dünyanın en büyük açık hava müzesi olduğunu, turistlerin, ödedikleri paraların karşılığını fazlasıyla aldıklarını söyledi. 
     Türk mutfağının kalitesinin de unutulmaması gerektiğini ifade eden Öger, Türkiye'nin turizm kapasitesinden hala yeteri kadar istifade edilemediğini, devletin destek sağlaması durumunda Karadeniz turizmini de geliştirmek istediklerini kaydetti. 
     Öger, Türkiye'nin güvenli bir ülke olup olmadığı sorusuna karşılık da, ''Terörizm tüm dünyada var. Türkiye bunun dışında kalmış değil. Ancak tecrübelerimiz, turistlerin saldırılardan ya da doğal afetlerden daha az çekinmeye başladıklarını gösteriyor. Rezervasyonları iptal etseler bile, kısa süre sonra yeniden istedikleri bölgeye gidiyorlar'' dedi. 
     
</TEXT>
</DOC>
