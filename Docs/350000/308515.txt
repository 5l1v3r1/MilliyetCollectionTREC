<DOC>
<DOCNO> 308515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur39.html </URL>
<DATE> 2005/01/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Akdağ Üniversite-hastane işbirliği Erzurum'dan başlayacak 
</HEADLINE>
<TEXT>

     Sağlık Bakanı Recep Akdağ, ülke genelinde uygulanacak üniversite-hastane işbirliğini, Erzurum'dan başlatacaklarını söyledi. 
     Bakan Akdağ, milletvekili seçilmeden önce görev yaptığı Atatürk Üniversitesi Tıp Fakültesi Araştırma Hastanesi'nde Çocuk Sağlığı ve Hastalıkları bölümünü ziyaret ederek, 4 yıldır lösemi tedavisi gören hastası Emrah Akansu'nun bayramını kutladı. Akansu, daha önce tedavisini yapan Bakan Akdağ'ın ziyaretinden dolayı memnun olduğunu ifade etti. 
     Serviste tedavi gören diğer çocukların da bayramını kutlayarak hediye veren Akdağ, Nenehatun Kadın Doğum Hastanesi'nde yeni açılan Yeni Doğan İşitme Tarama Bölümü'nde incelemelerde bulundu. 
     Doğum yapan anneleri de ziyaret ederek bebeklere altın hediye eden Akdağ, annelere bebek bakımı ile ilgili sorular sordu. Hasta kadınların, sorduğu soruları doğru bir şekilde cevaplandırmaları üzerine Akdağ, ''Bu, annelere bebek bakımı konusunda verilen eğitimin sonucudur'' dedi. 
     
     ERZURUM, PİLOT İL... 
     Sağlık Bakanı Recep Akdağ, üniversite-hastane işbirliğini de Erzurum'dan başlatarak, tüm yurt genelinde yaygınlaştırmayı hedeflediklerini söyledi. İlk olarak Erzurum Nenehatun Doğum Hastanesi ve Atatürk Üniversitesi Araştırma Hastanesi arasında işbirliği yapılacağını belirten Akdağ, şunları kaydetti 
     ''Yapılacak işbirliği ile hastanelerin aletleri ortak kullanılacak. Hasta takipleri birlikte yapılacak. Verilen hizmetlerin etkinliği artırılacak. Bu işbirliğini, Erzurum'da pilot uygulama olarak başlatıp, tüm yurt genelinde yaygınlaştıracağız.'' Yeni doğan bebeklerin 2005'te sağlık taramasından geçirilerek, ileride zeka geriliğine neden olan ''fenülketenüri hastası'' olanlarının belirleneceğini bildiren Akdağ, bu tarama ile bebeğin ve ailenin olumsuz etkileneceği bir rahatsızlıktan kurtulacağını söyledi. 
     
</TEXT>
</DOC>
