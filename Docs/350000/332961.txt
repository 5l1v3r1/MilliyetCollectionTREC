<DOC>
<DOCNO> 332961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy06.html </URL>
<DATE> 2005/04/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Cumhurbaşkanı Sezer Suriye'ye gitti 
</HEADLINE>
<TEXT>

     Cumhurbaşkanı Ahmet Necdet Sezer, Suriye Cumhurbaşkanı Beşar Esad'ın resmi davetlisi olarak, eşi Semra Sezer ile birlikte özel uçak ''GAP'' ile Suriye'nin başkenti Şam'a gitti. 
     Cumhurbaşkanı Sezer'i, Esenboğa Havalimanı'nda, TBMM Başkanvekili Sadık Yakut uğurladı. Uğurlamada, Cumhurbaşkanlığı Genel Sekreteri Kemal Nehrozoğlu, Ankara Valisi Kemal Önal ve diğer yetkililer de hazır bulundu. 
     Sezer, bazı kentlerde yaşanan ve üzüntü veren olumsuz gelişmelerin tüm ülkede giderek yaygınlaşmasını ve bunların belirli yönlere çekilmesini isteyen iç ve dış çevrelere karşı ortak duyarlılığın korunması gerektiğini belirtti. Sezer, ''Hiçbir güç ulusal birliğimiz ve ülke bütünlüğümüzü bozamaz. Türkiye Cumhuriyeti'nin korunacağından hiç kimse kuşku duymamalıdır'' dedi. 
     Sezer, Suriye'ye hareketinden önce Esenboğa Havalimanı'nda yaptığı açıklamada, Suriye'ye Cumhurbaşkanı Beşar Esad'ın resmi daveti üzerine gittiğini söyledi. 
     Merhum Cumhurbaşkanı Hafız Esad'ın cenaze törenine katılmak üzere 13 Haziran 2000 tarihinde Şam'a günübirlik bir ziyaret gerçekleştirdiğini hatırlatan Sezer, şimdi de Cumhurbaşkanı Beşar Esad'ın 13 Ocak 2004'te Türkiye'ye yaptığı resmi ziyarete karşılık vereceğini bildirdi. 
     Sezer, Suriye ile gerçekleştirilen karşılıklı ziyaretlerin iki ülkenin karşılıklı saygı, anlayış ve diyalog temelinde sağlanan gelişmenin göstergesini oluşturduğunu kaydetti. 
     Cumhurbaşkanı Esad'la gerçekleştireceği görüşmeler sırasında Türkiye-Suriye ilişkilerini tüm boyutlarıyla ele alacaklarını ifade eden Sezer, ''Bunların daha ileriye götürülmesi için atılabilecek adımlar üzerinde durmayı ayrıca her iki ülkeyi ilgilendiren bölgesel konulara ilişkin yaklaşımlarımızı dile getirmeyi öngörüyorum'' diye konuştu. 
     Sezer, ziyaretinin ilişkilerin daha da gelişmesine, bölgenin barış ve istikrarına katkıda bulunacağına ve iki ülke halkları arasındaki yakınlığı güçlendireceğine inandığını sözlerine ekledi. 
     
     ''ÜZÜNTÜ VEREN OLUMSUZ GELİŞMELER'' 

     Sezer, gezisiyle ilgili açıklamasının ardından ''bir konunun altını çizmek istediğini'' ifade ederek şunları söyledi 
     ''Bir süredir kimi kentlerimizde yaşanan ve hepimize üzüntü veren olumsuz gelişmelerin tüm ülkede giderek yaygınlaşmasını ve bunların belirli yönlere çekilmesini isteyen iç ve dış çevrelere karşı ortak duyarlılığımızı korumamız gerekmektedir. Belirli amaçlara hizmet eden olası kışkırtmalara kapılmamalıyız. Hiçbir güç ulusal birliğimiz ve ülke bütünlüğümüzü bozamaz. Türkiye Cumhuriyeti'nin korunacağından hiç kimse kuşku duymamalıdır.'' 
     
</TEXT>
</DOC>
