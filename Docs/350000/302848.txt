<DOC>
<DOCNO> 302848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur32.html </URL>
<DATE> 2005/01/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
23 günlük bebek hastane hastane dolaştırıldı 
</HEADLINE>
<TEXT>

     Zatürree teşhisi konularak tedavisi için Sinop'tan İstanbul'a gönderilen 23 günlük bebek, hastane hastane dolaştırıldıktan sonra Haydarpaşa Numune Hastanesi'nde tedavi altına alındı. 
     Sinop'un Boyabat ilçesinde çiftçilik yapan Hasan ve Sultan Kaya çiftinin 23 gün önce dünyaya gelen bebekleri Salih, dün akşam saatlerinde aniden rahatsızlandı. 
     İlçe hastanesinde yeterli donanım bulunmadığı gerekçesiyle Kastamonu Devlet Hastanesi'ne sevk edilen bebeğin, zatürree geçirdiği ve kusmuğu akciğerine kaçtığı için hayati tehlikesi bulunduğu anlaşıldı. 
     Bunun üzerine acil olarak İstanbul'a sevk edilen bebek, bu sabah Haydarpaşa Numune Hastanesi'ne ulaştırıldı. Ancak bebek, herhangi bir gerekçe gösterilmeden Marmara Üniversitesi Hastanesi'ne sevk edildi. 
     Buradan da geri çevrilen bebeğin babası Hasan Kaya, bu kez Özel Medipol Hastanesi'ne başvurdu. 
     Ancak tedavi için gerekli parayı bulamayan Hasan Kaya, morarmaya başlayan ve solunum güçlüğü çektiği için cihaza bağlanan bebeği özel hastaneden alarak yeniden Marmara Üniversitesi Hastanesi'ne götürdü. 
     Bebeğin bu kez de hastaneye kabul edilmemesi üzerine devreye, ambulanstaki sağlık görevlileri girdi. Görevlilerin girişimleri sonucu Haydarpaşa Numune Hastanesi'ne götürülen bebek, Çocuk Kliniği'nde akciğeri özel bir cihazla temizlendikten sonra tedavi altına alındı. 
     Hayati tehlikesi süren bebeğin babası Hasan Kaya, bebeğinin ölümün eşiğine geldiğini belirterek, ''Gittiğimiz hastanelerde bizimle ilgilenen olmadı. Nereye gittiysek 'çocuğunuzu alın götürün' dediler. Bebek can vermek üzereydi'' dedi. 
     
</TEXT>
</DOC>
