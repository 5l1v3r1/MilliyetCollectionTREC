<DOC>
<DOCNO> 308953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur20.html </URL>
<DATE> 2005/01/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kurtlar insanlara neden saldırıyor 
</HEADLINE>
<TEXT>

     Karadeniz Teknik Üniversitesi KTÜ Orman Fakültesi Öğretim Üyesi Yrd. Doç. Dr. Şağdan Başkaya, kurt saldırıları konusunda üniversitelerin ilgili fakülteleri, araştırma kurumları, doğa koruma ile ilgili sivil toplum örgütleri başta olmak üzere herkese önemli görevler düştüğünü belirterek, ''Aksi takdirde kurtlar saldırmak zorunda kalacaklar'' dedi. 
     Yrd. Doç. Dr. Başkaya, AA muhabirine yaptığı açıklamada, son günlerde kurt saldırılarının sık sık gündeme geldiğini hatırlattı. 
     Doğa Koruma ve Milli Parklar Genel Müdürlüğü yetkililerinin kurtlar ile ilgili şikayetlerin genel olarak Mersin, Konya, Karaman, Erzurum, Ankara, Kars ve Kırklareli illerinde yoğunluk gösterdiğini bildirdiğini ifade eden Yrd. Doç. Dr. Başkaya, şöyle devam etti 
     ''Kurtlar, evcil hayvanlara ve bazen insanlara verdikleri ölümcül zararlarla toplumlarda kötü bir üne sahiptir. Fakat kurtlar, özellikle avladıkları yaban hayvanlarının popülasyonlarını dengede tutarak eko sistemin sağlıklı bir şekilde devam etmesini sağlayan oldukça önemli bir yırtıcı türdür.'' 
     
     ''YAŞAM ALANLARI BOZULUYOR'' 
     Kurt için uygun yaşam alanlarının bozulması, parçalanması veya yok edilmesinin aynı zamanda alandaki diğer türler için de istenilmeyen bir durum olduğunu vurgulayan Başkaya, şunları kaydetti 
     ''Yapılan çalışmalarda, kurdun yaşam alanlarındaki tahribata ek olarak, besin kaynakları olan bitki veya hayvan türlerinin azalması ve yok olması sonucu insanlara saldırdığı ve bugünkü durumun ortaya çıktığı tespit edilmiştir. Kurtlar, bir alanda bulunması gerekenden çok daha düşük popülasyon yoğunluğuna sahip olsalar bile günümüz şartlarında insan çıkarları ile çatışmamaları mümkün değildir. Ekonomik sıkıntıların çok yoğun olarak yaşandığı kırsal alanlarda kaçak yapılaşma, ormandan tarım alanı açma, yol yapımı, kaçak ağaç kesimleri gibi birçok nedenle yaşam alanları tahrip edilmeye devam edilmektedir.'' Olumsuz durumların etkilerinin en aza indirilmesi ve yok edilmesi için başta eğitim ve ekonomik gelişmeyi sağlamak için gerekli önlemlerin alınmasının çok önemli olduğunu ifade eden Başkaya, şunları belirtti 
     ''Bu konuda üniversitelerin ilgili fakülteleri, araştırma kurumları, doğa koruma ile ilgili sivil toplum örgütleri başta olmak üzere herkese önemli görevler düşmektedir. Aksi takdirde kurtlar saldırmak zorunda kalacaklar ve insanların kafasındaki saplantı haline gelmiş olan kötü ünleri devam edecektir. Bunun sonucunda da insanlar her gördükleri yerlerde kurtları öldürmeye çalışacaktır.'' 
     
</TEXT>
</DOC>
