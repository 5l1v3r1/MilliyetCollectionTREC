<DOC>
<DOCNO> 344430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/ekonomi/eko01.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuş Grubu'na Garanti'den 250 milyon dolar geliyor 
</HEADLINE>
<TEXT>


Doğuş Holding ABD'li HBK Master Fund'a, Garanti hisselerinden 250 milyon dolarlık satış opsiyonu yapmak için görüşmelere başladı. Grup, kasımda yapılan ilk satışla birlikte 400 milyon dolarlık nakit girişi sağlamış olacak 

Finans atölyesi SONGÜL HATISARU 

Doğuş Holding, sahibi olduğu Garanti Bankası hisselerinin bir kısmının satışı için opsiyon verilmesi konusunda, portföy yatırımı yapmak isteyen ABD merkezli HBK Master Fund ile görüşmelere başladı. Fiyatlama ile ilgili görüşmelerin tamamlanmasının ardından önümüzdeki günlerde hisse satış operasyonunun tamamlanması bekleniyor. Söz konusu işlemle HBK Master Fund'a yaklaşık 250 milyon dolar tutarında Garanti Bankası hissesini satın alma opsiyonu verilecek. Mevcut durumda Garanti Bankası'nın yüzde 58.49'u Doğuş Grubu'na ait bulunuyor. 

Çoğunluk Doğuş'ta 
Bankanın yüzde 41.51 sermayesi ise halka açık. 18 Mayıs itibariyle oluşan 4.5 milyar dolarlık piyasa değeri üzerinden yapılan hesaplamada 250 milyon dolarlık hisse satış opsiyonunun, bankanın sermayesinin yüzde 5 - 5.5'una denk geldiği görülüyor. Dolayısıyla opsiyon hakkının kullanılması durumunda Doğuş Grubu'nun bankadaki payının yüzde 53.49 - 53 seviyesine gerileyeceğini söyleyebiliriz. 
Hisse satış opsiyonu finansal bir işlem ve Morgan Stanley'in yürüttüğü bankanın satışı veya stratejik işbirliği görüşmeleri ile ilgisi yok. Ancak bu operasyonun ardından da bankanın çoğunluk hisseleri h l Doğuş Grubu'nda kalacağı için işlemin Garanti Bankası'nın satış görüşmelerini olumlu bile etkileyeceği söylenebilir. Doğuş Grubu geçen yıl kasım ayında yine aynı fona 150 milyon dolar tutarında hisse satış opsiyonu gerçekleştirmişti. Dün açıklanan opsiyon da gerçekleştiğinde Doğuş Grubu'na bankadaki hisselerinin satışı yoluyla 400 milyon dolar tutarında bir nakit girişi gerçekleşmiş olacak. 

Tansaş'ta süreç bekleniyor 
Grup, perakende zinciri Tansaş'ta da satış görüşmelerini yürütüyor. Perakende sektörüne oluşan yabancı ilgisiyle olumlu sonuçlanması beklenen Tansaş'taki görüşmelerinin de tamamlanmasının ardından Doğuş Grubu'na ciddi bir nakit girişi daha olması bekleniyor. Doğuş Grubu'nun ana hissedarı olduğu Garanti Bankası'nda da satış veya ortaklık görüşmeleri yürüttüğü hatırlandığında grubun önümüzdeki günlerde şaşırtıcı projelere imza atması beklenebilir. Çünkü bütün bu görüşmelerin olumlu sonuçlanması durumunda gruba büyük montanlı nakit girişi olacak. 

Özelleştirmeler 
Zaten borsada da bugünlerde en çok konuşulan konu Doğuş Grubu'nun dünkü nakit girişi ve bundan sonraki olası nakit girişleriyle hangi projelere imza atabileceği. Doğuş Grubu'nun, Orjin Grubu ile birlikte İstinye Park Alışveriş Merkezi projesini yürüttüğünü biliyoruz. Ancak gruba gelmesi muhtemel nakit girişinin hacmi düşünüldüğünde Doğuş'un çok daha büyük projelere imza atması beklenebilir. 
Borsa kulislerinde inşaat, bankacılık, otomotiv, perakende, turizm ve hizmet sektörlerinde faaliyet gösteren Doğuş Grubu'nun başta Milli Piyango olmak üzere özelleştirme ihalelerine ilgisiz kalmayacağı söyleniyor. Türkiye'nin yıllık yüzde 5'lerin üzerinde bir büyüme hızını yakaladığı düşünüldüğünde bütün holdinglerin yeni yatırımlara yönelmesi bekleniyor. Doğuş'un da buna yönelik konumlanmasını şimdiden yaptığı söyleniyor. 




</TEXT>
</DOC>
