<DOC>
<DOCNO> 340895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/soneko15.html </URL>
<DATE> 2005/05/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yapı Kredi'nin piyasa değeri 4 milyar YTL'yi aşıyor... 
</HEADLINE>
<TEXT>

     Yapı ve Kredi Bankası’nın YKB , Borsa’da oluşan piyasa değeri 4 milyar YTL’yi aşıyor. 
     İstanbul Menkul Kıymetler Borsası İMKB verilerine göre, YKB’nin piyasa değeri 6 Mayıs Cuma günkü Borsa kapanışı itibariyle 4 milyar 25 milyon 44 bin YTL olarak belirlendi. 
     
     1944 YILINDA KURULDU 
     YKB, 1944 yılında Türkiye Cumhuriyeti’nin ilk özel bankası olarak Kazım Taşkent tarafından kuruldu. 
     1980’de Çukurova Holding bünyesine giren YKB, sektörde pek çok 
     yeniliğe imza attı. 
     YKB, Türkiye Bankalar Birliği verilerine göre, 30 Eylül 2004 tarihi itibariyle 24 katrilyon 579.7 trilyon lira toplam aktifleri ile Türkiye’nin 5. büyük bankası konumunda bulunuyor. YKB, 408 şube ve 10 bin 600 personel ile hizmet veriyor. 
     
     KREDİ KARTLARINDA İŞLEM HACMİ PAZAR PAYI YÜZDE 25 
     YKB’den 2004 faaliyetlerine ilişkin 10 Mart’ta yapılan açıklamaya göre, bankanın 2004 yılı sermaye yeterlilik rasyosu yüzde 18.3 olarak gerçekleşti. 
     Özkaynakları 4.6 milyar YTL’yi aşan YKB’nin toplam aktifleri Aralık 2004 itibariyle 24.6 milyar YTL’ye ulaştı. Toplam mevduat 14.3 milyar YTL, nakit krediler ise 10.1 milyar YTL düzeyinde bulunuyor. 
     Kredi kartlarında yıllık işlem hacmi pazar payı yüzde 25 olarak gerçekleşirken, gayrinakit krediler 9.4 milyar YTL’ye yükseldi. 
     Sabit kıymetler ve elden çıkarılmakta olan bazı iştirakler için ihtiyatlılık prensibi çerçevesinde ayrılan karşılıklar, banka bilançosunun likiditesinin artırılması amacıyla gerçekleştirilen bazı faaliyet dışı aktif satışlarından kaynaklanan zararlar ve ayrılan ilave vergi karşılıkları nedeniyle 2004 yılında 58.9 milyon YTL zarar açıklandığı ifade edilen açıklamada, bu faktörlerin etkileri arındırıldığında ise YKB’nin 2004 yılı net karının 300 milyon YTL’yi aşabileceğinin görüldüğü vurgulanmıştı. 
     
</TEXT>
</DOC>
