<DOC>
<DOCNO> 321541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo12.html </URL>
<DATE> 2005/03/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TBL'de 19. hafta da Efes Pilsen'in liderliğinde geçildi... 
</HEADLINE>
<TEXT>

     Türkiye Basketbol Ligi'nde TBL 19. hafta mücadelesi de Efes Pilsen'in liderliğinde geçildi. 
     Ligin 19. haftasında lider Efes Pilsen, deplasmanda Erdemirspor karşısında fazla zorlanmadan galip geldi ve puanını 36'ya çıkararak, zirvedeki yerini de yine averajla korudu. 
     Liderle aynı puanla 2. sırada yer alan Ülkerspor ise adeta antrenman maçı havasındaki karşılaşmada, İTÜ önünde 39 sayılık farka ulaştı ve zirve yarışını sürdürdü. 
     Böylece ligin zirvesindeki 2 takım da üst üste 6. galibiyetlerini almış oldular. 
     Bu 2 takımı izleyen ve 9 Mart Çarşamba günü erteleme maçında karşı karşıya gelecek olan Beşiktaş ve Fenerbahçe ise haftayı yenilgilerle kapadılar. 
     3. durumdaki Beşiktaş, Darüşşafaka karşısında Khalid El Amin dışında skora katkıda bulunan sporcusu çıkmayınca, farklı skorlu yenilgiden kurtulamayıp 4. yenilgisine uğrarken, 4. sırada yer alan Fenerbahçe ise zorlu İzmir deplasmanında 5. sıradaki Tuborg Pilsener'e son saniyelerde gelen basketle yenildi ve bu sezonki 6. yenilgisini aldı. 
     Son haftaların en başarılı ekibi görünümündeki Türk Telekomspor ise üst üste 5. ve son 8 maçında 7. galibiyetine, hemşehrisi Büyük Kolej önünde ulaştı. 
     
</TEXT>
</DOC>
