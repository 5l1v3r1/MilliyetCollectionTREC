<DOC>
<DOCNO> 318244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy13.html </URL>
<DATE> 2005/02/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
CHP milletvekilleri SSK hastanelerine gitti... Meral neden sinirlendi 
</HEADLINE>
<TEXT>

     CHP Genel Başkan Yardımcısı Cevdet Selvi ve partili bazı milletvekilleri SSK'dan devredilen hastaneleri ziyaret ederek, vatandaşların şikayetlerini dinledi. 
     Selvi ve beraberindeki CHP Ankara milletvekilleri Muzaffer Kurtulmuşoğlu, Bayram Meral, Yılmaz Ateş, Zekeriya Akıncı ve İzmit milletvekili İzzet Çetin ilk olarak Sağlık Bakanlığı Etlik Polikliniği'ni ziyaret ettiler. 
     Başhekim Sami Türkoğlu ve Numune Hastanesi Başhekimi Mahmut Koç tarafından karşılanan CHP'liler, hastanede incelemelerde bulundular. 
     Selvi, burada yaptığı açıklamada, altyapısız, gümrükten mal kaçırır gibi hastanelerin devredildiğini savunarak, bunun vatandaşları zora soktuğunu söyledi. Bu durumun ileriye dönük büyük sorunları da beraberinde getireceğini ifade eden Selvi, ''Sayın Bakan bizim geleceğimizi haber almış, başhekimleri uyarmış tedbir alınmış'' dedi. 
     Bu sırada, Selvi'nin gazetecilere açıklama yaptığını gören vatandaşlar, ''Milletvekillerini değil, bizim sorunlarımızı dinleyin'' diyerek basın mensuplarına tepki gösterdiler. Şikayetlerini sıralayan hastalar, kuyruklardan ve ilaç bulamamaktan yakındılar. 
     
     2 GÜNDÜR DİYALİZE GİREMİYOR 

     Çocuğunun diyaliz hastası olduğunu ve 2 gündür hastanede beklediğini söyleyen Orhan Akgül adlı vatandaş yüksek sesle, ''Çocuğum burada ölüyor diyalize almıyorlar'' dedi. 
     Bunun üzerine koridordaki bankta yatan oğlu Mustafa Akgül hemşire kontrolünde sedyeye alınarak, yatan hasta bölümüne taşındı. CHP milletvekilleri daha sonra Sağlık Bakanlığı İhtisas Hastanesi'ne geçtiler. 
     Bir vatandaş, ''Rezalet yaşıyoruz, 4 tane kuyruğa girdim. Nereye gideyim, ne yapayım bilemiyorum, ben hastayım'' diyerek tepkisini dile getirirken, bir başka hasta da saat 07.00'den beri sıra beklediğini ve muayene olmadığını dile getirdi Bir başka hasta ise ''Sabredin birkaç aya kadar düzelecek deniyor. Ben öldükten sonra mı sorunlar çözülecek '' diye konuştu. 
     Cevdet Selvi ve milletvekilleri hastalara sorunları yerinde görmek ve hastalardan dinlemek için geldiklerini, devir işleminin yanlışlığının farkında olduklarını söylediler. 
     Bu sırada, tahlil sonuçlarını almak için sırada bekleyen bir hasta da, ''Sizi, Meclis'e bir iş yapacaksınız diye gönderdik. Bir şeyler yapın'' dedi. 
     Selvi, bazı hastaların kendisini Sağlık Bakanı zannederek, tepki göstermesi üzerine de kendisini tanıtarak, sorunların farkında olduklarını ve çözümü için çalışacaklarını bildirdi. 
     
     ''TEDBİRE RAĞMEN HASTALAR PERİŞAN'' 

     Milletvekilleri son olarak Sağlık Bakanlığı Çocuk Hastalıkları Hastanesi'ne gittiler. Burada da hastaların şikayetlerini dinleyen milletvekilleri hastalarla konuşarak, geçmiş olsun dileğinde bulundular. 
     Bedensel Engelli çocuğu olan bir vatandaş tekerlekli sandalyedeki çocuğuyla kapı kapı gezdiğini ve muayene olamadığını anlattı. 
     Hastane ziyaretlerinin ardından değerlendirme yapan Selvi, olayın hastalar için bir işkenceye dönüştüğünü gördüklerini ifade etti. 
     Selvi, Sağlık Bakanı'nın ziyaretleri konusunda hastaneleri uyardığını savunarak, ''Sağlık Bakanı bizim geleceğimizi haber almış hastaneleri uyararak, tedbir aldırmış. Buna rağmen, gördük ki hastalar perişan. Hastanelerin ne yapması gerektiği belli değil. Sağlık personeli elinden gelen gayreti gösteriyor ama acelece çıkarılan yasa Türkiye gerçeklerine göre sonuçlar doğurdu. 
     Hastayı saatlerce kapı kapı dolaştırmak hiç sağlıklı bir yöntem değil, Başbakan medyayı suçlayarak kendi hatasını örtmeye çalışıyor. Personel sayısını arttırmadan altyapı sorununu halletmeden böyle bir düzenleme yapmak kadar yanlış bir şey yoktur. Bu yanlışlıktan bir süre sonra iktidarda dönecektir.'' 
     
     TARTIŞMA .. 

     Bu arada milletvekilleri hastaneden ayrılırken, bir vatandaş uygulamadan memnun olduğunu dile getirerek, ''Allah Sağlık Bakanı'ndan, AK Parti'den razı olsun. Bir iki ay sonra sorunlar çözülür, burada siyaset yapmayın'' diye bağırdı. 
     Bunun üzerine Bayram Meral, sinirlenerek hastaya, ''Burada siyaset yapmıyoruz. Burada insanlar konuşuyor. Ahlaksız herif'' dedi. 
     
</TEXT>
</DOC>
