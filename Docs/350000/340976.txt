<DOC>
<DOCNO> 340976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo30.html </URL>
<DATE> 2005/05/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Özerten Galatasaraylıyım, Gençlerbirliği'nin de üyesiyim... 
</HEADLINE>
<TEXT>

     Futbol Federasyonu Başkanı Levent Bıçakcı, yeni Merkez Hakem Kurulu MHK Başkanı Ufuk Özerten ve üyeleri, yönetim kurulunun oybirliğiyle bu göreve atadığını söyledi. 
     MHK Başkanı Ufuk Özerten’in Lütfi Kırdar Uluslararası Kongre ve Sergi Sarayı’nda düzenlediği ilk bilgilendirme toplantısına eski MHK başkanı Sabri Çelik ile birlikte katılan Bıçakcı, yasa değişikliğinden sonra geçen Perşembe günü olağanüstü toplanarak yeni MHK başkanı ve üyelerini atadıklarını ifade ederek, "Oybirliğiyle bu kararı aldık. 
     Özerten futbol ailesinin değerli bir mensubudur. Federasyonda çok önemli görevler üstlenmiştir. Yeni MHK üyeleri de son derece değerli kişilerdir" dedi. 
     MHK eski başkanı Sabri Çelik’e de teşekkür eden Bıçakcı, şöyle devam etti 
     "Geçtiğimiz dönemlerle kıyaslanmamayacak şekilde performans gösterildi. Daha az hatalar yapılır duruma geldi. Ama amacımız bu çıtayı daha yukarıya çekmek yepyeni bir hakem ortamı yaratmak. MHK atamayla geldi. Ancak diğer yan kurullarımızdan farklı olarak görev süremiz süresince görevde olacaklar. Kendileri üzerinde görevden alma ve değişiklik yapma imkanımız yok. Özerk bir kurul olacak." 
     
     YENİ BAŞKAN ÖZERTEN "AMACIMIZ ÇITAYI YÜKSELTMEK" 

     MHK’nin yeni başkanı Ufuk Özerten, "Enkaz devraldık" edebiyatı yapmayacağını, amaçlarının çıtayı daha yukarı çıkarmak olduğunu söyledi. 
     Türk hakemlerine güvendiklerini vurgulayan Özerten, "Hakemlerimizin yeteneklerine inanıyoruz. Kendi kişiliklerini ortaya koydukları taktirde maçları en iyi şeklide yöneteceklerdir. 
     Hakemlerimiz bundan böyle hiçbir zaman yanlış yapmayacaklardır ama hata yapacaklardır. Hatasız kul olmaz. Hatalı hakemlerimizin hiç kimse tarafından rencide edilmemesini diliyorum" dedi. 
     Ufuk Özerten, kamuoyunda çeşitli spekülasyonların yapıldığını ifade ederek, şöyle konuştu 
     "Sabri Çelik ile 20 senedir tanışırım, ağabey-kardeş gibiyiz. 
     Kimseyle hiçbir problemimiz yoktur. Bugün bütün futbol camiasını kucaklayan bir yapıyla geliyoruz. Hakemlik çok zor bir sanat. değişik şeyler düşünüyorum. Sizlerle hakemleri bir maç yaptırmayı düşünüyorum. 
     Bu sefer fırıldağı hakemler yapacak. Sizler onlara hakemlik yapacaksınız, el mi yaman bey mi yaman onu herkesin görmesini istiyorum. Hakem ile hakim arasında sadece bir harf var ama hakimin karar vermek için bazen 5 senesi oluyor. Hakem kardeşlerimiz saniyeden de az zamanda karar verdikleri oluyor. Bu konularda herkesin anlayışlı olmasını rica ediyorum." 
     
     "ATAMALARI ÇELİK’İN MHK’Sİ YAPTI" 

     Bu hafta yapılan maçların hakemlerini Sabri Çelik’in MHK’sinin atadığını açıklayan Özerten, "Niye onlar atadı. Kanunla ve zamanlamayla ilgili bir yarış içinde olduğumuz bir süreçte ilk toplantımızı Sabri ve Muhittin ile beraber yaptık. Kendileri zaten gerekli çalışmayı yapmışlardı. Bize sundular. Biz emeğe saygılı insanlarız. O arkadaşlarımızın emeğini kendi imzalarımızla sunduk. 
     Başarı varsa Sabri Çelik ve arkadaşlarının, problem varsa sorumluluk bize aittir. Ama olağanüstü güzel bir hafta geçirdik" diye konuştu. 
     Türkiye’de yaklaşık 5 bin kulüp olduğunu anlatan Ufuk Özerten, her kulübe eşit mesafede olacaklarını söyledi. Kendisinin ve Gazanfer Doğu’nun hakem camiasının içinden gelmediğini dile getiren Özerten, "İlk MHK toplantısında arkadaşlarıma Sizlerin eski kavgaları olabilir, beyaz sayfa açın, kimseye karşı kin güdülmeyecek kimsenin hakkı yenmeyecek dedim. Hakemlerin hakkını kimseye de yedirmeyiz. Bu konuda herkese eşit mesafede adil davranılacak. Biz hakemliği en alttan en yukarıya doğru elden geçirmeyi düşünüyoruz. Hakemin hakkını biz yemezsek sahadaki hakem de hiçbir kulübün hakkını yiyemez" dedi. 
     Ufuk Özerten, kendisine Futbol Federasyonu Yönetim Kurulu üyelerinin itirazları olmadığını anlatarak, şöyle devam etti 
     "Ben MHK’yi ve federasyonu güçlü kılmak için yönetim kurulu üyeliğimin de devam etmesini istedim. Ama birkaç arkadaş uygun olmayacağını söyledi. Kimi atarsa atasın bundan sonra bu sorumluluk federasyon ile bağdaştırılacaktır. Federasyon ile hiçbir şeyi bağdaştırmayın her şeyin sorumlusu biziz. Hesap verilecekse de biz veririz, hesap sorulacaksa da biz sorarız. Bu görev benim için tenzili rütbedir. Ama biz gerçekten Türk hakemliğine hizmet için geldik." 
     
     "KÜÇÜK YAŞTAN BERİ GALATASARAYLIYIM" 

     Ufuk Özerten, bir gazetecinin sorusu üzerine küçük yaştan beri Galatasaraylı olduğunu, bunun sorun olacağını düşünmediğini söyledi. 
     Herkesin futbolu çok sevdiği bir ülkede bu işin yöneticiliğine soyunan insanın bir takımı tutmasının normal olduğunu kaydeden Özerten, konuşmasına şöyle devam etti 
     "Bunu söylememek sahtekarlıktır. Ben küçük yaştan beri Galatasaraylıyım. Herkesin sırtında bir takım formalar olabilir. 
     Önemli olan bunu çıkarıp görev yapmak. Ben aynı zamanda Gençlerbirliği Kulübü üyesiyim. Koltuğum değişti diye karekterim de mi değişecek. 
     Bize herkes güvenmek zorunda. Güveninize layık olduğumuzu göstereceğiz. Türkiye bu konuda bize uyacak. Galatasaraylıyım ve Gençlerbirliği üyesiyim. Bunu herkes bilecek. Buraya benim yerime başkasını getirdikleri zaman Milanlı mı olacak uzaylı mı olacak 
     İnsanın rengi icraatlarından belli olur." Ufuk Özerten, bir gazetecinin, "Görev süreniz ne zaman doluyor, yasada belirtilmemiş " şeklindeki sorusu üzerine, "Bizden Türk futbolunun kurtulması zor görünüyor. Çünkü kanunda süre yok. Biz buraya kimseye taviz vermeden federasyonun tam desteğiyle geldik. Adam gibi geldik, adam gibi görev yapacağız. Gerektiğinde de adam gibi gideceğiz" dedi. 
     Kimsenin yükünün altına girmeyeceklerini belirten Özerten, tüm kulüp başkanlarının da desteğini aldıklarını ifade etti. 
     Ufuk Özerten, her konuda açık olduğunu belirterek, "Herkes konuşsun ama seviyeli, karakterli, belden aşağı vurmadan, basın şeref ve haysiyetine yakışır şekilde" diye konuştu. 
     Özerten, 11 Mayıs Çarşamba günü üst klasman orta ve yardımcı hakemlerle İstanbul’da tanışma toplantısı yapacaklarını söyledi. 
     Özerten’in toplantıda MHK üyelerini de tanıtarak, onlarla birlikte basına fotoğraf verdi. 
     
     ESKİ BAŞKAN ÇELİK "GÖREVİ BAŞIMIZ DİK TESLİM EDİYORUZ" 

     MHK eski Başkanı Sabri Çelik ise Bıçakcı’nın daveti üzerine bu toplantıya geldiğini belirterek, "Başımız dik görevi teslim ediyoruz" dedi. 
     Çelik, görev sürelerince hakem tayinlerinde kimsenin tesiri olmadığını, hiç kimsenin hakem isteyemediğini belirterek, "Dürüsttük, şeffaftık, cesurduk, kimseye diyet ödemedik. Namusumuzla ve şerefimizle görev yaptık. Başımız dik gidiyoruz. Yeni MHK’ye başarılar dilerim. Umarım uzun dönem görev yapar ve düşüncelerini gerçekleştirme fırsatı bulurlar" diye konuştu. 
     Levent Bıçakcı ve Sabri Çelik, açıklamalarının ardından toplantıdan ayrıldı. 

     
</TEXT>
</DOC>
