<DOC>
<DOCNO> 322748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/spor/spo07.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistte şimdi Eşref zamanı 
</HEADLINE>
<TEXT>


MURAT AĞCA 


Gözü yine kürsüde 
ATİNA Olimpiyatı'nda çekiç atmada bronz kazanarak Türk atletizminde tarihi bir başarıya imza atan Eşref Apak, yarın Mersin'de başlayacak Avrupa Atmalar Şampiyonası'nda da zirveye çıkmak için yarışacak. Yeni antrenörü Astapkovich ile birlikte tekniğini de değiştiren ve bu yılın en iyi derecelerine ulaşan Apak geleceğe umutla bakıyor, "10 yıldır kullandığım teknikten tamamen uzaklaştım. Kendimi yeni doğmuş gibi hissediyorum" diyor. 

Yeni teknik 
BEYAZ Rus antrenörünün büyük bir ekolden geldiğini ve kendisi gibi başarıya aç olduğunu da vurgulayan Apak şöyle devam etti "Antrenörümün abisi dünya rekortmeni. Dolayısıyla dünya rekoru getiren teknikle çalışıyorum. Artık çekici kafese çarptırmaktan da kurtuldum. Alışma devresindeyim. 80 metrenin üzerine çıkıp, bu yılki Dünya Şampiyonası'nda da kürsüyü hedefliyorum. Mersin'de güçlü rakiplerime değil, kendi dereceme bakacağım". 

Zorlu rakipler 

MERSİN'DE 29 ülkeden 185 sporcunun katılımıyla yapılacak Avrupa Atmalar Şampiyonası'nda Eşref Apak'ı zorlu rakipler bekliyor. Apak'ın rakipleri B.Rus Ivan Tikhon'un yanı sıra en iyi dereceleri Apak'ı geride bırakan Rus Aleksey Zagornyi, Ilya Konavalov ile Alman Holger Klose olacak. 

18 Türk atlet 

ŞAMPİYONAYA Türkiye'den 18 atlet katılacak. Apak'ın yanı sıra, güllede ve diskte Ercüment Olgundeniz, bayanlar güllede Filiz Kadoğan, ciritte Berna Demirci, çekiçte Zübeyde Yıldız yarışacak. Ücretsiz olarak izlenecek müsabakaların açılış töreni bugün saat 16.00'da yapılacak. 


</TEXT>
</DOC>
