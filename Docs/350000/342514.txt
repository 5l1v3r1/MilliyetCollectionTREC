<DOC>
<DOCNO> 342514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/soneko08.html </URL>
<DATE> 2005/05/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Otomotiv sektörünün geleceği çok parlak... 
</HEADLINE>
<TEXT>

     Yaşanan daralmaya rağmen Türkiye’de otomotiv sektörünün geleceğinin çok parlak olduğu bildirildi. 
     Mercedes-Benz Türk’ün ortağı Koluman Motorlu Araçlar A.Ş. Yönetim Kurulu Üyesi Kaan Saltık, AA muhabirine yaptığı açıklamada, Türkiye’nin otomotiv için büyük bir pazar olduğunu, şu anda başta vergilerin yüksekliği olmak üzere engellerin kaldırılması durumunda Türkiye’de yılda 2.5 milyon araç satılabilecek kapasite bulunduğunu kaydetti. 
     Saltık, şirketlerinin Mercedes firması ile ilişkilerinin 1967 yılına dayandığını, Türkiye’deki 26 bayiden 4’ünü şirketleri bünyesinde faaliyet gösterdiğini ve toplam satışının yüzde 30’unu gerçekleştirdiklerini bildirdi. 
     Kaan Saltık, Türkiye’de şehirlerarası otobüste 1965’den bu yana lider olan Mercedes-Benz’in, son iki yıldır da kamyonda pazar hakimiyetini ele geçirdiğini vurgulayarak, "Ağır vasıtadaki bu hakimiyet sayesinde Mercedes-Benz, hem otobüs hem de kamyon üretimi Türkiye’de yapıyor" dedi. 
     Firmanın otobüs üretimini İstanbul, kamyon üretimini de Aksaray’daki fabrikasında gerçekleştirdiğini belirten Saltık, şunları söyledi 
     "Mercedes-Benz’in şehirlerarası otobüsteki pazar payı 40 yıldır yüzde 50 ile yüzde 65 arasında değişiyor. Geçen yıl, bu pay, yüzde 62.3 olarak gerçekleşti. Bu yılın 4 aylık döneminde de otomotivdeki 
     genel daralmaya bağlı olarak oran yüzde 50 civarında oldu. 
     Otobüsteki bu hakimiyet, son iki yıldan bu yana kamyon pazarına da yansıdı. Türkiye’de, geçen yıl satılan kamyonların yüzde 28’inin markası Mercedes-Benz oldu. Ağır vasıtadaki bu hakimiyetin artarak süreceğini tahmin ediyoruz. Özellikle kamyonda, pazar payının bu yıl yüzde 30’u bulmasını hedefliyoruz." Saltık, yaşanan daralmaya rağmen otomotiv sektörünün geleceğinin çok parlak olduğunu belirterek, "Türkiye otomotiv için büyük bir pazar. Şu anda başta vergilerin yüksekliği olmak üzere engeller kaldırılsa Türkiye’de yılda 2.5 milyon araç satılabilecek kapasite var" dedi. 
     
     OTOMOBİL SAYISI AB’NİN EN GERİ ÜLKESİNİN 3’DE BİRİ 
     Otomobilin günümüzde artık lüks değil ihtiyaç haline geldiğini ifade eden Saltık, buna rağmen bin kişiye düşen sayının Türkiye’de 100 iken, en geri kalmış Avrupa Birliği ülkesinde bile 200-300 seviyesinde bulunduğunu kaydetti. 
     Saltık, vergi artışlarının yabancı yatırımcının motivasyonunu olumsuz etkilediğini, özellikle üst gelir grubuna hitap eden Mercedes-Benz markanın binek otomobilde daha fazla etkilendiğini, liste fiyatının neredeyse yarıdan fazlasının vergilerden oluştuğunu kaydetti. 
     Kaan Saltık, ithalatta bir miktar gerileme ve ihracat artışı için sektörün önünü tıkayan vergilerin indirilmesinin önemine dikkati çekerek, "Vergiler inerse, sektör kendi teknolojisini de üretecek, yabancı yatırımcı cesaret bulacak, bu istihdamı da beraberinde getirecektir" dedi. 
     
</TEXT>
</DOC>
