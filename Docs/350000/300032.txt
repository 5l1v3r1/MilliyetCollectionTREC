<DOC>
<DOCNO> 300032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas04.html </URL>
<DATE> 2004/12/22/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Tersten konuşuyor 
</HEADLINE>
<TEXT>

     Tarkan ÇETİN DHA 

ISPARTA'da matematik öğretmenliği yapan 32 yaşındaki Hüseyin Akıncı, Türkçeyi tersten konuşabiliyor. Hüseyin Akıncı, söylenen herhangi bir cümle, şarkı ya da kelimeyi hiç takılmadan anında tersinden söylüyor. 
     Bu yeteneğini 14 yaşında dağda çobanlık yaparken kazandığını belirten Hüseyin Akıncı, "Ortaokula giderken hafta sonları koyun güdüyordum. Bütün gün boş olunca kendimi oyalamak için kelimeleri tersten düşünmeye başladım. Yıllar boyunca bu sürdü ve kesintisiz tersten konuşabilmeye başladım'' dedi. 
     Isparta Dersanesi'nde matematik dersleri veren Hüseyin Akıncı, öğrencilerin sıkıldığı anda, motivasyonlarını sağlamak için konuları tersten anlattığını belirtti. Öğrencilerin derslerini çok sevdiğini belirten Hüseyin Akıncı, "Yolda gördükleri zaman Bak ters adam' diyorlar. Tersten şiir okuyorum. Hayretle izliyorlar'' diye konuştu. 
     Evli ve iki çocuk babası olan Hüseyin Akıncı, yabancı dildeki kelimeleri içinde çok sessiz harf bulunması nedeniyle tersine çevirirken, zorlandığını söyledi. Şarkıları da tersten söyleyen Hüseyin Akıncı, amacının Isparta'da Türkçe'yi tersten okuyanlar kulübü kurmak olduğunu ifade etti. 
     
</TEXT>
</DOC>
