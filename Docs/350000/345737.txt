<DOC>
<DOCNO> 345737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo40.html </URL>
<DATE> 2005/05/25/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Ankaraspor'da Ümit Karan idmanı yarıda bıraktı... 
</HEADLINE>
<TEXT>

     Büyükşehir Belediyesi Ankaraspor, ligin son haftasında deplasmanda yapacağı Kayserispor maçının hazırlıklarını sürdürdü. 
     ASKİ Tesisleri’nde teknik direktör Samet Aybaba yönetiminde yapılan çalışmaya tüm futbolcular katılırken, oyuncuların oldukça neşeli oldukları gözlendi. 
     Geçirdiği menisküs ameliyatı sonrası Molnar ilk kez takımla birlikte antrenmana çıkarken, arka adalesinde zorlanmaya bağlı ağrısı bulunan Ümit Karan, idmanı yarıda bıraktı. 
     Mavi-beyazlı takımın futbolcuları, istasyon çalışmasıyla başlayan antrenmanda, dar alanda tek pas çalışmasının ardından yarı sahada çift kale maç yaptı. 
     Büyükşehir Belediyesi Ankaraspor, Kayserispor maçı için yarın bu kente hareket edecek. 
     
</TEXT>
</DOC>
