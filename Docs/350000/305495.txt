<DOC>
<DOCNO> 305495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo18.html </URL>
<DATE> 2005/01/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Okan Buruk Şampiyonluk mücadelesine devam edeceğiz... 
</HEADLINE>
<TEXT>

     Beşiktaş'ın milli futbolcusu Okan Buruk, ligin ikinci yarısında şampiyonluk için mücadelelerini sürdüreceklerini söyledi. 
     Lige çok kötü bir başlangıç yaptıklarını, ancak daha sonra çıkışa geçerek, son 8-9 maçlık periyotta istedikleri sonuçlara ulaştıklarını hatırlatan Okan Buruk, ''Devre arası kampımız çok iyi bir ortamda geçiyor. Hazırlık dönemini en iyi şekilde değerlendirerek, ikinci yarıya da iyi bir başlangıç yapmak istiyoruz. Ligin ikinci yarısında oynayacağımız 17 maçı da kazanmak için elimizden geleni yapacağız. Bunu başardıktan sonra puan sıralamasında nereye geleceğimizi göreceğiz'' diye konuştu. Öte yandan, Efes Pilsen Cup'ta bu akşam İsveç'in Malmö takımıyla karşılaşacak Beşiktaş, bu sabah yaklaşık 40 dakika süren hafif bir çalışma yaptı. 
     Teknik Direktör Vicente Del Bosque yönetimindeki antrenmanda futbolcular, kültür-fizik çalışmasının ardından kısa süreli yarım sahada çift kale maç yaptı. Antrenmanda sakatlığı süren Emre Aşık yer almazken, Sergen ve Tayfun düz koşu yapmakla yetindi. 
     Bu arada Teknik Direktör Del Bosque'nin, Malmö karşısında Vitesse Arnheim ile yapılan maçtakinden farklı bir 11 ile takımı sahaya çıkarması bekleniyor. Antrenmanlarda denenen Nijeryalı Muhammed Süleyman'ın da bu maçta forma giyeceği bildirildi. 
     
</TEXT>
</DOC>
