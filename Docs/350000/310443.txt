<DOC>
<DOCNO> 310443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/spor/spo06.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Babamı kovdular ' 
</HEADLINE>
<TEXT>


Real Madrid'in ünlü golcüsü Ronaldo, Beşiktaş yönetimini ve futbolcuları suçlayarak, "Onu anlasaydılar, felsefesinin kazanmak üzerine olduğunu öğrenirlerdi" diye konuştu 

MEHMET ÇİFTÇİ 


'Bunu hak etmedi' 
SİYAH-Beyazlılar'ın Bosque'yi göndermesi, İspanya'da da büyük yankı uyandırdı. Real Madrid'in Brezilyalı golcüsü Ronaldo, dün yaptığı basın toplantısında Beşiktaş'ın Bosque'yi anlayamadığını savundu, "Beşiktaş sanki babamı kovdu. Bosque, bana göre Türkiye'den böyle gönderilmeyi hak etmedi. Onu anlasaydılar, Bosque'nin futbol felsefesinin kazanma üzerine kurulduğunu öğrenirlerdi" diyerek, yönetimi ve futbolcuları suçladı. 

'Kurban seçildi' 
İSPANYOL basını ise Beşiktaş'ın Bosque'ye sabır göstermediğini savundu. Marca gazetesi, "Bosque, Real Madrid'i ilk yılında beşinci yapmış, ancak takımı oturttuktan sonra peş peşe 2 lig, 2 Şampiyonlar Ligi, 1 de Kıtalararası Kupa'yı kazanarak İspanya'da sabrın kupalar getirdiğini kanıtlamıştı. Beşiktaş ise bir dünya devini kovdu" yorumunu yaptı. El Mundo Deportivo Gazetesi de, "Türkler, Bosque'yi kötü gidişin kurbanı seçip kovdular" diye yazdı. 

'Aşk hüsranla bitti' 
SPORT gazetesi, "Beşiktaş dev bir futbol adamına kapıyı gösterdi" başlığını kullandı. "Bosque'un Türk aşkı hüsranla bitti" diye yazan ABC gazetesi ise ünlü İspanyol hocanın, "Türkiye'ye ayak basar basmaz kendinizi inanılmaz bir baskı altında hissediyorsunuz. Bu baskı ve tansiyon, benim sonumu hazırladı" sözlerine yer verdi. El Correo Gazetesi de, "Beşiktaş hedefsiz kalınca, hedef olarak Bosque'u seçti" yorumunu yaptı. 

Bosque vedalaştı 

VICENTE del Bosque, dün Ümraniye'ye gitti, takımla vedalaştı. İlk olarak, Rıza Çalımbay'a "Hayırlı olsun" dileğinde bulunan İspanyol teknik adam, daha sonra futbolcularla beş dakikalık kısa bir görüşme yaptı. Bosque, "Hepinize başarılar dilerim. Her şey için teşekkürler" dedi. İstanbul'da kaldığı süre içinde Bosque'nin en iyi şekilde ağırlanması talimatını veren Başkan Yıldırım Demirören, ünlü çalıştırıcıyı geldiği gibi yine özel uçakla gönderecek. 


</TEXT>
</DOC>
