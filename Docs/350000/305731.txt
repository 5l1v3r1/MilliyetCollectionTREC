<DOC>
<DOCNO> 305731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun33.html </URL>
<DATE> 2005/01/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fransa'da Türkiye aleyhine karar, işler zorlaşıyor 
</HEADLINE>
<TEXT>

     Fransa'da, Avrupa Birliği AB ile ilgili kararlarda parlamentonun söz sahibi olmasını isteyen eski başbakanlardan Edouard Balladur'ün önerisi, Meclis Dışişleri Komisyonu'nda kabul edildi. 
     Komisyondaki oylamaya katılan 21 milletvekilinden 14'ü, öneri lehinde oy kullandı. 
     Fransa'da siyasi çevreler, hükümet gerekli desteği vermediği için, söz konusu önerinin Meclis Genel Kurul oturumunda kabul edilmesine şans tanımıyor. 
     Balladur'ün, Fransız anayasasının AB ile uyumu çerçevesinde sunduğu değişiklik önergesinde, ''meclis ve senato başkanının veya 60 milletvekili ya da senatörün imzasıyla, Avrupa ile ilgili sözleşmelerin hükümet tarafından parlamentoya getirilmesi'' öngörülüyor. 
     Fransa'da 5. Cumhuriyet Anayasası, dış politika konularında karar verme yetkisini cumhurbaşkanına tanıyor. 
     AB Brüksel zirvesi öncesinde bazı parlamenterlerin girişimiyle, Türkiye'ye müzakere tarihi verilme konusunda parlamentonun karar vermesi istenmiş, ancak anayasaya aykırı olduğu gerekçesiyle bu teklif reddedilmişti. 
     Fransa'da bu ay sonu meclis, Şubat ayında senatoda tartışıldıktan sonra Mart ayında oylanacak anayasa uyum paketi, AB anayasası ile ulusal anayasa arasındaki uyumsuzluğu gidermeyi amaçlıyor. 
     Paket, ayrıca AB'ye 2007 yılından sonra üye olacak ülkeler için Fransa'da referanduma gidilmesine olanak sağlıyor. 
     
     BALLADUR, CHIRAC ÇEKİŞMESİ 
     Bu arada, basında çıkan haber ve yorumlarda, Balladur'ün Dışişleri Komisyonu'nda yaptığı bu girişimin ardında, ''Türkiye'nin AB üyeliğine karşı çıkmak'' görüşünün yattığı dile getiriliyor. 
     Basın, ''eski iki dost Cumhurbaşkanı Jacques Chirac ve Balladur'ün, cumhurbaşkanlığı seçimlerinde aralarının bozulduğunu'' hatırlatarak, ''Balladur'ün, bu girişimle Türkiye'nin AB üyeliğine sıcak bakan Chirac'tan bir anlamda intikam almayı hedeflediği'' yorumunu yapıyor. 
     François Mitterrand'dan sonra yapılan seçimler sırasında başbakanlık görevinden istifa ederek cumhurbaşkanlığına aday olan Balladur ile Chirac'ın arası bozulmuştu. 
     Chirac, cumhurbaşkanı seçilmesinin ardından eski siyaset arkadaşına ne parti, ne de hükümet içinde bir daha önemli görev vermemişti. 
     
</TEXT>
</DOC>
