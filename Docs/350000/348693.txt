<DOC>
<DOCNO> 348693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur06.html </URL>
<DATE> 2005/06/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ulla gemisinin çıkarılması için çalışmalara başlandı 
</HEADLINE>
<TEXT>

     Hatay’ın İskenderun Körfezi’nde geçen yıl batan M V Ulla gemisindeki toksik atık maddenin çıkarılması için çalışmalara başlandı. 
     Kıyı Emniyeti ve Gemi Kurtarma İşletmeleri KEGKİ Genel Müdürlüğü yetkililerinden alınan bilgiye göre, İskenderun Körfezi’nde 6 Eylül 2004 tarihinde batan İspanyol Bandıralı M V Ulla gemisinde bulunan toksik atık maddenin çıkartılması kararlaştırıldı. 
     Gemideki 2 bin 200 ton toksik atık maddenin çıkartılması amacıyla aralarında KEGKİ personeli ile 6 dalgıçın da bulunduğu yaklaşık 20 kişi olay yerine gönderildi. Bu personelin, geminin 3 hangarındaki atık maddeyi çıkarma işlemine başladığı belirtildi. 
     Yetkililer, İspanya’ya götürülecek olan atık maddenin çevreye zarar vermemesi için suyla birlikte çıkartıldığını ifade ettiler. 
     Körfezde 4 yılı aşkın süredir bekledikten sonra batan gemideki atıkların çıkartılması amacıyla Ulaştırma Bakanlığı tarafından açılan ihaleyi Omur Gemi Kurtarma ve İnşaat A.Ş. firması kazanmıştı. 
     
</TEXT>
</DOC>
