<DOC>
<DOCNO> 328361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/siyaset/siy04.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefet lideri gibi konuştu 
</HEADLINE>
<TEXT>


AKP Milletvekili Hüsrev Kutlu, "Vatandaş, 3 ay daha dayanabileceğini söylüyor" diyerek sürpriz bir çıkış yaptı 

HABER MERKEZİ 


AKP Adıyaman Milletvekili Hüsrev Kutlu, sürpriz bir çıkış yaparak "ekonomiyle ilgili güllük gülistanlık bir tablo çizilmesine" tepki gösterdi ve "Ben pembe bir tablo göremiyorum. Vatandaşta kemeri sıkacak delik kalmadı" diye konuştu. 
AKP'de geçen hafta kriz uyarısı yapan Adana Milletvekili Abdullah Çalışkan'a ilişkin rahatsızlık sürerken, Kutlu da seçim bölgesi Adıyaman'da katıldığı bir toplantıda, halkın sıkıntılarının artarak devam ettiğini vurguladı. NTV'nin haberine göre, kepenk indiren esnaf sayısının her gün arttığına dikkati çeken Kutlu, "Köylerde çiftçilerle görüşürken, ekonomik göstergelerin pembe tablosunu göremiyorum. Vatandaşlara soruyorum, 'Kaç ay daha sabredebilirsiniz ' diye. 'Bittik, tükendik' diyorlar. Vatandaş en fazla 2-3 ay daha dayanabileceğini söylüyor" diye konuştu. 
Kutlu, esnafı ve çiftçiyi ayağa kaldıracak yeni formül gerektiğini belirtti. 


</TEXT>
</DOC>
