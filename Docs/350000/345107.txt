<DOC>
<DOCNO> 345107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo49.html </URL>
<DATE> 2005/05/23/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Canaydın ''Benim taraftarım küfür ederse,banada küfür edilmesi doğal'' 
</HEADLINE>
<TEXT>

     Galatasaray Kulübü Başkanı Özhan Canaydın, Fenerbahçe ile yaptıkları derbi maçta sarı-lacivertli taraftarların kendisine küfür etmesiyle ilgili, "Benim sahamda taraftarım küfür ederse, benim de gittiğim yerde küfürle karşılanmam doğal" dedi. 
     CNN Türk’de programa katılan Özhan Canaydın, Şükrü Saracoğlu Stadı’nda kendisine küfür edileceğini bildiğini kaydederek, "Ben başkanlığım süresince hiç küfür işitmedim. Ama orada yaşanacakları bilerek maç izlemeye gitmenin de ayrı bir sıkıntısı vardı. Fenerbahçe seyircisi 3 yıldır bana karşı reaksiyon göstermiyordu. Organize bir hareket. Yapacak bir şey yok, çok üzücü bir olay. Umarım deşarj olmuşlardır ve bundan sonra tekrarlanmaz. Küfrü kökünden kazımak lazım. Bunu da kolluk kuvvetleriyle birlikte yapmak gerekir" dedi. 
     Daha önce söylediği, "Aziz Yıldırım, her yerde kendisine küfür edildiğinden şikayet ediyor. Bana hiç küfür edilmiyor" sözlerinin, derbi maçta yaşanan küfürleri ortaya çıkardığını da dile getiren Canaydın, "Ama doğru. Bana hiç küfür edilmiyor. Anadolu’da gittiğimiz maçlarda saygı ve itibar görüyorum. Aziz başkan adına üzülüyorum" şeklinde konuştu. 
     
     "HAGİ BAŞARILIDIR" 

     Özhan Canaydın, takımda kalıp kalmayacağı tartışılmaya başlanan teknik direktör Gheorghe Hagi’nin durumuyla ilgili de şunları söyledi 
     "Hagi ile Türkiye Kupası’nı kazandık, son haftalara kadar lig şampiyonluğunu kovaladık. Samsunspor, Kayserispor ve Gençlerbirliği maçlarında büyük şanssızlıklar yaşamamız sonrası da bugünkü pozisyonumuza geldik. Aldığımız neticeler iyi sayılabilir, ama Galatasaray’ın hedefi her zaman için şampiyonluktur. Ben yine de Hagi’yi başarılı buluyorum. Sezon daha bitmedi. Hagi ile de mukavelemiz devam ediyor. Gelen günler çok şeyi gösterecektir. 
     Kendisinden memnunuz. Her zaman, her türlü değişiklik olabilir, ama istikrar en iyisidir." 
     
     "HEDEFİMİZ UEFA KUPASI ŞAMPİYONLUĞU" 

     Galatasaray’ın duraklama dönemini geride bıraktığını ve borçların ödenebilir hale geldiğini anlatan Canaydın, futbol dışı gelirleri organize ettiklerini ve UEFA Kupası’na da göz diktiklerini söyledi. 
     Canaydın, şöyle devam etti 
     "Hedefimiz UEFA Kupası şampiyonluğu. Tek sakıncası, Avrupa’da kupa hedefleyenler ligde geride kalıyor. Bunu nasıl bertaraf edeceğiz, hem lig hem Avrupa’da nasıl başarıya koşabiliriz, bunun için çalışıyoruz. Önümüzdeki 1 hafta süresince, Şampiyonlar Ligi finalinin oynanacağı gün hariç, yönetim kurulu üyelerimizle her gün toplanacağız. UEFA hedefini büyük tutarsak, ligdeki hedefimizden şaşmak tek endişemiz. Bunu dengelememiz lazım. İki kulvarda birden başarı zahmetli olabilir, ama bunu başarabilecek tek takım Galatasaray’dır. Tüm transferleri ve organizasyonumuzu UEFA Kupası şampiyonluğu hedefiyle yapacağız." Başkan Canaydın, ligde en çok üzüldüğü ve en çok sevindiği anların sorulması üzerine, "Türkiye Kupası’nı ezeli rakibimiz Fenerbahçe’yi 5-1 yenerek kazanmamız, en sevindiğim an oldu. Oyuncularım, bana son 7 maçta 21 puan sözü vermişlerdi, ancak Gençlerbirliği karşısında aksadık. Bu maçta alınan yenilgi de yine benim en çok üzüldüğüm şey oldu. Sevincim de üzüntüm de ligin sonuna denk geldi. Fenerbahçe lig şampiyonluğu, biz ise 5-1’lik Türkiye Kupası şampiyonluğu ile sevineceğiz" diye konuştu. 
     
     TRANSFER 

     Mondragon, Tomas ve Song’un takımda değişmez isimler olduğunu dile getiren Canaydın, "En fazla 2 yabancı oyuncu alabilme durumumuz olabilecek. 3-4 de içeriden oyuncu alacağız. Altyapıdan gelen çok kaliteli oyuncularımız da var. Güzel şeyler yapacağız" dedi. 
     Canaydın, kulüp başkanları olarak kendilerine önemli görevler düştüğünü vurgularken, "Masaya yumruk vurmak, federasyonlara hükmetmek, tek elle insanlara hükmetmek çok kolay şey. Taraftar sizi çok sever, çünkü siz onların liderisiniz. Ama bizim sakin olmamız lazım. Galatasaray’a yakışır tavır içinde olmam lazım. Sonra bu stat terörü ortaya çıkıyor" dedi. 
     
</TEXT>
</DOC>
