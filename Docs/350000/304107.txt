<DOC>
<DOCNO> 304107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonspo24.html </URL>
<DATE> 2005/01/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Aykut Kocaman İlk yarıda gerçek kapasitemizi gösteremedik 
</HEADLINE>
<TEXT>

     Malatyaspor, ligin ikinci yarısına hazırlanacağı Antalya Lara'daki Titanic Otel'e gelerek kampa girdi. 
     15 Ocak'a kadar Lara'da kamp yapacak olan sarı-kırmızılı takım, ilk çalışmasını bugün gerçekleştirdi. Sarı-kırmızılı takımın kampına, satılmalarına karar verilen Ayman, İlyas ve Noumoski getirilmedi. 
     Malatyaspor, Lara'daki ilk hazırlık maçını pazar günü İkinci Lig A Kategorisi takımlarından Türk Telekomspor ile yapacak. Sarı-kırmızılılar, 11 Ocak'ta Rusya İkinci Ligi'nden Tarek, 13 Ocak'ta da aynı otelde kamp yapan Kayserispor ile yapacak. 
     Malatyaspor Teknik Direktörü Aykut Kocaman, ligin ilk yarısında gerçek kapasitelerini sergileyemediklerini söyledi. 
     İlk yarıyı 25 puanla 7. sırada tamamladıklarını hatırlatan Kocaman, ''Burada çok güzel bir ortamda kampa girdik. Hazırlık döneminde takımımızı daha iyi duruma getirmeyi ve ikinci yarıda daha başarılı sonuçlar almayı hedefliyoruz. İlk yarıda bekleneni veremeyen bazı futbolcularımızla yollarımızı ayırdık. Önümüzdeki günlerde 1-2 oyuncu transfer ederek kadromuzu güçlendirebiliriz'' diye konuştu. 
     Birinci Süper Lig'de bu sene kalitenin geçen yıllara göre daha yüksek olduğunu savunan Kocaman, şöyle konuştu 
     ''Futbolcularımızın yetenekleri de lig maçlarının temposu da geçmiş yıllara oranla daha üst seviyede. Ligde ağırlıklı olarak Türk teknik adamların görev yapması da sevindirici. Ligimizin kalitesi demek ki gerçekten yüksek. Bunun sonucunda da yerli antrenörlere kulüplerin güveni daha fazla.'' 
     
</TEXT>
</DOC>
