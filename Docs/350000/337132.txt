<DOC>
<DOCNO> 337132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur24.html </URL>
<DATE> 2005/04/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Aliağa TÜPRAŞ Rafinerisi'nde eylem... 
</HEADLINE>
<TEXT>

     TÜPRAŞ'ın Aliağa'daki Rafinerisi'ndeki işçiler, şirketin özelleştirilmek istenmesini protesto için işe 1 saat geç başladı. 
     Petrol-İş Sendikası Aliağa Şubesi Başkanı İbrahim Doğangül, rafineride toplanan işçilere hitaben yaptığı konuşmada, TÜPRAŞ'ın özelleştirilmek istenmesini eleştirdi. 
     TÜPRAŞ'ın PETKİM'den, Petrol Ofisi'nden ve TPAO'dan koparıldığını savunan Doğangül, şöyle dedi 
     ''Ancak blok satış yöntemiyle bu kuruluşları özel bir tekelde biraraya getirecekler. Böylece dev bir petrol-petrokimya özel tekeli oluşacak. Bunun sahibi de büyük ölçüde yabancı bir sermaye grubu olacak. Bugün bir an önce yapılması gereken şey, blok satış yöntemiyle özelleştirme değil, arama-sondaj faaliyetinden başlayarak bütün petrol sektörünün, yönetiminin kamuda kalmasını sağlamak ve entegrasyonunu gerçekleştirmektir. Çünkü ekonominin gerekleri, ülke ve dünya gerçekleri bunu kaçınılmaz kılmaktadır. Oysa hükümet bunun tersini yapmakta, birbirlerinden etle tırnak gibi ayrılmaz bir bütün olan PETKİM ve TÜPRAŞ bırakın entegrasyonu, düşman kardeşler haline getirilmektedir.'' TÜPRAŞ'ın blok satılmak istenmesinin arkasında sadece IMF dayatmaları ve borç ödeme kaygısı olmadığını başka birtakım sebeplerin de olduğunu düşündüklerini öne süren Doğangül, bu konuda bütün görevlileri ve duyarlı kamuoyunu göreve çağırdıklarını söyledi. 
     Eylemin ardından işçiler, işbaşı yaptı. 
     
</TEXT>
</DOC>
