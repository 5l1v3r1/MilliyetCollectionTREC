<DOC>
<DOCNO> 333366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy15.html </URL>
<DATE> 2005/04/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İnterbank davası Hapis cezasına onay 
</HEADLINE>
<TEXT>

     Yargıtay 11. Ceza Dairesi, İnterbank'tan kurdukları bazı şirketler aracılığıyla kredi alıp, bunları kendi gruplarına aktardıkları gerekçesiyle eski bakan işadamı Cavit Çağlar, oğlu Mustafa Çağlar, dayısı Şükrü Şankaya, Şenol Şankaya ve Ergun Evcil'in de aralarında bulunduğu 35 kişinin hapis ve para cezalarına çarptırılmasına ilişkin yerel mahkeme kararını oybirliğiyle onadı. 
     Yargıtay 11. Ceza Dairesi'nde sabah yapılan temyiz duruşmasının ardından öğleden sonra karar açıklandı. Sabahki duruşmaya katılıp savunma yapan Cavit Çağlar, karar duruşmasına katılmazken, sanık Ergun Evcil ile sanık avukatları hazır bulundu. 
     Kararı açıklayan 11. Ceza Dairesi Başkanı Ersan Ülker, yerel mahkemenin karar vermeye yetkili olduğunu, herhangi bir usuli engel bulunmadığını, Cumhuriyet Savcısının duruşmalarda hazır olduğunu belirtti. 
     Ülker, sanıklar Cavit Çağlar, Mustafa Çağlar, Şükrü Şankaya ve Şenol Şankaya'nın, 7 Ocak 1999'da Tasarruf Mevduatı Sigorta Fonu'nca el konulan İnterbank'tan kredi almak için, 1997-98 yıllarında 3182 sayılı Bankalar Kanunu'ndaki engelleri aşmaya çalıştıklarını söyledi. 
     Ersan Ülker, ciroları uygun olmayan 31 paravan şirket aracılığıyla İnterbank'tan hile ve desise yoluyla alınan kredilerin kendi hesaplarına aktarıldığı yönünde mahkemenin tespitinin doğru olduğunu belirtti. Yerel mahkemenin suç vasfını tayininde herhangi bir eksiklik bulunmadığını anlatan Ülker, sanıkların ve sanık avukatlarının savunma haklarının kısıtlandığı, suçun yasal unsurlarının oluşmadığı, eksik soruşturma yapıldığı, para cezalarının hatalı hesaplandığı yönündeki istemlerine yönelik itirazlarının da reddedildiğini kaydetti. 
     Yargıtay 11. Ceza Dairesi Başkanı Ersan Ülker, sanıklar ve avukatlarının dava zamanaşımı süresinin dolduğu yönündeki itirazlarının da reddedildiğini belirterek, Bursa 3. Ağır Ceza Mahkemesi'nce verilen kararın oybirliğiyle onandığını kaydetti. 
     
     BUNDAN SONRA NE OLACAK 

     Yargıtay Cumhuriyet Başsavcılığı da Bursa 3. Ağır Ceza Mahkemesi'nce verilen mahkumiyet kararının onanması yönünde görüş bildirmişti. Sanıkların, dairenin kararından sonra karar düzeltme isteminde bulunma hakları var. Ancak bu istemin öncelikle cezanın onanması yönünde görüş bildiren Yargıtay Cumhuriyet Başsavcılığı'nca kabul edilmesi gerekiyor. 
     Sanıkların durumu 1 Haziran 2005'te yürürlüğe girecek olan yeni TCK'ya göre yerel mahkeme tarafından yeniden değerlendirilecek. 
     
     YEREL MAHKEMENİN KARARI 

     Bursa 3. Ağır Ceza Mahkemesi, ilk yargılamada bütün sanıkların beraatına karar vermişti. 
     Yargıtay 11. Ceza Dairesi'nin bozma kararının ardından yapılan ikinci yargılamada ise Bursa 3. Ağır Ceza Mahkemesi, İnterbank'tan kurdukları bazı şirketler adına kredi alıp, bunları kendi gruplarına aktardıkları iddiasıyla yargılandıkları davada, sanıklar Cavit Çağlar, oğlu Mustafa Çağlar, dayısı Şükrü Şankaya, dayısının oğlu Şenol Şankaya ve Ergun Evcil hakkında TCK'nın ''dolandırıcılık'' suçunu düzenleyen 504. maddesi diğer maddeleri uyarınca 3 yıl 10 ay 20'şer gün ağır hapis cezası ve 189 trilyon 69 milyar 962 milyon 757'şer bin lira ağır para cezasına çarptırmıştı. 
     Mahkeme, 30 sanığı da yine TCK'nin 504 ve diğer maddelerin göre, 2 yıl 7 ay 3'er gün ağır hapis ve 189 trilyon 69 milyar 962 milyon 757'şer bin lira ağır para cezasına mahkum etmişti. 
     

     
</TEXT>
</DOC>
