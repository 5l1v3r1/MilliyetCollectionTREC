<DOC>
<DOCNO> 341384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/guncel/gun02.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İpekçi ödülü Milliyet'e 
</HEADLINE>
<TEXT>


Milliyet Abdi İpekçi Haber Ödülü'nün bu yılki sahipleri, 'Çakıcı Dosyası' haberleriyle Gökçer Tahincioğlu ve Tolga Şardan oldu 

İSTANBUL Milliyet 

Gazetemizin, suikasta kurban giden eski Genel Yayın Müdürü Abdi İpekçi anısına düzenlediği Gazetecilik Ödülü sahipleri belli oldu. 
İpekçi adına 1981'den beri düzenlenen Milliyet Abdi İpekçi Gazetecilik Ödülü'nün 2004 yılı değerlendirmesinde yeni bir düzenleme geliştirilerek, haber dalına 30 bin YTL 30 milyar lira , fotoğraf dalına 10 bin YTL 10 milyar lira ödül konuldu. 

Karakuş'a ödül 
Milliyet gazetesi yazarı Sami Kohen başkanlığında, Prof. Dr. Al addin Asna, Oktay Ekşi, Ara Güler, Doğan Heper, Sibel İpekçi, Güngör Mengi, Ertuğrul Özkök, Erdal Şafak, Prof. Dr. Halil Şahin, Mehmet Y. Yılmaz'dan oluşan seçici kurulun, 26 Nisan 2005'te toplanarak yaptığı değerlendirme sonucunda haber ödülü Tolga Şardan ile Gökçer Tahincioğlu'nun 22 Temmuz - 28 Ağustos 2004 tarihlerinde Milliyet gazetesinde yayımlanan "Çakıcı Dosyası" başlıklı ortak haberlerine verildi. 
Seçici kurul, fotoğraf dalında ise, Güngör Karakuş'un 18 Ağustos 2004'te Sabah gazetesinde yayımlanan "İstanbul 2004 - Alibeyköy'deki Sel" konulu fotoğrafını ödüle değer buldu. Ödüller, 17 Mayıs 2005'te Doğan Medya Center'da törenle verilecek. 

Yargı süreci devam ediyor 

Alaattin Çakıcı - MİT - Yargıtay skandalını ortaya çıkaran Milliyet muhabirleri Tolga Şardan ve Gökçer Tahincioğlu, 'gizliliği ihlal' ettikleri iddiasıyla İstanbul 10. Ağır Ceza Mahkemesi'nde yargılanıyor. "4422 Sayılı Çıkar Amaçlı Suç Örgütleriyle Mücadele Kanunu"nun "gizliliği ihlal" başlıklı maddesine aykırı davranmaktan 3 yıla kadar hapis cezası istemiyle yargılanan Şardan ve Tahincioğlu, ilk duruşmada haberlerinin topluma aktarılmasında kamu yararı bulunduğunu belirtmişlerdi. Mahkeme ,ikinci duruşmada haberin yayımlandığı dönemde sorumlu yazı işleri müdürü olan Eren Güvener'i dinlemişti. Yargılama süreci devam ediyor. 


</TEXT>
</DOC>
