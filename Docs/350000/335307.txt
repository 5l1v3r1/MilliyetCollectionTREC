<DOC>
<DOCNO> 335307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur58.html </URL>
<DATE> 2005/04/20/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Saç tokasıyla hırsızlık yaptı 
</HEADLINE>
<TEXT>

     Bursa'da, kapısını saç tokasıyla açtığı evden hırsızlık yaparken apartmanın kapıcısı tarafından yakalanan kadın tutuklandı, 2 kadın da kaçtı. 
     Alınan bilgiye göre, Kükürtlü Mahallesi'nde bir apartmana gelen, kimlikleri henüz belirlenemeyen 2 kadın ve Şerife Çimen 41 , ikinci katta Alp Bilge'nin oturduğu dairenin kapısını saç tokasıyla açarak içeri girdi. 
     Ellerine çorap geçiren 3 kadın, yatak odasında bulunan 200 YTL'yi alarak dışarı kaçmak isterken, kendilerinden şüphelenen apartman kapıcısı Şerafettin Harbi, binanın dış kapısını kilitlemeye çalıştı, ancak kadınlardan 2'si kaçtı. 
     Şerife Çimen'i apartmanın içine kilitleyen Harbi'nin ''155 Polis İmdat'' hattını araması üzerine olay yerine giden güvenlik güçleri, Kayseri'den hırsızlık amacıyla geldiği öğrenilen Şerife Çimen'i gözaltına aldı. Şerife Çimen'in üzerinde bulunan ve çalıntı olduğu belirtilen 60 YTL'ye el konuldu. 
     Hırsızlık suçundan 15 sabıkası olduğu öğrenilen Çimen, sorgulamasının tamamlanmasının ardından, çıkarıldığı mahkemece tutuklandı. 
     Yetkililer, Çimen ile Kayseri'den geldikleri tespit edilen ve olay yerinden kaçan 2 kadının kimliklerinin belirlenmeye çalışıldığını bildirdiler. 
     
</TEXT>
</DOC>
