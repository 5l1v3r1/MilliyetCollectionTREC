<DOC>
<DOCNO> 307263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur26.html </URL>
<DATE> 2005/01/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Samsun'da doktorun şüpheli ölümü... 
</HEADLINE>
<TEXT>

     Samsun Doğum ve Çocuk Bakımevi Hastanesi Başhekim Yardımcısı'nın cesedi, evinin yakınındaki bir binanın bahçesinde bulundu. 
     Edinilen bilgiye göre, Cumhuriyet Mahallesi'ndeki bir binanın bahçesinde karnı bıçakla kesilmiş bir kişinin cesedini gören vatandaşlar, durumu polise bildirdi. Olay yerine gelen ekiplerin yaptıkları araştırmada, cesedin, aynı mahallede oturan Samsun Doğum ve Çocuk Bakımevi Hastanesi Başhekim Yardımcısı Hakan Görgülü'ye 42 ait olduğu anlaşıldı. 
     Yapılan incelemede, üzerinde eşofman bulunan Görgülü'nün cesedinin yakınında içki şişesine rastlandı. Olayın intihar mı, yoksa cinayet mi olduğunun belirlenebilmesi için çalışma başlatıldı. 
     Bu arada, evli ve bir çocuk babası doktorun ölüm haberi, çalıştığı hastanede büyük şaşkınlık yarattı. Çalışma arkadaşları, Görgülü'nün intihar etmiş olabileceğine inanmadıklarını söylediler. 
     Emniyet Müdürlüğü yetkilileri, 17 yıllık pratisyen hekim olduğu öğrenilen Görgülü'nün gece evinden ayrıldıktan sonra geri dönmediğinin belirlendiğini, olayla ilgili soruşturmanın sürdürüldüğünü söylediler. 
     
</TEXT>
</DOC>
