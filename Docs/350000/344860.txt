<DOC>
<DOCNO> 344860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sontur10.html </URL>
<DATE> 2005/05/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kendisini terkeden kişiyi sokak ortasında bacağından vurdu 
</HEADLINE>
<TEXT>

     Hakan KABAHASANOĞLU DHA 

GİRESUN'da, kendisini terkeden nikahsız yaşadığı Kader Karadeniz'i eve dönmeye ikna edemeyen Sami Karaal, genç kadını sokak ortasında bacağından kurşunladı. Genç kadın yaralı halde yerde yatarken, silahı kendi başına dayayan Sami Karaal, polis tarafından güçlükle etkisiz hale getirildikten sonra gözaltına alındı. 
     Olay, bugün saat 16.30 sıralarında Görele'nin Sayfiye Mahallesi'ndeki Karacaoğlu Sokak üzerinde meydana geldi. 25 yaşındaki Sami Karaal, bir süre önce kendisini terkeden nikahsız yaşadığı 23 yaşındaki Kader Karadeniz'i eve dönmesi konusunda ikna etmeye çalıştı. İlçe Emniyet Müdürlüğü'ne yaklaşık 100 metre mesafede, sokak ortasında ikili arasında başlayan tartışmanın büyümesi üzerine ruhsatsız tabancasını çeken Sami Karaal, sol bacağına ateş ettiği Kader Karadeniz'i yaraladı. Yaralı halde yere yığılan genç kadının başında beklerken tabancasını da kendi başına dayayan Sami Karaal, çevrede biriken vatandaşlar ve polis memurlarına da tehditler savurdu. Yaklaşık 10 dakika boyunca, silahını bırakması için ikna edilemeyen Sami Karaal, 10 dakika kadar direndikten sonra bir anlık dalgınlığından yararlanan polislerce etkisiz hale getirildi ve gözaltına alındı. Kader Karadeniz ise Görele Devlet Hastanesi acil servisine kaldırıldı. 
     Sami Karaal'ın, bir süre önce kimliğini yenilemek için gittiği Nüfus Müdürlüğü'nde, Kazakistan uyruklu Ainur Murzabekyzy adlı bir kadınla 18 Şubat 2004 tarihinde evlendirildiğini öğrendiği bildirildi. Karaal'ın, kendisinden habersiz şekilde hiç tanımadığı bir kadınla nikahlandırıldığını iddia ettiği ve bu evliliğin ortaya çıkmasının ardından eski nişanlısının kendisini terkettiği öğrenildi. Karaal'ın, resmi nikahlı göründüğü Kırgız Ainur'u bulamadığı ve boşanamadığı için daha sonra tanıştığı Kader Karadeniz ile evlenememediği belirlendi. Kader Karadeniz'in, Sami Karaal'ı terketme nedeni ise henüz öğrenilemedi. 

     
</TEXT>
</DOC>
