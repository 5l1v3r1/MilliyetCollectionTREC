<DOC>
<DOCNO> 329026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur01.html </URL>
<DATE> 2005/03/31/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Dedesiyle birlik olup, ailesini sokağa attırdı 
</HEADLINE>
<TEXT>

     Mustafa SARIİPEK- Gülşah GÜYÜK DHA 

      MUĞLA Ortaca'nın Ekşiliyurt Köyü'nde oturan Mustafa Yıldırım, dedesi Özer Yıldırım'la birlikte hareket ederek anne, baba ve kardeşini icra yoluyla evlerinden attırdı. Babasına da, oğluna da tepki gösteren çiftçi 43 yaşındaki Suat Yıldırım, jandarmaya ve icra memuruna uzun süre karşı koyarak kendisini ve evi yakmakla tehdit ederken bayıldı. 
     Suat Yıldırım, 23 yıl önce Arife Yıldırım ile evlenirken, babasına ait 25 dönüm arazide kendisine ev yaptı. Arife ve Suat Yıldırım çiftinin bugün 21 yaşında Mustafa, 19 yaşındaki Aslı ve 13 yaşındaki Aynur adlı çocukları oldu. Suat Yıldırım'a, işlerini düzeltmesi için 6 yıl önce babası Özer Yıldırım 4 inek satın aldı. Ancak Özer Yıldırım bir süre sonra inekleri kendisinden habersiz satınca, Suat Yıldırım savcılığa suç duyurusunda bulundu. İnek satışı yüzünden baba- oğulun araları açıldı. 
     Torunu Mustafa Yıldırım'la birlik olup oğlu Suat Yıldırım'a karşı mücadele başlatan Özer Yıldırım, Arife ve Suat Yıldırım çiftini diğer çocukları Aslı ve Aynur'la birlikte 25 yıl önce yaptıkları evden tahliye etmek için Ortaca Asliye Hukuk Mahkemesi'nde dava açtı. Dede- torunun açtığı dava geçen ay sonuçlanırken evin boşaltılmasına karar verildi. 
     
     BABASINA VE OĞLUNA DİRENDİ 
     Suat Yıldırım'a evi tahliye için verilen yasal süre dolunca icra memurlarıyla birlikte eve gelen Özer Yıldırım ile torunu Mustafa Yıldırım evin boşaltılmasını istedi. Suat Yıldırım eşi Afife'yi dışarı çıkararak kendisini eve kilitledi. Jandarmaya da dışarı çıkmayacağını, evi kendisiyle birlikte yakacağını söyledi. 
     Ağlayarak, babası Özer ile oğlu Mustafa'nın birlik olup dünyayı kendisine zindan ettiğini söyleyen Suat Yıldırım, "Bunlarda insanlık kalmamış. Daha Mustafa 3 yaşındayken babam, Oğlunu sana bırakmayacağım, onu da evi de elinden alacağım' dedi. Emeline de ulaştı, oğlumla aramı açtı. Bana verdiği 4 ineği 6'ya çıkarttım. İşlerimi tam yoluna koyduğum anda ineklerimi satınca deliye döndüm. O günden bu yana bana ve karıma yapmadığını bırakmadı. Çocuklarımı bana düşman etti'' dedi. Suat Yıldırım, evdeki televizyonu, eşyaları parçaladı, camları kırdı. 
     Jandarmanın tüm ısrarlarına rağmen dışarıya çıkmamakta direnen Suat Yıldırım'dan ses çıkmayınca, intihar edebileceği düşüncesiyle jandarma kapıyı kırarak içeri girdi. Mutfakta kendinden geçmiş halde bulunan Suat Yıldırım hazır bekleyen ambulansla Ortaca Devlet Hastanesi'ne kaldırıldı. Sinir krizi geçirdiği için bayıldığı anlaşılan Suat Yıldırım akşam taburcu edildi. Eşyası dışarı çıkarılan Arife ve Suat Yıldırım çifti ile kızları, yakınlarının yanına sığındı. 
     Mustafa Yıldırım, dedesi Özer yıldırım'la birlikte hareket etmesinin nedenini, babasının kendilerine gelecek hazırlamaması olarak açıkladı. Mustafa Yıldırım, "Bana ve kardeşlerime hiç bir şey yapmadı. Çalışmaz. Kumarbazın teki. Eve her gün alacaklılar geliyor. Arkadaşlarımdan borç para istiyor. Kimsenin yüzüne bakamaz oldum. Ameliyatlı olduğunu, çalışamayacak durumda olduğunu söylüyor. Yalan. Bir alacaklı parasını alamadığı için kendisini bıçakladı. Kontrol etsinler polis ve jandarmada çok sayıda sabıka kaydı vardır'' dedi. 
     Oğlu Suat'ı suçlayan ve torunlarına kendisinin baktığını söyleyen Özer Yıldırım, "Büyük ve ortanca torunum benim yanında, ben bakıyorum. İkisini de okuttum, iş sahibi yaptım. Torunum evlenecek, babasının oturduğu evde oturacak'' diye konuştu. 
     
</TEXT>
</DOC>
