<DOC>
<DOCNO> 342736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun09.html </URL>
<DATE> 2005/05/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İran'dan nükleer yakıt dönüşümünü geliştirme programına onay 
</HEADLINE>
<TEXT>

     İran parlamentosu, hükümetin nükleer yakıt dönüşümünü geliştirme programına onay verdi. 
     ABD’nin, nükleer silah yapımında kullanılabileceği gerekçesiyle şiddetle karşı çıktığı program, parlamentonun bugün yapılan oturumunda, 205 milletvekilinin 188’inin oyuyla kabul edildi. 
     Devlet radyosunun canlı yayınladığı oturumda alınan karar, "İran, 20 bin megavat elektrik üretimi sağlayacak enerji dönüşüm programını 
     da kapsayan barışçıl nükleer teknolojinin elde edilmesi çalışmalarına onay vermiştir" denilerek açıklandı. Kararın, İran’ın Fransa, Almanya ve İngiltere ile yaptığı görüşmelerde sıkıntı yaratabileceği belirtiliyor. İngiltere, Fransa ve Almanya, görüşmelerin yolunu açabilmek için İran’ı, nükleer enerji dönüşüm programını askıya alması konusunda ikna etmişti. İran’ın bu programa geri dönmesinin, AB’yi, BM’nin olası kısıtlamaları öncesinde ABD’nin planlarına yakınlaştırabileceği uyarısında bulunulmuştu. 
     
</TEXT>
</DOC>
