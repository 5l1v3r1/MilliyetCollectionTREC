<DOC>
<DOCNO> 316493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo22.html </URL>
<DATE> 2005/02/18/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Özdemir Selçuk'a olan tepkiyi kabul etmiyoruz... 
</HEADLINE>
<TEXT>

     UEFA Kupası 3. tur ilk maçında sahasında Real Zaragoza'ya 1-0 yenilerek tur şansını zora sokan Fenerbahçe'de yönetim, İspanya'da turu geçeceklerine inanıyor. 
     Kulüp ikinci başkanı Nihat Özdemir, AA muhabirine yaptığı açıklamada, turu geçecek takımın ikinci maç sonunda belli olacağını belirterek, İspanya'da rakiplerini yenerek, hedeflerine ulaşacaklarını savundu. 
     Sahalarında beklenmedik bir yenilgi aldıklarını kaydeden Özdemir, ''Ama bu maçın rövanşı da var. Real Zaragoza'yı İspanya'da yenecek güçteyiz. Dünkü maç ölçü olmaz. İspanya'da yapacağımız ikinci maçı kazanıp, turu geçeceğimize inanıyorum'' dedi. 
     
     SELÇUK'A GÖSTERİLEN TEPKİ 

     Nihat Özdemir, karşılaşmanın ikinci yarısında bir grup seyircinin Selçuk'a gösterdiği tepkiyi onaylamadıklarını ifade etti. 
     Karşılaşmanın başında tribünlerdeki atmosferin çok güzel olduğunu vurgulayan Özdemir, şöyle konuştu 
     ''Ama Selçuk'a yapılan tepki güzel olmadı. Fenerbahçe yönetimi olarak bu tepkiyi kabul etmiyoruz. Bir oyuncu kötü oynayabilir. Taraftarlar destek olmalı, onu motive etmeli. Islıklayarak oyundan düşürmemeli. Bir grup Selçuk'a tepki gösterirken, tribünlerin diğer tarafı buna karşılık alkışlayarak futbolcuya destek verdi. Önemli olan futbolcuyu motive etmektir. Bu yapılanı tasvip etmiyoruz.'' 

     
</TEXT>
</DOC>
