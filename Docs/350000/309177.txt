<DOC>
<DOCNO> 309177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko12.html </URL>
<DATE> 2005/01/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TEKEL'in yürütmeyi durdurma başvurusu reddedildi... 
</HEADLINE>
<TEXT>

     Tütün Kurumu'nun, TEKEL'in kiraladığı hard box sert paket sigara makinalarının 60 gün içinde menşeine iade kararının ardından, TEKEL'in Ankara Bölge İdare Mahkemesi'ne yetki yönünden yaptığı yürütmeyi durdurma başvurusu reddedildi. 
     Edinilen bilgiye göre, TEKEL tarafından sert paket sigara üretimi amacıyla toplam 11 makinanın kiralanması işi ile ilgili olarak kuruluş ile Tütün Kurumu arasındaki yetki tartışmasının ilk bölümünde Bölge İdare Mahkemesi Tütün Kurumu'nu haklı buldu. 
     Bölge İdare Mahkemesi'nin kararında, ''Mahkemece yürütmenin durdurulması istemi hakkında verilen kararda yasaya aykırılık bulunmadığından, itiraz isteminin reddine oy birliği ile karar verilmiştir'' denildi. 
     
     MAKİNALAR TOKAT SİGARA FABRİKASINDA 
     Tokat Sigara Fabrikasında mevcut bulunan yumuşak paketleme makinelerinin yerine üretim hattı ile uyumlu olacak şekilde aynı kapasitede sert paket makineleri konularak sert paket üretiminin arttırılması amacıyla 8 adet makinenin 4 yıl süre ile kiralanması işini İspanyol MTS firması yüklenmişti. 
     Diğer taraftan, Kuzey Kıbrıs Türk Cumhuriyeti'nde kurulu TEKEL'in bağlı ortaklığı Kıbrıs Türk Tütün Endüstrisi tarafından her biri 1.1 milyon euro bedelle satın alınan üç adet sert paket makinası da Tokat Sigara Fabrikası'na getirilerek montajları sağlanmıştı. 
     Tokat Sigara Fabrikasına hizmet kiralanması işinde 8 makine için 4 yıllık sürede ödenecek toplam bedel 13.8 milyon euro olarak açıklanmıştı. 
     
     DAVANIN GELİŞİMİ 
     Tokat Sigara Fabrikasına getirilerek montajları tamamlanan 6 makinadan birincisiyle ilgili olarak Tütün Kurumu'ndan gönderilen Teknik Heyet'in raporunu takiben Kurulca Uygunluk Belgesi verilmemiş ve makinanın 60 gün içerisinde menşeine iade kararı alınmıştı. 
     Bunun ardından TEKEL, Ankara 1. İdare Mahkemesinde Tütün Kurumu aleyhine dava açmış ve yürütmenin durdurulmasını talep etmişti. 
     Bu talebin 1. İdare Mahkemesi'nce reddedilmesinin ardından TEKEL, Bölge İdare Mahkemesine giderken, son verilen kararla TEKEL'in buradaki yürütmeyi durdurma istemi de reddedildi. 
     
     MAKİNALARIN İADE SÜRESİ 
     Dava sürecinde 1. İdare Mahkemesi'nde esas hakkında karar verilecek. 
     Ancak, Tütün Kurumu'nun makinaların 60 gün içinde menşeine iadesi kararındaki süre de işlemeye devam edecek. Bu konuda TEKEL'e tebligatın 1 Aralık 2004 tarihinde yapıldığı belirtilirken, bu ay sonunda makinaların iade süresinin dolacağı vurgulanıyor. 
     
</TEXT>
</DOC>
