<DOC>
<DOCNO> 331920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun04.html </URL>
<DATE> 2005/04/10/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Güney Kıbrıs niyetini açıklıyor... 
</HEADLINE>
<TEXT>

     Kıbrıs Rum Yönetimi'nin, salı günü Annan Planı'nda yapılmasını istedikleri değişiklikleri açıklaması bekleniyor. 
     Sızan bilgilere göre, Rum tarafı, Avrupa Parlamentosu heyetine, "öneri listesi"ni açıklayacakları sözünü verdi. Rumların öneri paketinde üç unsur ön plana çıkıyor. 
     Rumlar, Türk askerlerinin Kıbrıs’tan daha kısa bir takvim içinde çekilmesini, Kuzey'de mülk sahibi olan Rumların yerleşme hakkına kısıtlama getirilmemesini ve Karpaz bölgesinin kendilerine bırakılmasını istiyor. 
     Öte yandan Avrupa Parlamentosu Yeşiller Grubu heyeti Kıbrıs'ı ziyaret etti. Hem Türk hem de Rum yetkililerle görüşen heyetin başkanı Joost Lagendijk, Kıbrıs sorunu çözülmeden Güney Kıbrıs'ı Avrupa Birliği'ne almanın hata olduğunu söyledi. 
     Türkiye-AB Karma Parlamento Komisyonu Eşbaşkanı ve Avrupa Parlamentosu Yeşiller Grubu Milletvekili Joost Lagendijk, KKTC'ye yönelik doğrudan ticaret ve mali yardım tüzüklerinin uygulamaya konulması için Rum yönetimine baskı yapılması gerektiğini söyledi. 
     Lagendijk, Rum tarafının, Avrupa Komisyonu tarafından Kıbrıslı Türklere yönelik hazırlanan doğrudan ticaret ve mali yardım tüzüklerinin uygulanmasını engellemekten artık vazgeçmesi gerektiğini ifade ederek, bu görüşünü Rum yetkililere açıkça söylediğini belirtti. 
     Bu tüzüklerin bir yıldır uygulanamamış olmasından AB'yi sorumlu tutan Lagendijk, AB'nin bu konudaki yaklaşımının savunulacak tarafı bulunmadığını söyledi. 
     
</TEXT>
</DOC>
