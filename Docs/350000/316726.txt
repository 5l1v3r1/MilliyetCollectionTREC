<DOC>
<DOCNO> 316726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonsiy10.html </URL>
<DATE> 2005/02/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Erdoğan Bizim atadıklarımız içerisinde makamın şımarttıkları olabilir 
</HEADLINE>
<TEXT>

     Başbakan Recep Tayyip Erdoğan, ''Öğrenci affını farklı anlamlara çekenler art niyetlidir, kötü niyetlidir, çirkin niyetlidir'' dedi. 
     Başbakan Erdoğan, partisinin Kadın Kollarının olağan kongresinde yaptığı konuşmada, iktidara geldiklerinde ''3Y'' diye tabir ettikleri yoksulluk, yolsuzluk ve yasakların ''önünü alma'' sözü verdiklerini anımsattı. 
     Yolsuzlukların üzerine ısrarla gidildiğini ifade eden Erdoğan, iktidara gelmeden önce 24 bankaya el konularak Tasarruf Mevduatı Sigorta Fonu'na TMSF devredildiğini kaydederek, AK Parti iktidarıyla bankacılığın daha disiplinli yapıldığını ''önüne gelenin banka kurma hesabına'' giremediğini söyledi. 
     Erdoğan, TMSF'nin elinden geleni yaptığını ifade ederek, ''TMSF ne yapsın Elinden gelen bütün gayretiyle saldırıyor. Tavuğuna, kazığına, çanağına, tabağına bilmem nesine varıncaya kadar girmiş vaziyetteler. Ancak minareyi çalan kılıfı hazırlamış'' dedi. 
     TMSF'nin bulduğuna el koyduğunu dile getiren Erdoğan, şöyle konuştu 
     ''Yapılması neyse sonuna kadar yapacağımız söyledik. Yolsuzlukları içine karışmış olanların hepsiyle de TMSF anlaşmalarını yapıyor, hesaplaşmasını yapıyor. Ana parasını faiziyle, TMSF'nin Hazine'den çektiği para neredeyse 100 katrilyon lira idi. Şimdi TMSF artık Hazine'den para çekmiyor, Hazine'ye para öder duruma geldi. Yükleri sırtımızdan atıyoruz. Bu yükler milletin sırtından atılan yüklerdir. Biz Şehit Kamiller'in diyarından gelmişiz. Biz yoksullukla da aynı şekilde mücadele edeceğiz. Bizim fiillerimizin ulaştığı yere onların hayalleri ulaşamaz... Geceli gündüzlü koşuyoruz.'' 
     
     YOLSUZLUKLA MÜCADELE 

     Yolsuzlukla mücadelede kim olursa olsun üzerine gidildiğini, geçmiş dönemden kalanların yanı sıra kendi atadıkları içinde yolsuzluk yapanların da sonuna kadar üzerine gideceklerini kaydeden Erdoğan, ''Efendim bunu siz atadınız . Bizim de atadıklarımız içerisinde makama geldikten sonra makamın şımarttıkları olabilir. Söylermisiniz bana bugün buraya koyduğunuz 10 sene sonra aynı kalacak. Mesele o yanlışın yapıldığı anda müdahaleyi yapacak siyasi iradeye ortaya koymaktır. Biz şu anda bunu yapıyoruz ve yapacağız. Böyle kuru sıkı atmakla bu iş olmuyor'' diye konuştu. Başbakan Erdoğan, dün Adana'da CHP'yi ima ederek yaptığı eleştirilerden rahatsızlık duyulduğunu belirterek, sözlerini şöyle sürdürdü 
     ''Rahatsız olmuş beyefendiler. Geçmişleri kirli dediğim için. Evet iddialı konuşuyorum. Niye Devraldığım belediyede ben 1994'te bunu yaşadım. Yuvacık Barajı'nda ben bunu yaşadım. Yuvacık Barajı ile ilgili Hazine para ödemeye mahkum olmuşsa bu CHP zihniyetinin ürünüdür. Onun için böyle konuşuyorum. CHP bir şey öğrenmek istiyorsa Yuvacık Barajı'ndan Kocaeli'ne satılan içme suyunun metre küpünün kaça mal olduğunu öğrensin. Ondan sonra gelsin karşımıza. Biz basamakları teker teker çıktık. Gökten zembille inmedik.'' Erdoğan, konuşmasında Toplu Konut İdaresi'nin ihtiyaç sahiplerine yönelik konut projesi hakkında da bilgi verdi. Erdoğan, uygulamadan yararlanmak isteyenlerin belirlenmesinde özellikle kaymakamların adil davranması gerektiğini dile getirerek, ''Bu bizden değildir anlayışı ile hareket etmeye kimsenin hakkı yoktur. Bu bizim adaletimizin gereğidir. Bunu özellikle teşkilatlarımızdan da istiyorum'' diye konuştu. 
     Yasaklar konusunda Avrupa Birliği sürecinde din, düşünce ve fikir özgürlüğü alanında atılan yasal adımlara değinen Erdoğan, ''Bir tane ağacı katledeceğiz diye ormanı kaybetmeyelim'' diye konuştu. 
     
     ''KUSURA BAKMAYIN SİZİ DİNLEMİYORUZ'' 

     Onun için duygusallığa gerek olmadığını ifade eden Erdoğan, şöyle devam etti 
     ''Bazı şeyler konuşulmaz, yaşanır. Yaşamadıkları halde yaşamadıklarını konuşunlar bu işin istismarını yapanlardır. Bunun bedelini bu ülke çok ağır ödedi. Ülkemize bedel ödetmek istemiyoruz. Toplumsal mutabakatı gerektiren yahut da azami toplumsal mutabakatın sağlandığı adımların atılması lazım. Öğrenci affına farklı anlamlara çekenler art niyetlidir, kötü niyetlidir, çirkin niyetlidir. 12 Eylül'den sonra 10 tane öğrenci affı yapılmış. O zamana kadar niye konuşmuyordunuz, o zaman niye ayağa kalkmıyordunuz. O zaman konuşmayanlar şimdi niye sesini çıkarmaya başladı. Kusura bakmayın sizi dinlemiyoruz.'' Başbakan Erdoğan, kendilerinin yasama ve yürütme olarak üzerlerini düşeni yaptığını, ondan sonrasının kendilerini ilgilendirmediğini ifade etti. 
     İstikrarlı diye tanımladığı hükümeti hazmedemeyenlerin olduğunu ifade eden Erdoğan, buna pirim vermeyeceklerini söyledi. Erdoğan, partili kadınlara yönelik yaptığı konuşmada da bayanların siyasette daha aktif rol alması gerektiğini belirtti. Kadınların etkili olmadığı bir siyasetin renksiz ve derinliksiz olacağına işaret eden Erdoğan, bunu demokrasi açısından da sağlıksız ve sakıncalı bulduğunu söyledi. 
     Salondaki partililerin Zeugma için açtıkları pankart üzerine de Erdoğan, ''Zeugma şimdi sahiplerini bulur ve en kısa zamanda da çözüme kavuşur'' dedi. 

     
</TEXT>
</DOC>
