<DOC>
<DOCNO> 338433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy06.html </URL>
<DATE> 2005/04/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İstanbul'da gündem Irak... 
</HEADLINE>
<TEXT>

     Irak'a komşu ülkeler toplantısının ikinci günü, dışişleri bakanlarının katılımıyla Dolmabahçe Sarayı'nda başladı. 
     Başbakan Recep Tayyip Erdoğan'ın açılış konuşmasını yaptığı toplantıya Türkiye'nin yanı sıra Mısır, Ürdün, İran, Bahreyn, Irak, Kuveyt ve Suriye'den temsilciler katıldı. Toplantıya Suudi Arabistan dışişleri bakan yardımcısı düzeyinde katılırken, diğer ülkeler dışişleri bakanlarıyla temsil ediliyor. 
     Toplantıya ayrıca BM Genel Sekreteri'nin Irak Özel Temsilcisi, İKÖ Genel Sekreteri, Arap Birliği Genel Sekreteri ve AB Komisyonu Akdeniz ve Ortadoğu Sorumlusu da katılıyor. 
     İstanbul'daki komşu ülkeler toplantısı Irak'ta seçimlerin ardından ilk kez düzenlenecek olması bakımından ayrı önem taşıyor. 
     
     TASLAK BİLDİRİ 

     Toplantının taslak bildirisinde Irak'ta genel seçimlerin düzenlenmesi ve hükümetin kurulmasından duyulan memnuniyet dile getirilerek, geçiş hükümetine sorumluluklarını yerine getirmede destek ifade ediliyor. 
     Edinilen bilgiye göre, taslakta Irak'ta seçilmiş organların, siyasi geçiş sürecinin halkın tüm kesimlerinin katılımıyla şeffaf ve demokratik şekilde tamamlanması yönünde çalışmaları arzusu belirtiliyor. 
     Taslakta Irak'ın egemenliği, toprak bütünlüğü ve ulusal birliğine vurgu yapılıyor, Irak halkının geleceğini özgürce belirleme ve ülkenin doğal ve mali kaynakları üzerinde tam kontrol sahibi olma hakkının bulunduğu teyit ediliyor. 
     Taslakta Irak halkına karşı insanlık suçları, Kuveyt ve İran'a karşı savaş suçları işleyen eski Irak yönetimi ve mensuplarının yargı önüne çıkarılmasının önemi not ediliyor. BM'nin Irak'taki rolünün önemine de atıfta bulunulan taslakta, örgütün ülkenin siyasi süreç ve ekonomik rehabilitasyonunda daha geniş rol almasının gerekliliği kaydediliyor. 
     Irak'ta güvenlik ve istikrarın tam olarak tesis edilmesinin önemine dikkat çekilen taslakta, Irak ile sınır güvenliği konusunda işbirliğinin artırılması yönündeki kararlığın altı çiziliyor. 
     Taslakta, Irak'taki çok uluslu gücün uluslararası insan hakları ve özellikle Cenevre sözleşmesine bağlı kalmasının önemi not ediliyor. 
     Taslakta ayrıca Irak'ın dış borçlarının silinmesi ya da hafifletilmesi talebi yine not ediliyor. 
     
</TEXT>
</DOC>
