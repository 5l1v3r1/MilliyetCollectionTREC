<DOC>
<DOCNO> 328064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun10.html </URL>
<DATE> 2005/03/29/ </DATE>
<TIME> 06.40 </TIME>
<AUTHOR>  </AUTHOR>
<HEADLINE>
Nias Adazsı'nda depremden 2 bin kişinin öldüğünden endişe ediliyor 
</HEADLINE>
<TEXT>

     Endonezya'nın Sumatra adası açıklarında meydana gelen Richter ölçeğine göre 8.7 büyüklüğündeki depremde, merkez üssüne yakın bölgede bulunan Nias Adası'nda ölü sayısının 2000'e çıkmasından endişe ediliyor. 
     Endonezya Devlet Başkan Yardımcısı Yusuf Kalla, bir radyoya yaptığı açıklamada, depremde ölenlerin sayısının 2000'e yükselebileceğini söyledi. 
     Dün akşam meydana gelen ve yaklaşık 3 dakika süren deprem, 26 Aralık 2004'te Richter ölçeğine göre 9 büyüklüğündeki deprem ve ardından oluşan dev dalgaların vurduğu bölgede derhal tsunami alarmı verilmesine neden oldu. 
     ABD Jeoloji Enstitüsü, depremin Sumatra adasının yaklaşık 200 kilometre açıklarında, deniz yüzeyinin yaklaşık 30 kilometre altında meydana geldiğini açıkladı. 
     Uzmanlar, depremin merkez üssünün yüzeye yakın olmasının, tehlikeyi arttırdığını belirtti. 
     Malezya ve Tayland'da da hissedilen depremden sonra binlerce insan, Tayland sahillerindeki bina ve otellerini terk etti. Uluslararası Kızılhaç Tsunami Koordinatörü Bernd Schell, henüz tsunami belirtisi olmamasına rağmen Endonezya kıyılarındaki halkın panik halinde iç kesimlere doğru kaçtığını söyledi. 
     Schell, karanlık nedeniyle hasar tespit çalışmalarının yapılamadığını, ancak küçük adacıklarda depremin hasara yol açtığı haberlerinin geldiğini belirtti. 
     Depremden kısa süre sonra Endonezya, Tayland, Sri Lanka ve Hindistan tsunami uyarısında bulundu. 
     Uluslararası Kızılhaç ve Kızılay Federasyonu, depremin vurduğu bölgelerin ihtiyacını karşılayacak yardım malzemesi ve ekiplerinin hazır olduğunu bildirdi. 
     Başbakanlık Türkiye Acil Durum Yönetimi Genel Müdürlüğü de Endonezya hükümetinden yardım konusunda henüz bir talep alınmadığını, Dışişleri Bakanlığı'nın Endonezya hükümeti nezdinde girişimde bulunarak, yardım talebinin olup olmadığını araştırdığını belirtti. Bu arada, depremin üzerinden yaklaşık 9 saat geçmesinin ardından Tayland, Sri Lanka ve Hindistan, tsunami uyarısını kaldırdı. 
     
     26 ARALIK 
     Endonezya'nın Sumatra adası açıklarında 26 Aralık 2004'te meydana gelen 9 büyüklüğündeki deprem ve sonrasında oluşan dev dalgalar, yaklaşık 300 bin kişinin ölümüne neden olmuştu. 
     Dev dalgalar, Hint Okyanusu'ndaki kıyıları vurmuş, tatil yörelerini yutmuştu. 
     En ağır hasarı Endonezya'nın Açe eyaleti görmüştü. Sumatra adasının kuzeyindeki Açe'de 114 bin 573 kişi ölmüştü. Yaklaşık 128 bin kişi ise halen kayıp. 
     Deprem Sri Lanka'da 38 bin 195, Hindistan'da 10 bin 749, Tayland'da 13 kişinin ölümüne neden olmuştu. 
     
</TEXT>
</DOC>
