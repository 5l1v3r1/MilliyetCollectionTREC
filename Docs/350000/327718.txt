<DOC>
<DOCNO> 327718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun12.html </URL>
<DATE> 2005/03/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Türkiye aleyhine dizi için NBC'den özür 
</HEADLINE>
<TEXT>

     ABD'de yayın yapan NBC televizyonu, Türkiye’yi şeriatla yönetilen bir ülke gibi gösteren 'West Wing' adlı Batı yakası dizisi için Türkiye’den özür diledi. 
     Özür mektubu, Türkiye’nin Washington Büyükelçisi Faruk Loğoğlu’na gönderildi. Mektupta 'asılsız bir tasvir ortaya koyduğumuz için samimi bir üzüntü içerisindeyiz' denildi. 
     NBC'nin West Wing adlı dizisinde Türkiye’nin şeriatla yönetilen bir ülke gibi gösterilmesi Türkiye'de büyük tepki görmüştü. Dışişleri Bakanı Abdullah Gül, Türkiye’nin rahatsızlığını Ankara ziyaretinde ABD Dışişleri Bakanı Condollezza Rice’a iletmişti. 
     AKP'nin iktidara gelmesinin ardından, Türkiye'de şeriat yasalarının kabul edildiği şeklinde bir iddiada bulunulan dizi, ABD'de yaşayan Türk toplumu tarafından da büyük tepkiyle karşılanmıştı. 
     Altı yıldır yayınlanan Emmy ödüllü dizide Türkiye zina yapan kadınların kafalarının kesilerek cezalandırıldıkları ve şeriat kurallarının geçerli olduğu bir ülke olarak gösteriliyor. 
     Türkiye'nin Washington Büyükelçisi Faruk Loğoğlu, dizinin yayınlandığı NBC televizyonuna 29 ocakta bir mektup göndererek, 'Türkiye ile ilgili gerçekleri tahrif eden bölümün yarattığı hayal kırıklığı'nın altını çizmişti. 
     
     '24' de tepkilere neden olmuştu 

     West Wing, ABD'de yayınlanan Türkiye ve Türklere ait gerçeklerin çarpıtıldığı ilk dizi değil. Daha önce de Fox televizyonunda yayınlanan '24' adlı dizide de ABD'de yaşayan bir Türk ailesinin bireyleri terörist faaliyetlere giren kişiler olarak gösterilmişti. 
     '24' dizisinde yayınlanan bu bölüm de Türkler'in yanısıra Arap ve müslüman birçok dernek tarafından protesto edilmişti. 

     
</TEXT>
</DOC>
