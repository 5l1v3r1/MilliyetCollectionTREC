<DOC>
<DOCNO> 313087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun26.html </URL>
<DATE> 2005/02/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ankara ziyareti Rumları ikiye böldü... 
</HEADLINE>
<TEXT>

     Güney Kıbrıs Rum Yönetimi lideri Tasos Papadopulos, ana muhalefet Demokratik Seferberlik Partisi'nin DİSİ Başkanı Nikos Anastasiadis'in Ankara'ya kendisinin Kıbrıs konusundaki görüşlerini götürmeyeceğini, ''Anastasiadis'in ancak kendi partisinin görüşlerini yansıtabileceğini'' söyledi. 
     Temaslarda bulunmak üzere dün Macaristan'a giden Papadopulos, Rum gazetecilerin, DİSİ heyetinin 9-13 Şubat tarihlerinde Ankara'ya yapacağı ziyaretle sorularına karşılık olarak, ''Kıbrıs Rumlarının görüşü Cumhurbaşkanları ve hükümet tarafından ortaya konur'' dedi. Papadopulos, ''DİSİ heyetinin Ankara'da nakledeceği görüşlerin Rum Ulusal Konsey kararları çerçevesinde olması'' temennisinde de bulundu. 
     Papadopulos, KKTC Başbakanı Mehmet Ali Talat'ın, ''AKEL'in Annan Planı'nda istediği değişiklikleri tartışmaya hazır olduğuna'' ilişkin açıklamasının anımsatılması üzerine de, ''Bu Sayın Talat'ın partisi ve AKEL'i ilgilendiren bir mesele'' dedi. Papadopulos, ''Biz BM gözetiminde müzakerelere hazır olduğumuz yönünde bilinen tutumumuzu sürdürmekteyiz'' diye konuştu. 
     
     ''PAPADOPULOS'UN ÖZEL GÖREVLİSİ DEĞİLİM'' 
     Bu arada, DİSİ Başkanı Nikos Anastasiadis de, bir etkinlikte yaptığı konuşmada, Ankara'ya Papadopulos'un ''özel görevlisi'' olarak değil, ''Kıbrıs'ın Rum tarafının elçisi'' olarak gideceğini söyledi. 
     Anastasiadis, ''Ulusal Konsey toplantısı ve Papadopulos'la yaptığı çok yararlı görüşmeden sonra Ankara'ya güçlenmiş şekilde gideceğini'' kaydetti. 
     Ankara ziyaretinin hedefinin, Türkiye'nin niyetlerini öğrenmek ve Kıbrıs Rum tarafının da görüşlerini anlatmak olduğunu ifade eden, Anastasiadis, ''DİSİ heyeti, Kıbrıs sorununun çözümüyle 'Kıbrıs'ın Türkiye'ye köprü olabileceği ve AB perspektifinin iyileştirilmesine katkı koyabileceği mesajını iletecek'' dedi. 
     
</TEXT>
</DOC>
