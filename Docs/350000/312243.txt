<DOC>
<DOCNO> 312243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yasam/axyas02.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Felçli hastalar için umut ışığı 
</HEADLINE>
<TEXT>


Lizbon'da Egas Moniz Hastanesi doktorları, 2001'den bu yana 41 felçliye kök hücre nakletti. Hastaların yüzde 10'u yürüteçle yürüyebilecek duruma geldi 


PORTEKİZ'İN başkenti Lizbon'daki Egas Moniz Hastanesi doktorları, omuriliği zedelendiği için felç olan hastalar üzerinde umut verici deneyler yapıyor. Uzmanlar, hastaların geniz boşluğundan aldıkları kök hücreleri omurilikte zedelenen bölgeye naklediyor. 

3 yıldır deneniyor 
AMAÇ, hasara uğramış olan sinirlerin kendi kendilerini onarmasını sağlamak. Dr. Carlos Lima başkanlığındaki ekip, 2001 yılının temmuz ayından bu yana 41 felçliye kök hücre nakletti. Hiçbir hasta, enfeksiyon kapmadı veya ölmedi. 
HASTALAR, ameliyattan sonra kısmen de olsa his kazandıklarını söylerken, yaklaşık yüzde 10'u yürüteçle yürüyebilecek duruma geldi. Dr. Carlos Lima, "Çok basit ve doğal bir yöntem bu. Bütün işi aslında doğa yapıyor" diye konuştu. 

Kaslar yeniden güçlenmeli 
LIMA, ABD'den gelen bir kadın hastanın, bu yıl içinde tamamen ayağa kalkacak seviyeye geleceğini söyledi. Ameliyatın başarısında, kasların yeniden güçlendirilmesinin büyük önem taşıdığını belirten Lima, "Kas eğitimi 2 yıl sürüyor" dedi. 


</TEXT>
</DOC>
