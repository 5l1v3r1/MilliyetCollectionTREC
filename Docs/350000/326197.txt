<DOC>
<DOCNO> 326197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun26.html </URL>
<DATE> 2005/03/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
AB Çin'e silah satışından cayıyor 
</HEADLINE>
<TEXT>

     BBC 

      Avrupa Birliği'nin Çin'e uyguladığı silah ambargosunuı kaldırma planları tüm Avrupa'da ateşli bir tartışma başlattı. Gazeteler Washington'dan gelen "Asya'da dengeleri bozmama" uyarıları ardından ambargoyu kaldırma planlarının rafa kalktığı konusunda hemen hemen hemfikir. 
     Almanya'da yayımlanan Süddeutsche Zeitung, Avrupa Birliği'nin Çin'e yönelik ambargoyu kaldırması için yeterince iyi bir neden olmadığını savunuyor. 
     Der Tagesspiegel, Paris ve Berlin yönetimlerinin ambargonun kalkması talebinde gitgide yalnız kaldığını belirtiyor ve şöyle devam ediyor "Fransa ve Almanya gibi küresel iddiaları olan Avrupa devlerine, Asya'da küresel bir sorumluluk taşımak gerektiğini İsveç ve Belçika gibi küçük üyelerin anımsatması utanç verici." Financial Times, Washington'un Çin'i sınırlamaya çalışmak yerine diyaloga girmesi gerektiğini savunuyor, "Orta Doğu'da yapılan hatalar, Çin'in yükselişi karşısında izlenecek tavrı yanlış seçmenin yanında, hiç kalabilir" uyarısında bulunuyor. 
     
     Daily Telegraph AB ikiyüzlü 
     Yine İngiltere'de yayımlanan Daily Telegraph ise Avrupa Birliği'ni iki yüzlülükle suçluyor. 
     "Avrupa Birliği Çin'e uygulanan silah ambargosu konusunda hem beceriksiz hem ilkesiz davrandı. Ambargoyu kaldırma girişimini, bunu mantıksız bulan Chirac başlattı, Avrupa'dan Çin'e en büyük ihracatçı olan Almanya destekledi. İngiltere Dışişleri Bakanı Straw ise benzer yaptırımlara tabi olan Burma ve Zimbabve ile Çin'i aynı kefeye koymanın 'uygunsuz' olacağını savundu. 
     "Ancak", diyor gazete, "Çin'de, yaptırıma gerekçe olan Tianenmen Katliamı'ndan bu yana ülkede insan hakları konusunda bir değişiklik olmadı ve ülke Tayvan'a karşı saldırgan tavrını" sürdürüyor. Bu nedenle gazete liderleri ambargoyu kaldırmaktan vazgeçmeye çağırıyor. 
     
</TEXT>
</DOC>
