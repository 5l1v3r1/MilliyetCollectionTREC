<DOC>
<DOCNO> 302467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur29.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"500-600 milyon lirayla bu ülkede adalet dağıtılamaz" 
</HEADLINE>
<TEXT>

     Adalet Bakanı Cemil Çiçek ''500-600 milyon lira ile bu ülkede adalet dağıtılamaz. Kimse, Hakime bu parayı veriyorsunuz da bize niye bu parayı veriyorsunuz tarzında bir sızlanma içinde olmamalıdır'' dedi. 
     Çiçek, Bilecik'in Bozüyük İlçesi Adalet Sarayı'nın açılış töreninde, 2003 yılının 2004'e hazırlık dönemi olarak algılanması gerektiğini belirterek, artık sıkıntılı günlerin ve krizlerin geride kaldığını, geleceğe güvenle bakma sürecinin başladığını söyledi. 
     Türkiye'nin sık değişen gündeme sahip bir ülke olduğunu ve bu nedenle bazı olayların unutulmaması gerektiğini anlatan Çiçek, bir yıl önce yüzde 70'ler seviyesinde bulunan faiz ile yüzde 50'ler düzeyindeki enflasyon oranlarının bugün yüzde 20'ler seviyesine gerilediğini kaydetti. 2004 yılının her alanda hamle başlatacakları bir dönem olacağını belirten Çiçek, şöyle konuştu 
     ''Geleceğe umutla bakmalıyız. Türkiye Cumhuriyeti devleti bir hukuk devletidir. Bunu Anayasaya yazmanın bir anlamı yoktur. Bunu hayata geçirmek lazım. Hukuk devleti deyip hukuku temsil eden insanları kahvehaneden bozma yerlerde adalet dağıtır hale getirirseniz, o hukuk devletinin kimseye faydası olmaz. Hukuk bir heybet işidir. Kahvehaneden bozma yerlerde veya hükümet konaklarının en köhne köşesinde adalet dağıtmak kolay iş değildir. Ama bir bakıyorsunuz önüne gelen konuşuyor. Evet bu ülkede demokrasi var herkes konuşabilir, ancak ülkenin yararı için konuşulmalıdır. Türkiye'nin bugünkü gündemi ve görüntüsü ülkenin hayrına değil. Bu konudaki hassasiyetleri önemsiyorum.'' 
     
     ''YARGI, ÇOK YÜCE BİR KAVRAMDIR'' 
     Bu yıldan itibaren başlayan yeni dönemde yürürlüğe koydukları 57 projeyi 100'e çıkardıklarında modern adliye sarayı sayısının daha da artacağını ifade eden Çiçek, şöyle devam etti 
     ''Yargının hükümet konakları içinde hizmet ifa eder durumda olması, yargının bağımsızlığı kavramıyla bağlantılıdır. Önce bu yargının bağımsızlığı ve hukukun önemini zihnimizde iyi kavramamız gerekiyor. Fiziki mekanların bunda çok büyük önemi var. Herkesin kendine göre özel sıkıntıları var ama kimse kendini yargı hizmetleriyle mukayese etmek durumuyla karşı karşıya getirmesin. Çünkü, yargı çok yüce bir kavramdır. Bir toplumda adalet olmazsa o toplumda hiçbir şey olmaz. Eğer, bu toplum, yaşadığı sıkıntılarla adalet kavramı arasındaki bağlantıyı doğru kavrayabilseydi Türkiye bu sıkıntıları yaşamazdı.'' Bu nedenle hakim ve savcıların özlük hakları itibariyle en üst düzeyde maaş almaları gerektiğine dikkati çeken Çiçek, şunları söyledi 
     ''500-600 milyon lira ile bu ülkede adalet dağıtılamaz. Kimse hakime bu parayı veriyorsunuz da bize niye bu parayı veriyorsunuz tarzında bir sızlanma içinde olamamalıdır. 2004 yılı bu anlamda önemli adımları atacağımız bir yıl olacaktır. Buradan müjdeyi veriyorum.'' 
     
     AK PARTİLİ KUTLU'NUN AÇIKLAMALARI... 
     Çiçek, gazetecilerin, AK Parti Adıyaman Milletvekili Hüsrev Kutlu'nun ''Meclis kulisinde Atatürk'ün mareşal üniformalı resmiyle TBMM'deki askeri taburun sesleri nedeniyle kendisini kışlada hissettiğini'' söylemesi üzerine partinin bir işlem başlatıp başlatmadığı yönündeki sorularını şöyle yanıtladı 
     ''Süreç çoktan başladı. Gazetelerdeki haberi okuduğum zaman ne Genelkurmay Başkanı ne de Kara Kuvvetleri Komutanı'nın bir açıklaması söz konusuydu. Konuyla ilgili olarak partinin grup iç yönetmeliğine göre bir işlem yapılması gerekirdi. Grup başkanvekillerimiz bu işlemi başlatmıştır. Kutlu'nun beyanlarının hiçbirine katılmıyorum. Bunlar doğru şeyler değildir. Siyaset adamı konuşurken söylediğinin doğru ve faydalı olduğuna dikkat etmelidir. Doğru ve faydalı olmayan hiçbir sözün önünde, arkasında, içinde olmamız da mümkün değildir. Türkiye'nin huzura ve kalkınma çabasına ihtiyacı var.'' Herkesin bilgisini ve enerjisini ülkenin kalkınmasına, refahına ve mutluluğuna yönelik kullanması gerektiğini anlatan Çiçek, şöyle devam etti 
     ''Gerginliklerle Türkiye bir yere varamaz. Onun için bu yöndeki beyanları fevkalade önemsiyorum. Onun için herkes biraz daha dikkatli olmalı. Demokrasi dediğiniz şey şüphesiz fikir özgürlüğüne imkan verir ama her şeyi de yerli yersiz konuşmanın demokrasiyle bağdaşır tarafı yoktur. Demokraside insanlar elbette hareket serbestliğine sahiptir. Ülkenin önünde bunca mesele varken 2004'e bu nevi tartışmalarla giriyoruz. Herkes konuştuğuna da yaptığına da dikkat etmelidir. Ülkenin enerjisini boş çekişmelerle tüketmemeliyiz. Biz baştan beri bu olayları hükümet olarak da kişisel olarak da tasvip etmedik. O arkadaşımıza karşı olan işlem de bu açıklamalardan önce başlatıldı.'' 
     
     ''OLUMSUZLUKLARA RAĞMEN YARGI EZİLMEMİŞTİR'' 
     Hakimler ve Savcılar Yüksek Kurulu Başkanvekili Fehmi Ulusoy da, özellikle son zamanlarda talihsiz bir takım beyanlarla yargıya güvensizlik ifadelerinin gündeme getirildiğini söyledi. 
     Yargının, haksızlığın önlenmesinde adeta son kapı olduğunu belirten Ulusoy, şöyle konuştu 
     ''Bu kapı o kadar sağlam olmalıdır ki bırakın içeriye en ufak bir haksızlığı, şüphe bile girmemelidir. Bu da yargının tüm ihtiyaçlarının günün şartlarına uygun seviyeye getirmekle mümkün olur. Bugün yargı hizmeti veren 961 adliye binasından sadece 125'i bakanlığa bağlıdır. Bunların dışındakiler ise yargının onuruna yakışmayan bir manzarada hizmet yürütmeye zorlanmıştır. Personel sıkıntısının had safhada, özlük haklarının gündeme getirilmemesine rağmen yargı ezilmemiştir. Yargı, fedakar hakim ve savcılar sayesinde ayaktadır.'' Konuşmaların ardından Adalet Bakanı Cemil Çiçek ve Bilecik Valisi Ayhan Çevik, Bozüyük Adliye Sarayı'nın açılışını yaptı, incelemelerde bulundu. 
     
</TEXT>
</DOC>
