<DOC>
<DOCNO> 305100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko16.html </URL>
<DATE> 2005/01/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
En gelişmiş il sıralamasında İstanbul 6. sırada... 
</HEADLINE>
<TEXT>

     Beşincisi tamamlanan ''Türkiye Sorunlarına Çözüm Konferansı'' sonucunda, 81 il içinde en gelişmiş il İzmir olarak tespit edildi. 
     Çalışma ve Sosyal Güvenlik Bakanlığı Müsteşar Yardımcısı Mustafa Gür'ün Konferans Genel Koordinatörlüğünü yaptığı, 81 ilin valileri, belediye başkanları, üniversite rektörleri, sanayi-ticaret odaları başkanları ve uzman kişi ve kuruluşların ortak çalışmasıyla iki yılda gerçekleştirilen çalışma, Türkiye'nin sorunlarına çözüm önerileri getiriyor. 
     Tüm verilere göre birinci olan İzmir'i, Ankara ve Eskişehir izlerken, İstanbul 6. sırada yer alıyor. 81 il arasında, Hakkari en geri kalmış il olarak tespit edildi. 
     DPT, DİE gibi kuruluşlar başta olmak üzere, birçok ekonomik ve sosyal istatistiki bilginin kullanıldığı illerin gelişmişlik ortalamalarının belirlenmesinde şu veriler kullanıldı 
     ''Nüfus, yüzölçümü, okur-yazar oranı, okullaşma oranı, kişi başına Gayri Safi Yurtiçi Hasıla GSYİH , kentleşme oranı, il doğumlu olanlar il nüfusu, ortalama hane halkı büyüklüğü, nüfus yoğunluğu, doğurganlık hızı, bebek ölüm hızı, kadın başına düşen çocuk oranı, öğretmen başına öğrenci oranı, yüksek öğretimdeki öğrenci sayısı, yatak başına düşen hasta sayısı, doktor başına hasta sayısı, işsizlerin işgücüne oranı, toplam suç sayısının nüfusa oranı, sanayi sektöründe çalışan nüfus, kişi başına yıllık elektrik tüketimi, kişi başına yıllık su tüketimi, GSYİH gelişme hızı, merkez ilçelerin gelişmişlik sıralaması.'' 
     
     ÇÖZÜM ÖNERİLERİ... 

     Çözüm önerileri içinde, ''istihdamın arttırılması, herkese sağlık ve sosyal güvenlik hakkının sağlanması, zorunlu temel eğitimin 12 yıla çıkarılması, AB'ye üyelik sürecinin hızlandırılması, AB yanında, Kafkaslar'da, Balkanlar'da ve Ortadoğu'da yeni işbirliği ve güç birliğinin hızlandırılması bölgesel dengesizliklerin giderilmesi, demiryolu ağının genişletilmesi, tarımda arazinin ve suyun etkili kullanımının sağlanması'' gibi öneriler bulunuyor. 
     Türkiye'nin sorunlarına çözüm önerilerinde, ''kalkınma çabalarında insan odaklı, çevre, yoksulluğun azaltılması, adalet, fırsat eşitliği, eğitim kalitesi, Ar-Ge, sağlık, çağdaş sosyal güvenlik alanlarına öncelik verilmesi, güneş, rüzgar, su gibi yenilenebilir biyokütlenin enerji amaçlı kullanımına önem verilmesi, doğalgazın yaygınlaştırılması, yatırımcının önündeki bürokratik engeller kaldırılması, yatırımla ilgili işlemlerin azaltılması ve etkili bir şekilde koordine edilmesi, yatırımlardaki teşviklerin kademeli olarak ve ürüne veya temel çıktıya göre verilmesi'' gibi öneriler de yer alıyor. 
     
     OKUMA-YAZMA ORANI... 

     Okuma-yazma oranı açısından en üst sırada İstanbul gelirken, İstanbul'u Ankara ve Tekirdağ izliyor. En az okuma-yazma oranına sahip il ise Şırnak. 
     
     KİŞİ BAŞINA GSYİH... 

     Kişi başına GSYİH açısından, en üst sırada Kocaeli yer alırken, Kocaeli'ni, Bolu ve Kırklareli izliyor. En az kişi başına GSYİH'ye sahip il ise Ağrı olarak tespit edildi. 
     
     KENTLEŞME ORANI... 

     En yüksek kentleşme oranında, İstanbul birinci sırada yer alırken, Ankara ikinci, İzmir ise üçüncü sırada yer alıyor. 
     En az kentleşme oranına sahip il ise Bartın. 
     
     TOPLAM SUÇ SAYISININ NÜFUSA ORANI... 

     Toplam suç sayısının nüfusa oranı açısından yapılan sıralamaya göre ise suç oranı en yüksek il Gaziantep olurken, ikinci Antalya, üçüncü İstanbul, dördüncü sırada ise Ankara yer aldı. Suç oranı en az olan il ise Erzincan olarak belirlendi. 
     
</TEXT>
</DOC>
