<DOC>
<DOCNO> 332838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/yazar/guclu.html </URL>
<DATE> 2005/04/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Gençleri bu kadar kolay harcamamalıyız 
</HEADLINE>
<TEXT>


İşsizlik aldı başını gidiyor. En fazla etkilenenler de eğitimli gençler. Hele bir de akademik yaşam biçimini benimsedilerse vay hallerine. Üniversite içindeki ayak oyunlarından ÜDS ve KPDS'ye kadar her türlü Çin işkencesine maruz kalıyorlar. Üzerlerine düşen her şeyi fazlasıyla yapıyorlar. Ama yine de bir yerlerde takılıp kalıyorlar. Gençler neden isyanda diyenler, bu seslere artık kulak vermeli 
"Günün birinde bir gazeteciye, yaşadığım problemleri anlatacağım aklıma gelmezdi. Ancak çaresizlik, insana bazı şeyleri yaptırabiliyormuş. Yazılarınızı takip ediyorum ve eğitim konusundaki hassasiyetinize inanıyorum ve bu yüzden size yazmaya kara verdim. Umarım sesimi duyurmama yardımcı olursunuz. Çünkü gerçekten ne yapacağımı bilmez durumdayım. 
33 yaşındayım. Evliyim ve Türkiye'nin iyi üniversitelerinden birinde doktora yapıyorum. 1997'de mezun olduğumdan bu yana işsizim. Çeşitli çabalarım oldu ama bir türlü işe giremedim. Mesleğimi çok seviyorum. Bütün tercihlerim C'ydi . Siz de bilirsiniz çok sınırlı iş imk nı olan bir bölüm. 
Anlatmak istediğim asıl problem ise eşimin şu anki durumu. Eşim de aynı bölümde araştırma görevlisi. Ancak ÜDS'yi geçemediği için doktoradan ve işinden atılmak üzere. Yıllarca kursa gitti, çok çalıştı. Ancak başarılı olamadı. Bu sınav, son şansıydı. Geçemedi. ÜDS ve KPDS gibi sınavlar, sanki yabancı dil seviyesini tespit etmek için değil insanların hayatını mahvetmek için yapılıyor. Neyi ölçmeye çalışıyorlar anlamıyorum. Yıllarca bu tip saçma sapan sınavlara para akıtıp bir sonuç elde edemiyoruz. Çünkü bizim gibi normal liselerden mezun olup yıllarca kurslara giden insanlar için bu tip sınavları kazanmak neredeyse imk nsız. Üstelik daha da kötüsü, bu yüzden insanlar işlerinden oluyor. Yabancı dil, tabii ki gerekli. Ama sınavlar bu kadar acımasız olmamalı. 
Yukarıda bahsettiğim gibi ben zaten işsizim Yabancı kazılara giderek, çizim ve çeviri yaparak para kazanmaya çalışıyorum ama bunlar her zaman olmuyor . Eşim de üniversiteden atılmak üzere. Şu anki psikolojik çöküntüyü ve k busu, size anlatmam mümkün değil. Yıllarca emek sarf ediyorsunuz, mesleğinize gönülden bağlanıyorsunuz ve bir anda her şey havaya uçuyor. Bizim durumumuzda olan birçok akademisyen var. Sadece bizim üniversitede, 600 kişi bu durumdan dolayı atılmış. Eşim de ÜDS'yi geçemediği için atılacak. Zaten iki yıl sonra, tezini verdikten sonra da atılacaktı. Çünkü asistanların hemen hepsi sözleşmeli alınıyor ve doktora bitince atılıyor. Şanslı olanlara kadro bulunuyor. Biz de bu süre zarfında uzman ya da öğretim görevlisi kadrosu bulunabilir ümidini taşıyorduk. Ancak bu da artık söz konusu değil. Çünkü kadro vermiyorlar. Bu konu, bir yıldır gündemde. Sevgili rektörümüzün , bölüm başkanlarına önerisi ise "Eskileri atın, ben size kadro veririm, yenilerini alın" yönünde. Son derece acımasız ve düşüncesiz. Hiç düşünmüyorlar. 30 yaşından sonra, üstelik bizimkisi gibi fazla iş imk nı olmayan bir bölümden atılanlar ne yapar Başka kurumlara geçişe de izin vermiyorlar. Yani hem atıyor hem de arkadan tekme vuruyorlar. Torpil bulanların diğer kurumlara geçebildiğini öğreniyoruz. Bizim gibi torpili olmayanların eli kolu ise bağlı kalıyor. Geleceğimizin birtakım duyarsız insanların elinde olması beni deli ediyor. Yayımlarsanız sevinirim. İsmimi ve bölümümü gizli tutarsanız memnun olurum. Çünkü bu duruma düşmekten size yazmaktan değil gerçekten çok utanıyorum. 
Özetin özeti Eğitimli gençlerin durumu gerçekten çok vahim. İstihdam olanaklarının hızla artması gerekiyor. Sanayi ve Ticaret Bakanı Ali Coşkun, bu gece Genç Bakış'ta konuğumuz. İşsizliği özellikle sorgulayacağız... 



</TEXT>
</DOC>
