<DOC>
<DOCNO> 347820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko23.html </URL>
<DATE> 2005/06/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
TÜSİAD'dan okul önceki eğitim raporu... 
</HEADLINE>
<TEXT>

     Milli Eğitim Bakanı Hüseyin Çelik, Türkiye'nin eğitim konusunda adımlarını daha da hızlandırmak zorunda olduğunu belirterek, ''Aksi takdirde geçmiş yıllarda birçok gelişimi ıskaladığımız gibi, dünyanın gerisinde kalmamız mukadderdir'' dedi. 
     Türk Sanayicileri ve İşadamları Derneği TÜSİAD tarafından hazırlanan ''Doğru Başlangıç Okul Öncesi Eğitim'' konulu rapor, Milli Eğitim Bakanı Çelik'in de katıldığı bir toplantıyla kamuoyuna açıklandı. 
     Çelik, toplantıda yaptığı konuşmada, okul öncesi eğitimden yüksek öğretime kadarki eğitim sürecinin en önemli meselelerden biri olduğunun artık herkes tarafından kabul edildiğini, bunun herkesin üzerinde uzlaştığı bir konu olduğunu vurguladı. 
     Türkiye'de eğitim alanında çok ciddi reformlara ihtiyaç olduğunu ifade eden Çelik, artık dünyada gelişmişlik düzeyi ile eğitime verilen önemin doğru orantılı olduğunu söyledi. 
     Hüseyin Çelik, ''Bu konuda yapmamız gereken çok şey var. Yaptıklarımız, yapacaklarımız da var. Türkiye eğitim konusunda adımlarını daha da hızlandırmak zorunda. Aksi takdirde geçmiş yıllarda birçok gelişimi ıskaladığımız gibi, bu konuda da dünyanın gerisinde kalmamız mukadderdir'' şeklinde konuştu. 
     Eğitimin sadece Milli Eğitim Bakanlığı'nın değil, bütün toplumun meselesi olduğunu belirten Çelik, hükümetin 2004'ten itibaren bütçeden en büyük payı eğitime ayırdığını, bundan sonra da bunun böyle devam edeceğini kaydetti. 
     
     ''HALININ ALTINA SÜPÜRÜLENLER MASAYA YATIRILIYOR'' 

     Bakan Çelik, hükümetin iki yılda eğitim konusunda çok önemli şeyler gerçekleştirdiğini ifade ederek, ''Milli Eğitim Bakanlığı'nda hiçbir mesele yoktur ki problem olarak görülsün, halının altına süpürülmüş olsun. Geçmişte halının altına süpürülen, görmemezlikten gelinen, sorumluluk alınmak istenmediği için ele alınmayan her mesele, masaya yatırılmakta, çözümler üzerinde çalışılmaktadır'' diye konuştu. 
     Türkiye'de 1992-2002 yılları arasında okul öncesi eğitim oranının yüzde 11'e çıktığını, bugün itibariyle de yüzde 17'lere ulaştığını belirten Çelik, gelişmiş ülkelerde bu oranın yüzde 34-100 olduğu göz önünde bulundurulduğunda, söz konusu oranın dünya standartlarının çok altında olduğunu söyledi. 
     Hüseyin Çelik, 2005-2006 öğretim yılı başında bu oranı yüzde 25'e çıkarmayı hedeflediklerini anlatarak, bunun için başta bağımsız bütün ilköğretim okullarında mutlak surette ana sınıf açılması olmak üzere, bazı tedbirlerin söz konusu olduğunu kaydetti. 
     Çelik, Türkiye'de okul öncesi eğitimin sadece çalışan annelerin çocuklarına verilen eğitim olarak algılandığını dile getirerek, ''Babaya soruyorum Niye çocuğu ana okuluna göndermiyorsun o da bana Annesi çalışmıyor ki diyor. Ben de diyorum ki anasının okuluyla ana okulu farklı şeylerdir'' diye konuştu. 
     Okul öncesi eğitim için orta öğretim kurumlarında da ana sınıflar açılacağını aktaran Çelik, ayrıca kırsal kesimde her ilde bir anaokulu açılması yönünde çalışmalar yaptıklarını ifade etti. 
     
     ''DOĞU VE GÜNEYDOĞU'DA DİL PROBLEMİ VAR'' 

     Kırsal kesimde ana okulun çok önemli olduğuna işaret eden Çelik, şöyle devam etti 
     ''Doğu ve Güneydoğu illerinde maalesef dil problemi var. Çocuklar ilköğretim okuluna gittikten sonra Türkçe öğreniyorlar. Emsalleri okuma yazmayı sökmeye, temel hayat bilgilerini öğrenmeye çalışırken onlar Türkçe öğrenmeye gayret ediyorlar. Bu da daha okula başlarken, dezavantajla, geriden başlamaları sonucunu doğuruyor. Bu açıdan Doğu ve Güneydoğu Anadolu'da okul öncesi eğitim çok daha önemli. Buralarda ilk aklımıza gelen tedbiri, önümüzdeki yıl bakanlık olarak, büyük fedakarlık yaparak hayata geçireceğiz. Öğle yemeklerini, sabah kahvaltılarını, ikindi kahvaltısı dedikleri yemekleri, devlet olarak biz üstleneceğiz, velilerden bunu almayacağız. Bu uygulamanın başlamasıyla oralarda ciddi bir patlama olacağına inanıyoruz. Çünkü sabah, öğlen ve ikindi için alınan 100 milyon lira civarında bir para var. Dar gelirli aileler bu parayı ödeyemedikleri için çocuklarını ana okuluna gönderemiyorlar.'' 
     
     ''ANAOKULUNA GİTMEYEN 2.5 MİLYON ÇOCUK VAR'' 

     Milli Eğitim Bakanı Çelik, Türkiye'de 440 bin civarında çocuğun ana okul eğitimine gittiğini, ancak anaokula gitmeyen 2.5 milyonluk daha bir potansiyel bulunduğunu söyledi. 
     İlköğretimde bile yüzde 97 olan okullaşma oranını yüzde 100'e çıkaramadıklarına dikkat çeken Çelik, bunda kız çocuklarının gitmemesinin etkili olduğunu, ''Haydi Kızlar Okula'' kampanyası ile bugüne kadar 120 bine yakın kız çocuğunun okula başladığını kaydetti. 
     AK Parti programında zorunlu eğitimin 12 yıla çıkarılmasının bulunduğunu hatırlatan Çelik, ''Ama bu kademeli yapılması gereken bir şey. Eğer birdenbire kağıt üzerinde ben yaptım oldu dersek ciddi problemlerle karşılaşırız. Bu takdirde okullarda sadece diploma dağıtırız. Yeterli eğitimi veremeyiz'' dedi. 
     Bu yıl ilköğretim kayıtlarının Haziran'da başlayacağını hatırlatan Çelik, böylelikle okullar açıldığında önceden yaşanan kargaşa ve kaosun ortadan kalkacağını söyledi. 
     
     RAPORDAN SATIRBAŞLARI... 

     TÜSİAD tarafından hazırlanan raporda, sosyal ve ekonomik şartlar açısından elverişsiz ortamlarda yaşayan çocukların ortama bağlı kısıtlamalardan dolayı genetik potansiyellerine ulaşamayabildikleri, bu hedef kitle için ortama bağlı kısıtlamaları kaldırmak ve destekleyici kaynakları artırmanın erken çocukluk eğitimi programları ile gerçekleşebildiği kaydedildi. 
     Raporda, Türkiye'de çalışan kadın sayısının çok yüksek olmadığı, erken çocukluk eğitimi hizmetlerinin çalışan kadınların ihtiyaçlarını karşıladığında hem daha çok kadının işgücüne katılabileceği hem de çalışırken çocuğu bakılan kadının doğal olarak üretiminin artacağı belirtildi. 
     Kapsamlı ve nitelikli bir erken çocukluk eğitimi uygulamasının toplumun eğitim düzeyini yükselteceği, daha sağlıklı olmasını sağlayacağı, toplumsal uyuma ve buna bağlı olarak beşeri sermayenin güçlenmesine neden olacağı kaydedilen raporda, ''Araştırmalar göstermektedir ki okul öncesi dönemde insan sermayesine yapılan yatırımların getiri oranı en yüksek düzeyde olmaktadır'' denildi. 
     Uluslararası alanda erken çocukluk eğitiminin öneminin giderek arttığı, burada hedef kitlenin farklı yaş grupları olmakla birlikte önceliğin okul öncesindeki 5-6 yaş grubu olduğu ve bu hizmetin çoğunlukla kamu tarafından karşılandığı vurgulanan raporda, hizmetlerden yararlanma oranlarının bazı ülkelerde 3-5 yaş grubu için yüzde 100'e yaklaştığı, gelişen ve az gelişmiş ülkelerde ise bu oranın düştüğü belirtildi. 
     
     ERKEN ÇOCUKLUK EĞİTİMİNDEN YARARLANMA ORANI YÜZDE 16 

     Raporda, Türkiye'deki erken çocukluk hizmetinin, ağırlıklı olarak Milli Eğitim Bakanlığı ile Sosyal Hizmetler ve Çocuk Esirgeme Kurumu tarafından verildiği, verilerin ancak 5-6 yaş grubuna ağırlıklı olarak eğitim verildiğini gösterdiğini, bu yaş grubunu 4-6 yaş arası grubun takip ettiği ve 4-6 yaş grubunun sadece yüzde 16'sının erken çocukluk eğitiminden yararlandığı kaydedildi. 
     Sisteme bakıldığında eğitimin ağırlıklı olarak sunulduğu kurumların ana okulları ile ana sınıfları olduğu vurgulanan raporda, ana okulları ile ana sınıflarında okullaşma oranının 1991-1992 döneminde yüzde 5.1 iken, 2004-2005 döneminde yüzde 16'ya yükseldiği kaydedildi. 
     Raporda, Türkiye'deki erken çocukluk eğitimi sisteminde birçok kısıtlar bulunduğuna dikkat çekilerek, şöyle denildi 
     ''Hizmetin sadece kurum merkezli olması, bu hizmete ulaşımı büyük oranda etkilemektedir. Ayrıca 4-6 yaşlarına ağırlık verilmesi, geri kalan diğer çocukların hizmetten faydalanamadığı anlamına gelmektedir. Devletin şimdiye dek benimsediği yaklaşım böyle olunca, ulaşılan çocuk sayısı her zaman yetersiz kalacaktır. 
     Sistemde yer alan hizmetler özel olup ücretlidir. Oysa ülkemizde risk grubu olarak adlandırılan, içinde bulunduğu şartlar açısından gelişimi en fazla tehdit altında olan çocuklar, doğu ve güneydoğu kesiminde özellikle de kırsal bölgelerde yaşamaktadır ve paralı olan hizmetlerden faydalanamamaktadır.'' Erken çocukluk eğitiminin içeriği, kapsamı ve uygulamaları ile ilgili temel standartların bulunmadığı, kurum merkezli erken çocukluk eğitimi sınıflarını ilköğretime bağlı, erken çocukluk eğitimi kökenli olmayan müfettişlerin denetlediği belirtilen raporda, merkezi bir çerçevenin çizildiği eğitim programının, ülkenin farklı yerinde, farklı koşullardaki çocukların bazılarının ihtiyaçlarını karşılarken, bazılarına yetersiz ve yabancı kalabildiği vurgulandı. 
     
     ''ERKEN ÇOCUKLUK EĞİTİMİNE YETERLİ ÖNEM VERİLMİYOR'' 

     Raporda, Türkiye'de okul öncesi eğitim harcamalarının toplam bütçe içindeki payının binde 1, Milli Eğitim Bakanlığı bütçesi içindeki payının ise yüzde 1 seviyesinde bulunduğu, bu durumun eğitim politikalarında erken çocukluk eğitimine yeterli önemin verilmediğinin bir kanıtı olduğu belirtildi. 
     Türkiye'de erken çocukluk eğitimi programları için yapılan fayda-maliyet analizi çalışmasında elde edilen oranın oldukça yüksek olduğu vurgulanan raporda, şunlar kaydedildi 
     ''Kısıtlı bir senaryo, yatırılan her bir dolara 4.35 dolar alındığını, daha esnek bir senaryo ise her dolara 6.31 dolar alındığını göstermektedir. Aynı analizin ev temelli bir program olan anne-çocuk eğitim programı için yapılması halinde, fayda-maliyet oranı daha da yükselmektedir. Buna göre bu programda fayda-maliyet oranı kısıtlı senaryoda 5.91, esnek senaryoda 8.14 olmaktadır.'' Türkiye'de okul öncesi eğitim yerine erken çocukluk eğitimi anlayışı ve kavramının benimsenmesi ve uygulanması gerektiği vurgulanan raporda, ''erken çocukluk eğitiminin, 6 yaş grubu çocuklara kamu tarafından sunumu zorunlu hale getirilmelidir. 6 yaş grubu çocuklara verilecek zorunlu erken çocukluk eğitimi, temel ilköğretimin bir yıl önce başlatılması ve veya ilave bir eğitim değildir, temel eğitim kapsamı içine alınmasıdır'' denildi. 
     Kurumsal ve diğer modeller ile erken çocukluk eğitimi hizmetlerinin sunulması ve 2010 yılında yüzde 100 okullaşma oranına ulaşılması için kamunun 2006-2010 yılları arasında ihtiyaç duyduğu kaynağın 6.35 milyar dolar olduğu belirtilen açıklamada, erken çocukluk eğitimi hizmetlerinin sunulmasında önerilen hedeflere ulaşılması için kamunun önemli bir kaynak ihtiyacı ile karşı karşıya olduğu vurgulandı. 
     Raporda, Milli Eğitim Bakanlığı içinde Okul Öncesi Eğitimi Genel Müdürlüğü'nün Erken Çocukluk Eğitimi Genel Müdürlüğü'ne dönüştürülmesi ve bakanlık bünyesinde Erken Çocukluk Eğitimi Koordinasyon Kurulu'nun kurulması da istendi. 
     TÜSİAD Yönetim Kurulu Üyesi ve Sosyal İşler Komisyonu Başkanı Arzuhan Yalçındağ da, raporun tanıtımında yaptığı konuşmada, Türkiye'de erken çocukluk eğitiminin henüz eğitim sisteminde önemli bir yer kapsamadığını ifade ederek, bu eğitimin 6 yaş grubu çocuklara kamu tarafından sunumunun zorunlu hale getirilmesinin önemli bir adım olacağını vurguladı. 
     
</TEXT>
</DOC>
