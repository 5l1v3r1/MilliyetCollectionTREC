<DOC>
<DOCNO> 320129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur52.html </URL>
<DATE> 2005/03/02/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
''Sahte rakının sebebi ekonominin kayıt dışı olması'' 
</HEADLINE>
<TEXT>

     Kimya Mühendisleri Odası İstanbul Şube Başkanı Prof. Dr. Neşet Kadırgan, kaçak rakı olaylarının temel nedeninin, ekonominin kayıt dışı olması ve bu nedenle metil alkolün boya dışındaki yerlere de satılması olduğunu bildirdi. 
     Prof. Dr. Kadırgan, yaptığı yazılı açıklamada, içkilerde kullanılan ve halk arasında alkol adıyla anılan etil alkol ile kaçak rakıda gündeme gelen metil alkolün, benzer bir kimyasal formül ile fiziksel ve kimyasal özelliklere sahip bulunduğunu vurguladı. 
     Buna karşın etil alkolün içildiğinde keyif verdiğini, en fazla sarhoş ettiğini belirten Prof. Dr. Kadırgan, ''İnsan direksiyonda olmadıkça öldürmüyor. Metil alkol ise önce sinir sistemini uyuşturuyor, biraz fazlası kör ediyor, daha fazlası öldürüyor'' dedi. 
     İçkilerde metil alkol bulunmasının iki nedeni olabileceğine dikkati çeken Prof. Dr. Kadırgan, şunları kaydetti 
     ''Üzüm, erik ya da incirden alkol eldesi sırasında, etil alkolün yanı sıra metil alkol de oluşur. Ancak iyi çalışan bir rakı imalathanesinde alkol damıtılırken metil alkol de uzaklaşır. Çünkü metil ile etil alkol farklı kaynama noktalarına ve uçuculuğa sahiptir. Ancak kaçak imalathanelerde bu ayırma tam olmaz. Normal rakıda binde birkaç oranında bulunan metil alkol, kaçak çekilmiş rakıda yüzde 3-4 oranına yükselince istenmeyen olaylar ortaya çıkar.'' 
     
     ''BOYA SANAYİ DIŞINDA SATILMAMALI'' 

     Prof. Dr. Kadırgan, ucuz olması nedeniyle sentetik metil alkolün kaçak içkiye karıştırılabileceğine de işaret ederek, metil alkolün normal ve yasal olarak boya endüstrisinde kullanıldığını bildirdi. 
     Metil alkolün, matbaa mürekkebi çözücüsü olarak, izinli olmasa da izopropil alkol yerine kötü kaliteli matbaa işlerinde kullanıldığına dikkati çeken Prof. Dr. Kadırgan, bunun boya sanayi dışında satılmaması gerektiğini vurguladı. 
     Ancak metil alkolün alkofleks, matbaa mürekkebi ve değişik ticari adlarla plastik üzerine baskı yapan kişilere kaçak olarak satıldığını belirten Prof. Dr. Neşet Kadırgan, şunları kaydetti 
     ''Laboratuvar malzemesi olarak da metil alkol satılabiliyor, ama saf olduğu için pahalı. Bu nedenle laboratuvar saflığında metil alkolün rakıya karıştırılması beklenemez. 
     Bu kaçak rakı olaylarının temel nedeni, ekonominin kayıt dışı olması ve bu nedenle metil alkolün boya dışındaki yerlere de satılması. Ayrıca, rakı satışlarının kayıt dışı olması. Kimyasal madde üreten, satan ya da kullanan işyerleri, yasal zorunluluk olarak bir kimya mühendisi ya da kimyageri sorumlu müdür olarak çalıştırmak zorunda. 
     Yine gıda üreten bütün işyerleri, bir kimya mühendisi, kimyager, gıda mühendisi ya da ziraat mühendisini vb, tam ya da yarım zamanlı olarak sorumlu yönetici olarak çalıştırmak zorunda. Ama ekonomideki genel kayıtdışılık, bu 'sorumlu' mühendisler çalışmadan da zaman zaman üretim ve ticaret yapılmasına neden oluyor.'' 
     
</TEXT>
</DOC>
