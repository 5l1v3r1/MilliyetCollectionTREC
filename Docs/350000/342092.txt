<DOC>
<DOCNO> 342092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/spor/spo06.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şikeye hapis cezası geliyor 
</HEADLINE>
<TEXT>


Sporda şike yapanlara 2-10 yıl arası hapis ve para cezası verilmesini sağlayacak kanuni düzenleme için düğmeye basıldı 

GÜNSELİ ÖNAL 


Şikeye 2-10 yıl arası hapis ve para cezası geliyor. Devlet Bakanı ve Başbakan Yardımcısı Mehmet Ali Şahin, 1 Haziran'da yürürlüğe girecek yeni Türk Ceza Kanunu'na eklenecek bir madde ile sporda şike olaylarına ağır yaptırımlar öngörülmesini istediğini belirterek, bu konudaki önerilerini TBMM Adalet Komisyonu'na verdiklerini açıkladı. Şahin, "Şike'nin TCK'da bir karşılığı olmadığı için savcılarımız olayın üzerine gitme şansını bulamadıklarını söylüyor. Biz de şikenin TCK'da bir suç olmasını arzu ediyoruz. Hazırladığımız öneriyi Adalet Komisyonu'na verdik. Başbakan Recep Tayyip Erdoğan da yapılması düşünülen değişikliğin yararlı olacağını söyledi" dedi. TCK içinde yapılacak düzenleme ile şikenin tanımının yapılacağını ve hangi hallerde şike suçunun teşekkül edileceğinin belirleneceğini vurgulayan Şahin, "Şikenin cezası 2 yıldan 10 yıla kadar hapis olacak. Ayrıca para cezası da öngörülecek. TCK'da şikenin karşılığı olmalı ki savcılarımız bu konuyla ilgili harekete geçebilsinler" ifadesini kullandı. 



</TEXT>
</DOC>
