<DOC>
<DOCNO> 343536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/spo08.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporting-CSKA 
</HEADLINE>
<TEXT>


Avrupa'nın 2 numaralı kupası bugün sahibini bulacak. Lizbon'daki finalde saha ve seyirci avantajını elinde bulunduran Yeşil - Beyazlılar, Rus temsilcisini ağırlıyor 


2000 yılında Galatasaray'ın müzesine götürdüğü UEFA Kupası'nın 47. sahibi bugün belli olacak. Portekiz'de oynanacak finale ev sahipliği yapacak olan Sporting Lizbon, Jose Alvalade'de CSKA Moskova'yı konuk edecek. 1963-1964 yılında Kupa Galipleri Kupası'nı kazanan Yeşil - Beyazlılar, 41 yıl aradan sonra yeni bir Avrupa şampiyonluğu yaşamayı amaçlıyor. 52 bin kapasiteli statta seyirci ve saha avantajını elinde bulunduran Sporting eğer başarırsa Inter, Real Madrid, Barcelona ve Feyenoord'dan sonra bir Avrupa Kupası'nı evinde kazanan 5. takım olacak. 

CSKA ilk peşinde 
Şampiyonlar Ligi'nde Chelsea ve Porto'nun ardından üçüncü olup, UEFA Kupası'na gelen CSKA Moskova ise 33 yıl aradan sonra Avrupa'da finale yükselen ilk Rus ekibi olmayı başardı. 1970-1971 sezonunda Dinamo Moskova, Kupa Galipleri Kupası'nı Glasgow Rangers'a kaybetmişti. Roman Abramovich'in maddi destek sağladığı Rus temsilcisi şampiyon olursa bir ilke imza atacak. SSCB dağılmadan önce Sovyet takımları Avrupa zaferleri kazanmıştı. Ama bunlar Ukrayna kökenli Dinamo Kiev ile Gürcü orjinli Dinamo Tiflis'ti. 21.45'te başlayacak finali İngiliz hakem Graham Poll yönetecek. İki ekipte de önemli bir eksik bulunmuyor. UEFA'da 9 gol atan Brezilyalı Liedson Sporting'in, bir başka sambacı Love ise CSKA'nın en büyük silahı... 

FİNALE NASIL GELDİLER ... 
CSKA MOSKOVA 
Şampiyonlar Ligi 2. ön eleme 
CSKA - Neftchi 0-0 d , 2-0 
Şampiyonlar Ligi 3. ön eleme 
CSKA - G.Rangers 2-1, 1-1 d 
Şampiyonlar Ligi Grup maçları 
CSKA - Porto 0-1, 0-0 d 
CSKA - Chelsea 0-2 d , 0-1 
CSKA - PSG 2-0, 3-1 d 
UEFA 3. tur 
CSKA - Benfica 2-0, 1-1 d 
UEFA 4. tur 
CSKA - Partizan 1-1 d , 2-0 
UEFA çeyrek final 
CSKA - Auxerre 4-0, 0-2 d 
UEFA Yarı Final 
CSKA - Parma 0-0 d , 3-0 

SPORTİNG LİZBON 
UEFA 1. tur 
Sporting - R.Vienna 2-0, 0-0 d 
UEFA 2. tur grup 
Sporting - Panionios 4-1 
D.Tiflis - Sporting 0-4 
Sporting - Sochaux 0-1 
Newcastle - Sporting 1-1 
UEFA 3. tur 
Sporting - Feyenoord 2-1, 2-1 d 
UEFA 4. tur 
Sporting - Middlesbrough 3-2 d , 1-0 
UEFA çeyrek final 
Sporting - Newcastle 0-1 d , 4-1 
UEFA yarı final 
Sporting - Alkmaar 2-1, 2-3 d 

Japonlar Zidane'a talip 


Real Madrid'de forma giyen Zinedine Zidane'a Uzakdoğu'dan talip var. Japon Ligi şampiyonu Yokohama Marinos takımının, ünlü Fransız yıldızın peşinde olduğu bildirildi. Japon medyası, bu sezona çok kötü başlayan Yokohama'nın Zidane'ı renklerine bağlamak için transfer hareketi başlattığını yazdı. Japon ekibinin, Real'e, Zidane için açık çek teklif edeceği belirtildi. 33 yaşındaki Cezayir asıllı süperstarın, İspanyol temsilcisiyle sözleşmesi 2007 haziran ayında bitiyor. 

Maradona Uslandım 

Dünya futbolunun efsane isimlerinden Diego Armando Maradona artık hovardaca yaşamaya yönelik hayat tarzına son verdiğini söyledi. Geçmişindeki gibi devam etmesinin intiharı olacağını belirten Arjantinli süperstar, "Bundan sonra eskisi gibi yaşayamam. Çünkü bu benim sonum olur. Artık gece hayatına son verdim. Önceleri çok param vardı ama zamanım yoktu. Şimdi ise az paraya sahibim ancak aileme ayıracak zamanım çok" diye konuştu. Birçok sağlık problemi yaşayıp, 10 gün yoğun bakımda kalan Maradona, Boca Juniors'un genç takım için yaptığı çalıştırıcılık teklifi konusunda da henüz kesin kararını vermediğini söyledi. 

İSPANYA 

Valencia'da Camacho sesleri 
Hayal kırıklıklarıyla dolu bir sezon geçiren Valencia gelecek sezon için teknik direktör adayını belirledi. Siyah - Beyazlılar'ın Jose Antonio Camacho ile prensipte anlaştıkları bildirildi. Sezon başında Real Madrid'den ayrılan Camacho bu süreden beri takım çalıştırmıyordu. Valencia İspanya Ligi'nde 54 puanla 7. sırada bulunuyor. 

ÖDÜL 

Federer'e büyük onur 
En prestijli spor ödüllerinden biri olan Laureus'u kazanan isimler belli oldu. Portekiz'in Estoril kentinde düzenlenen törende erkeklerde teniste Dünya klasmanının 1 numarası Roger Federer, bayanlarda da 800 ve 1500 metrede olimpiyat şampiyonu Kelly Holmes yılın sporcusu seçildi. EURO 2004'ü kazanan Yunanistan Milli Takımı ise yılın ekibi unvanına layık görüldü. 

FUTBOL 

Moyes, Ada'da yılın hocası 
Everton'ı çalıştıran David Moyes, İngiltere'de yılın teknik direktörü seçildi. Mavi - Beyazlı ekibi mütevazı kadrosuna rağmen Şampiyonlar Ligi'ne götüren 42 yaşındaki teknik adam, Chelsea'yi 50 yıl aradan sonra Premier Lig şampiyonluğuna taşıyan Mourinho'yu da geride bıraktı. Moyes, "Sezon başında kümede nasıl kalacağımızı hesaplıyordum ama zoru başardık" dedi. 



</TEXT>
</DOC>
