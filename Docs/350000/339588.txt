<DOC>
<DOCNO> 339588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy30.html </URL>
<DATE> 2005/05/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Arınç'tan imalı açıklama 
</HEADLINE>
<TEXT>

     
     cnnturk.com.tr 

     
Birinci Meclis'ten günümüze seçme fotoğrafların sergilendiği, 'Fotoğraflarla TBMM'nin 85'inci Yılı Sergisi'ni inceleyen TBMM Başkanı Arınç, ''anı defterine şimdi yazarsam, son günlerdeki gelişmelerin etkisinde kalırım'' diyerek yazı yazmadı. 
     Atatürk, İnönü, Menderes, Demirel, Ecevit, Türkeş, Erbakan ve daha niceleri. Birinci Meclis'ten günümüze 85 yıllık geçmişten kesitlerin gözler önüne serildiği, 'Fotoğraflarla TBMM'nin 85'inci Yılı Sergisi' açıldı. 
     Serginin açılışında konuşan Meclis Başkanı Bülent Arınç, Meclis'in hafızasının tutanaklarda saklı olduğunu, ancak görsel açıdan arşivin iç açıcı olmadığını söyledi. 
     Fotoğrafların hepsinin bir anısı olduğunu belirten Arınç, "herşey fani" dedi. Arınç anı defterine istenen yazı içinse, "şimdi yazarsam, son günlerdeki gelişmelerin etkisinde kalırım. Görüşlerimi açıklayayım, sonra yazarım" diyerek olumsuz cevap verdi. 
     Arınç, "geçmişe baktığımızda askeri darbelerden sonra arşivlerde büyük kayıp meydana gelmiştir. Örneğin, 1960'lardan sonra arşivlerimizdeki Adnan Menderes'e ait fotoğrafların kaybolduğunu tesbit ettik" dedi. 
     
     120 fotoğrafı tek tek inceledi 

     Meclis arşivinin dijital ortama aktarılması için çalışacaklarını söyleyen Arınç, sergilenen 120 fotoğrafı tek tek inceleyip yorum yaptı. Arınç, Merve Kavakçı'nın türbanı ile Meclis'e geldiği ve DSP'lilerin tepkisini gösteren fotoğrafı incelerken, "dışarı dışarı diyenler şimdi dışarıda kaldılar" dedi. 
     Arınç, eski genel kurul salonunu gösteren fotoğrafı incelerken de, 1995 yılında Mustafa Kalemli döneminde yapılan salondan şikayetler geldiğini bildirdi. 
     TBMM Başkanı, "milletvekilleri, 'gözlerimiz yoruldu, kanlandı, uykum geldi, havalandırma kötü' gibi şikayetlerde bulunuyorlar. Bence eski Meclis çok güzeldi. Bu Meclis'in renkleri biraz frapan" dedi. Arınç, "yenileyecek misiniz " sorusuna, "hayır. Bunu en mükemmel hale getirmeye çalışacağız" yanıtını verdi. 
     
</TEXT>
</DOC>
