<DOC>
<DOCNO> 346323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun42.html </URL>
<DATE> 2005/05/27/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Moskova'daki elektrik kesintisini Baseyev üstlendi... 
</HEADLINE>
<TEXT>

     Moskova ve çevresinde önceki gün hayatı yaklaşık 4 saat boyunca felç eden sürpriz elektrik kesintisinin sorumluluğunu, Çeçen komutanlardan Şamil Basayev üstlendi. 
     Çeçen grupların internet sitelerinden "www.kavkazcenter.com"da yer alan iddiaya göre Basayev, kesintinin, kendisine bağlı bir grubun sabotajı sonucunda meydana geldiğini savundu. 
     Rusya’nın "en çok aranan teröristler" listesinin başında bulunan Basayev, "enerji sistemine karşı düzenledikleri özel operasyonun, beklediklerinin de üzerinde sonuç verdiğini" belirtti. 
     Rus yetkililerse enerji sistemlerine karşı bir sabotaj düzenlendiğine ilişkin ipucu olmadığını belirtiyorlar. 
     Olayla ilgili olarak Birleşik Enerji Sistemleri firmasının başında bulunan Anatoli Çubays, savcılıkça sorgulanıyor. Çubays, önceki devlet başkanı Boris Yeltsin’e en yakın isimlerden biri idi. 
     
</TEXT>
</DOC>
