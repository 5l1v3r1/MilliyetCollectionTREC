<DOC>
<DOCNO> 324353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun46.html </URL>
<DATE> 2005/03/17/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Talat Limasol'da Türk okulu açma bizim işimiz 
</HEADLINE>
<TEXT>

     KKTC Başbakanı Mehmet Ali Talat, ''Limasol'da Türk okulu açmanın Kıbrıs Türk toplumunun işi olduğunu'' söyledi. Rumların Türk okulunu Rum Eğitim Bakanlığı'na bağlı olarak açmaya çalıştığına işaret eden Talat, ''Bu bizim anayasal haklarımıza, 1960'taki Kıbrıs Cumhuriyeti'nde açıkça ifade edilmiş haklarımıza bir tecavüzdür'' dedi. 
     Talat, bir kabulü sırasında, gazetecilerin, Rum yönetiminin, ''Limasol'daki 18. Limasol İlköğretim Okulu'nda Kıbrıslı Türk öğrencilerin gereksinimleri için Kıbrıslı Türk ilköğretim eğitmeni arandığı'' yolunda KKTC'de yayımlanan gazetelere ilan verdiğini anımsatarak görüşlerini sorması üzerine, ''Güney Kıbrıs'ta Türk okulu açma işinin Kıbrıs Türk toplumunun işi olduğunu'' vurguladı. 
     Güney Kıbrıs'taki Limasol'da Türk okulu açılması için BM aracılığıyla girişimde bulunduklarını, ancak henüz cevap almadıklarını belirten Talat, ''Annan planı da dahil olmak üzere bütün planlarda eğitimin, bağlı bulunan kurucu devletlerin değil, toplumun sorumluluğunda olduğunu'' kaydetti. 
     Talat, ''Kıbrıs Cumhuriyeti anayasasında da böyle öngörülmüş. Ama bizim okulumuzu Rum Eğitim Bakanlığı'na bağlı olarak açmaya çalışıyor. Bu bizim anayasal haklarımıza, 1960'taki Kıbrıs Cumhuriyeti'nde açıkça ifade edilmiş haklarımıza bir tecavüzdür. Bu tecavüzün gerçekleşmesi halinde ne gibi adımlar atılacağını değerlendireceğiz'' diye konuştu. 
     Talat, ilandan Rum okullarında okuyan Kıbrıslı Türklere rehberlik hizmeti anlamı da çıkarılabileceğine işaret ederek, ''böyle olması durumunda konunun farklı değerlendirilebileceğini'' kaydetti. 
     Talat, başka bir soru üzerine, Başbakan Recep Tayyip Erdoğan'ın Yunanistan Başbakanı Kostas Karamanlis'le görüşmesi öncesinde planlanmış bir Ankara ziyareti olmadığını söyledi. 
     Rum yönetimi Eğitim Bakanlığı tarafından verilen ilanda, ayrıca, ''İşe alma ivedilikle gerçekleşecek ve görevler ebeveynlerin, öğrencilerin ve eğitimcilerin iletişiminin kolaylaştırılmasına ve okul saatlerine uygun olarak çocuklara Türk dili öğretilmesine ilişkin olacaktır. Ücret her 45 dakikalık süre için 8.55 Kıbrıs Lirası KL olarak saptanmıştır. İlaveten, seçilecek olan eğitimciye oturduğu yerden iş yerine ulaşımı için yol parası verilecektir'' denildi. 
     
</TEXT>
</DOC>
