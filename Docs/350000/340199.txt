<DOC>
<DOCNO> 340199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy24.html </URL>
<DATE> 2005/05/06/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
CHP'den Güler hakkında gensoru önergesi... 
</HEADLINE>
<TEXT>

     CHP milletvekilleri, Enerji ve Tabii Kaynaklar Bakanı Hilmi Güler hakkında gensoru açılmasını istedi. 
     CHP Genel Başkan Yardımcısı ve Ankara Milletvekili Eşref Erdem ve arkadaşlarının imzalarıyla TBMM Başkanlığı’na sunulan gensoru önergesinde, Enerji Bakanlığı’ndaki usulsüzlük ve yolsuzluk iddialarının, büyük boyutlara ulaştığı iddia edildi. 
     Önergede, Bakan Güler hakkında "Görevini ihmal ettiği, sorumluluğunun gereğini yapmadığı, yetkilerini aştığı, kamu hazinesini zarara uğrattığı, kamu gelirlerinin talanına seyirci kaldığı" gerekçesiyle gensoru açılması istendi. 
     
     ÖNERGEDEN 

     Önergede, Mavi Akım başta olmak üzere, Rusya’dan gaz alımlarında Hazine’nin zarara uğratıldığı, bazı şirketlere, mahsuplaşma ve tarife belirleme işlemleriyle haksız kazanç sağlandığı öne sürüldü. Parti yandaşlarının kamuda üst yönetimlere yerleştirildiği, bazılarının yolsuzluk iddiasıyla tutuklandığı ileri sürülen önergede, şöyle denildi 
     "Rusya’dan iki ayrı hat ve dört farklı fiyatla gaz alınmaktayken, 19 Kasım 2003 anlaşmasıyla ’tek fiyata’ geçilmiştir. Bakan, 
     ’anlaşmaları tek fiyata indirerek, ülkeyi kara geçirdiklerini’ söyleyerek, kamuoyunu yanıltmıştır. Şöyle ki Batı Hattı’ndan alınan gaz fiyatları indirilmiş, Mavi Akım’da ise artırılmıştır. Anlaşmaların farklı süreleri ve her birinden alınacak toplam gaz miktarları hesaplandığında, milyarlarca dolarlık kamu zararı oluştuğu görülmektedir. 
     Batı Hattı’ndan doğrudan Gazexport’tan alım, Kasım 2003’den sonra 8 yıl sürecektir. Alınacak toplam gaz miktarı ise 47 milyar 
     metreküptür, indirim, bin metreküpte 9.81 dolardır. Turusgaz anlaşmasıyla 18 yılda, 138 milyar metreküp gaz alınacaktır. İndirim 14.81 dolardır. Oysa Mavi Akım’dan, 24 yılda toplam 342.5 milyar 
     metreküp alınacaktır. Birim fiyat artışı 15.33 dolardır. Kasım 2003 değerleriyle Mavi Akım’daki zarar 5.3 milyar dolar olup, toplam zarar 2.9 milyar dolardır. Bakan, gerçeği saklamaktadır. Mavi Akım’la 
     aldığımız gazı, Rusların yüksek fiyatla faturalandırmaları üzerine, konu tahkime götürülmüştür. Enerji Bakanı, yetkisini aşıp, Gazprom’la doğrudan görüşerek, ’tahkimi askıya aldıklarını, anlaşmaların koşullarını gözden geçireceklerini’ açıklamıştır." Anlaşmanın Kasım 2003’de imzalandığı, fiyat artırımının ise 10 ay geriden başlatılarak, yeni bir zarar oluşturulduğu ifade edilen önergede, ayrıca, sınır basınçları düşürülerek, BOTAŞ’a ek işletme maliyeti getirildiği kaydedildi. 
     CHP milletvekillerinin önergesinde, Teftiş Kurulu raporlarına, Cumhurbaşkanı Ahmet Necdet Sezer’in vetolarına karşın, "İrticai faaliyetleri bilinen, liyakatsiz, ehliyetsiz yandaşların AKP’ye yakınlık tek ölçüt alınarak", Enerji Bakanlığı ve bağlı kuruluşlarının yönetimlerine yerleştirildiği iddia edildi. Böylece Bakan Güler’in, Enerji Bakanlığı’nda partizanca bir kadrolaşmaya giriştiği savunulan önergede, şu görüşlere yer verildi 
     "Bazı bürokratlar tutuklanmış ve yargılanmaktadırlar, iktidara yakın iş adamlarının, bürokratlar ve siyasilerle gazetelere de yansıyan ihale pazarlıklarıysa ibret vericidir. Öyle anlaşılıyor ki olayın siyasi ucunda, Bakan ve yakın çevresiyle, AKP Yönetiminin kilit isimleri vardır. 
     Bakan’ın icraatları bunlarla bitmemektedir. TETAŞ, Teftiş Kurulu incelemeleri sonucunda AKTAŞ’la, Kayseri ve Civarı Elektrik şirketleri aleyhlerine, 1990-1997 mahsuplaşması için, toplam 1,44 katrilyon TL’lik alacak tahakkuk ettirmiş ve önceki iktidar döneminde dava açmıştır. 1998-2002 döneminde ise 567 trilyon TL ek alacak belirlenmiştir. Bunlar için de dava açılacakken, Bakan bu aşamada, ’mahsuplaşma kriterlerinin yeniden gözden geçirilmesi’ talimatı vermiştir. Böylece, açılmış davanın seyri değiştirilmiş, yeni dava engellenmiş ve kamu alacakları tahsil edilmeyerek, yeni bir yolsuzluğun önü açılmıştır." Öte yandan, Cumhurbaşkanlığı Devlet Denetleme Kurulu’nun, Ova Elektrik’in işlettiği Gebze santralının tarife hesaplarında, kamu aleyhine yanlışlık saptadığı ve gereğini ETKB’ye bildirdiği ifade edildi. Bakanlığın tahsilat için "Olur"unu TETAŞ’a ilettiği, TETAŞ’ın da hesaplanan 66 Trilyon TL’lik faturayı firmaya gönderdiği ve faturanın kesinleştiği vurgulanan önergede, "Ancak, firmanın girişimi üzerine Bakan, ’acele’ talimatıyla, Enerji İşleri Genel Müdürlüğü’ne gönderdiği bir yazıyla, ’firmayla müzakerelerin sürdürülmesini ve faturanın iptalini’ istemiştir" denildi. 
     
</TEXT>
</DOC>
