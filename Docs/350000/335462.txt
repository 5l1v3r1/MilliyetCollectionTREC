<DOC>
<DOCNO> 335462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun12.html </URL>
<DATE> 2005/04/21/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Rice'ın Belarus'ta devrim çağrısı ortalığı karıştırdı 
</HEADLINE>
<TEXT>

     ABD Dışişleri Bakanı Condoleezza Rice, Belarus'u Avrupa'nın ortasındaki son gerçek diktatörlük olarak niteleyerek, bu ülkede rejim değişikliği çağrısı yaptı. 
     Rice, Vilnius'u ziyareti sırasında Litvanya Devlet Başkanı Valdas Adamkus ile düzenlediği ortak basın toplantısında, ''Belarus'ta değişikliğin zamanı geldi'' dedi. 
     NATO dışişleri bakanları gayrı resmi toplantısı için Moskova'dan Vilnius'a geçen Amerikan Dışişleri Bakanı, Belarus'un Avrupa'nın merkezindeki son gerçek diktatörlük olduğunu söyledi. 
     Amerikalı yetkililer, Rice'ın Litvanya'daki temasları sırasında Belarus'taki muhalefet temsilcileriyle biraraya gelmesinin beklendiğini belirttiler. 
     
     MUHALİFLERLE GÖRÜŞTÜ 

     NATO Dışişleri Bakanları gayri resmi toplantısı için Litvanya'da bulunan ABD Dışişleri Bakanı Condoleezza Rice ve AB'nin Ortak Güvenlik ve Dış Politika Yüksek Temsilcisi Javier Solana, bu ülkede Belaruslu muhaliflerle görüştüler. 
     Litvanya Dışişleri Bakanı Antanas Valionis'in de katıldığı görüşmede, Rice, Belaruslu muhalif ve sivil toplum temsilcilerine, "Hep aklımızdasınız. Cesaretinize ve kararlılığınıza hayranız. Zor ve uzun görünse de Belarus'ta demokrasi yolu açık" diye hitap etti. 
     Belarus'a yönelik tavrını sertleştiren ABD Dışişleri Bakanı, dün Belarus'u "Avrupa'nın ortasındaki son gerçek diktatörlük" olarak niteleyerek, bu ülkede rejim değişikliği çağrısı yapmıştı. 
     Rice, Vilnius'u ziyareti sırasında Litvanya Devlet Başkanı Valdas Adamkus ile düzenlediği ortak basın toplantısında, "Belarus'ta değişikliğin zamanı geldi" demişti. 
     
     MOSKOVA VE MİNSK'TEN TEPKİ 

     Rice'ın bu çağrısına Rusya ve Belarus'tan sert yanıt geldi. 
     Rusya Dışişleri Bakanı Lavrov, ülkesinin Belarus'ta "dışarıdan empoze edilecek" bir rejim değişikliğine karşı olduğunu belirtirken, Belarus Dışişleri Bakan Yardımcısı Viktor Gaissionak, "ülkesinin kaderine Condoleezza Rice değil, Belarus halkının karar vereceğini" söyledi. 
     Belarus Devlet Başkanı Aleksandır Lukaşenko'nun muhalifleri arasında, kapatılan bir üniversitenin rektörü Anatoli Mihailov ile Volat isimli gençlik örgütünün lideri Dimitri Brodko dikkati çekti. 
     ABD Başkanı George W. Bush, Ekim'de Belarus'ta reform amacıyla sivil toplum örgütlerinin desteklenmesini ve bu ülkeye yönelik radyo-televizyon yayınlarının yapılabilmesi için mali destek sağlanmasını öngören bir kararnameyi imzalamıştı. 
     
</TEXT>
</DOC>
