<DOC>
<DOCNO> 332954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko54.html </URL>
<DATE> 2005/04/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Turkcell'in abone sayısı 24.3 milyona ulaştı... 
</HEADLINE>
<TEXT>

     Turkcell İletişim Hizmetleri A.Ş'nin abone sayısı 24.3 milyona ulaştı. 
     Turkcell'den Borsa'ya gönderilen açıklamada, şirketin abone sayısının 31 Mart 2005 tarihi itibariyle 24,3 milyona ulaştığı belirtilerek, ''Bu rakam, 31 Aralık 2004 itibariyle ulaşılan 23,4 milyon abone adedine kıyasla yüzde 3,8 oranında artış ifade etmektedir'' denildi. 
     Açıklamaya göre Turkcell, 2005 yılının ilk çeyreğinde abone bazına 867 bin adet net yeni abone eklerken, faturalı abonelerin adedi 5,2 milyon ve ön ödemeli abonelerin adedi 19,1 milyon seviyesine çıktı. 
     2005 yılının ilk çeyreğinde edinilen brüt yeni abonelerin yüzde 90'ı ön ödemeli, yüzde 10'u ise faturalı abonelerden oluştu. 
     Turkcell Genel Müdürü Muzaffer Akpınar, olumlu makroekonomik gelişmelerin yanı sıra 2005 yılının ilk çeyreğinde abone alımlarına yönelik kampanyaların, abone kaybını engellemeye yönelik faaliyetlerin ve bağlılık programlarının, abone bazındaki büyümeye katkıda bulunduğunu bildirdi. 
     Şirketin 2005 yılında, abone bazındaki büyümenin, 2004 yılına kıyasla yavaşlayan bir hızla da olsa sürmesini, abone kayıp oranlarının ise piyasadaki rekabet dinamikleri dolayısıyla 2004 yılında kaydedilen yüzde 9,1 seviyelerinin üzerine çıkmasını, ancak yine de yüzde 14,5 olan 2003 yılı abone kayıp oranının altında gerçekleşmesini beklediği kaydedildi. 
     
</TEXT>
</DOC>
