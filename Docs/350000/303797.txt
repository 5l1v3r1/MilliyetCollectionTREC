<DOC>
<DOCNO> 303797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur23.html </URL>
<DATE> 2005/01/05/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Polis, kaçan aracı, otomobilin düşen parçalarından buldu... 
</HEADLINE>
<TEXT>

     Kayaş Çevre Yolu otobanında önceki gün meydana gelen ölümlü trafik kazası Cinayet Büro Amirliği ekipleri tarafından aydınlatıldı. 
     A.A muhabirinin aldığı bilgiye göre, Kayaş Çevre Yolu otobanında önceki gün saat 21.30 sıralarında Ömer Erbay 52 trafik kazası sonucu olay yerinde yaşamını yitirdi. Kaza yerinde inceleme yapan ekipler, Erbay'a plakası belirlenemeyen bir aracın çarptığını tespit ettiler. 
     Bunun üzerine olaya Cinayet Büro Amirliği ekipleri el koydu. Erbay'a çarpan aracın bazı parçalarının olay yerinde bulunması üzerine bu parçalar incelemeye alındı. Plastik parçalarının incelenmesi sonucu Cinayet Bürosu uzmanları, aracın Audi marka olduğunu tespit ettiler. Audi servisleri ve yedek parça bayileri ile irtibata geçen polis, dün akşam saatlerinde kazayı yapan Wolghang Schaefer adlı Alman uyruklu kişiyi gözaltına aldı. 
     Türkiye'de bir otomotiv fabrikasının müdürü olarak çalıştığı öğrenilen Schaefer'ın ifadesinde, olay sırasında kullandığı 34 VR 2932 plakalı araçla söz konusu yerden geçerken çöp bidonuna çarptığını zannettiğini söylediği öğrenildi. 
     Emniyet'te sorgusu tamamlanan Schaefer'ın mahkemeye sevk edileceği bildirildi. 
     
</TEXT>
</DOC>
