<DOC>
<DOCNO> 312691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonspo16.html </URL>
<DATE> 2005/02/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Toyota pilotu Trulli, yeni aracı TF105'i beğenmedi... 
</HEADLINE>
<TEXT>

     Formula 1'in başlamasına az bir zaman kala, Toyota pilotu İtalyan Jarno Trulli, takımının yeni arabası TF105'i beğenmediğini açıkladı. 
     Trulli, TF105'i 2001 yılında yarıştığı Jordan takımının arabasına benzeterek, yeni aracın çabuk ve yarışlarda yer alabilecek şekilde gözüktüğünü, ancak uzun mesafede kötü olduğunu belirtti. 
     Problemin arka tekerleğin gereğinden fazla geniş olmasından kaynaklandığını kaydeden İtalyan pilot, sorunun çözümü için 3 haftaları olduğunu bildirdi. 
     Trulli, problemle ilgili, ''Aracın sorunu kesinlikle ağırlık dağıtımıyla ilgili değil. Biz, problemin aero-dinamikten mi yoksa mekanik bir sorundan mı kaynaklandığı üzerinde hala bir çalışma yapmadık. 3 turdan sonra aracı kullanmak zorlaşıyor. Bana 2001 yılında kullandığım Jordan aracını hatırlatıyor'' dedi. 
     Geçen yıl markalar klasmanında 8. sırayı alan Toyota takımı, bu yıl daha üst sıralara çıkmayı hedefliyor. 
     Dünyanın Formula 1'e en fazla yatırım yapan markası olan Toyota'da, 6 Mart'ta Avustralya'nın Melbourne kentinde yapılacak sezonun ilk Grand Prix'sinden önce aracın aerodinamik yapısının tamamen değiştirileceği bildirildi. 
     Formula 1'de kuralların değişmesiyle yeni üretilen aracını ilk tanıtan Toyota'nın ardından, Renault ve McLaren araç tanıtımını yapmış, son 6 sezonun markalar şampiyonu Ferrari ise yeni aracını 8 Mayıs'ta yapılacak İspanya Grand Prix'sinde tanıtacağını açıklamıştı. 
     
</TEXT>
</DOC>
