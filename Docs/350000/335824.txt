<DOC>
<DOCNO> 335824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun13.html </URL>
<DATE> 2005/04/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Türkmenistan'da yabancılara 'başlık parası' kalktı 
</HEADLINE>
<TEXT>

     Türkmenistan, Türkmenlerle evlenecek yabancılardan 50 bin dolar teminat ücreti alınmasını öngören yasayı yürürlükten kaldırdı. 
     Devlet Başkanı Saparmurat Türkmenbaşı'nın ofisinden yapılan açıklamada, Türkmenlerle evlenmek isteyen yabancılardan artık teminat ücreti alınmayacağı ve bu ülkede bir apartman dairesi sahibi olması şartının aranmayacağı bildirildi. 
     Açıklamada, Türkmenistan'da en az bir yıl yaşamış yabancıların, evlenecekleri kişinin 18 yaşından küçük olmaması şartıyla Türkmenlerle evlilik yapabilecekleri belirtildi. 
     Türkmenbaşı, Türkmenlerle evlenmek isteyen yabancıların, 50 bin dolar teminat ücreti ödemelerine yönelik yasayı 2001 yılında çıkartmıştı. Ücretin, çiftlerin boşanmaları halinde, çocuklarının geleceğinin garanti altına alınması amacıyla devletin sigorta şirketine yatırılması istenmişti. 
     Yasanın yürürlükten hangi sebeple kaldırıldığına dair bilgi verilmedi. 
     
</TEXT>
</DOC>
