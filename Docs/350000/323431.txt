<DOC>
<DOCNO> 323431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy13.html </URL>
<DATE> 2005/03/13/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Erdoğan Kadınların olmadığı bir siyasi hareketi sağlıksız buluyorum 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Hanımların etkili olmadığı bir siyasi hareketi sadece renksiz ve derinliksiz bulmakla kalmıyor, demokrasinin temsil kabiliyeti bakımından da sakıncalı ve sağlıksız buluyorum'' dedi. 
     Bu arada Başbakan Erdoğan, makam aracıyla Abdi İpekçi Spor Salonu'nun bahçesine geldiğinde, 100-150 kişilik "ülkücü" grup tarafından protesto edildi. 
     
     "TÜRKİYE KÖRDÜĞÜMÜ ÇÖZDÜ" 

     Erdoğan, AK Parti İstanbul İl Kadın Kolları 1. Olağan Kongresi'ne katıldı. 
     Zeytinburnu Abdi İpekçi Spor Salonu'na gelişinde partililerin sevgi gösterileriyle karşılanan Başbakan Erdoğan, kongrede yaptığı konuşmada, İstanbul'un kendisinde çok özel bir yeri bulunduğunu, bu kenti Türkiye'nin özeti olarak gördüğünü belirterek, gözlerini bir an olsun İstanbul'dan ayırmadığını dile getirdi. 
     AK Parti İstanbul İl Kadın Kolları Kongresi'nin Türkiye'nin geleceğine ışık ve umut taşımasını dilediğini ifade eden Erdoğan, şunları söyledi 
     ''Türkiye, kördüğümü sizler sayesinde çözmüştür. Gelecek nesiller de sizin üreteceğiniz akıl ve siyaset sayesinde kendi geleceklerinden emin olarak yaşayacaklardır. AK Parti, ülkemizin kaderinde büyük bir dönüşüm ve değişim başlatmıştır. Siyasetin tükendiği, her gün yeni bir krizin yaşandığı, vatandaşlık bağlarının zedelendiği, sosyal barışın tehdit altına girdiği bir Türkiye'yi devraldık. İki yıl içinde bugünlere geldik. 
     Bugün, yüzümüz ak halkımızın gözlerinin içine bakabiliyorsak, bu bizim için şereflerin en büyüğüdür. Türkiye'nin itibarına itibar kattık. Halkımızın ekmeğini ve aşını büyüttük.'' 
     
     KADININ SİYASETTEKİ YERİ 

     Başbakan Erdoğan, Türkiye'nin yeni bir atılım içine girdiğini, hedeflerini zenginleştirdiği bir dönemin yaşandığını dile getirerek, şunları söyledi 
     ''Sizlerin siyaset içindeki varlığınız, siyaset anlayışına yaptığınız katkılar son derece önem ve değer kazanmıştır. Gerek AK Parti bünyesinde, gerek Türkiye siyasetinin genel manzarası içinde siz hanımlarımızın ağırlığını giderek artırmasından büyük bir mutluluk duyuyorum. Türkiye siyaseti, çağın gereklerine uygun, ülkemizin ihtiyaçlarına cevap verecek bir yol haritasına sahip olacak ve kendini sürekli yenileyecekse, hanımlarımızın niyetlerine, sezgi ve birikimlerine mutlaka kulak vermek zorundadır. Hanımların etkili olmadığı bir siyasi hareketi sadece renksiz ve derinliksiz bulmakla kalmıyor, demokrasinin temsil kabiliyeti bakımından da sakıncalı ve sağlıksız buluyorum. 
     Hanımlarımıza şunu hatırlatmak istiyorum dayatmalarla, zorlamalarla siyasette katılımcılık olmaz. İstiyorum ki, hanım kardeşlerimiz, gönüllerinin derinliklerinden gelerek siyasetin içerisinde yerlerini muhakkak almalıdır, alsınlar.'' Erdoğan, kadınların, gönüllerinden gelerek siyasete katılmaları durumunda, parlamentoda, belediyelerde, belediye meclislerinde ve il genel meclislerinde sayılarının daha da artacağını söyledi. 
     Hayatın tekilci olmadığını, erkeğiyle-kadınıyla bir bütünlüğü içerdiğini belirten Erdoğan, bu bütünlüğün eksik olarak yürürlüğe konulması durumunda neticenin de eksik olacağını kaydetti. 
     Erdoğan, ''Biz, neticeyi başarıyla tamamlamak istiyoruz. AK Parti Kadın Kolları'nda görev yapan hanımlarımızın bu işe çok daha fazla asılmalarını istiyoruz. Formayı giymelerini istiyoruz. Partideki yerlerini almalarını istiyoruz'' şeklinde konuştu. 

     
</TEXT>
</DOC>
