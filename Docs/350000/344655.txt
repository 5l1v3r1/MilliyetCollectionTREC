<DOC>
<DOCNO> 344655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sontur26.html </URL>
<DATE> 2005/05/21/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Eğitim-Sen'in eylemi sona erdi... 
</HEADLINE>
<TEXT>

     KESK Genel Başkanı İsmail Hakkı Tombul, son 1 yıldır KESK ile ilgili tiyatro sahnelendiğini ifade ederek, "Amaç, sadece KESK’in, memurların durumunun kötüye gidişinin önünde durmasını engellemektir" dedi. 
     Eğitim-Sen’in kapatılmasıyla ilgili davayı ve eğitim alanındaki "kadrolaşmayı" protesto etmek için Ankara’da yapılan eylem sona erdi. 
     Çeşitli illerden Ankara’ya gelerek Ankara Garı’nda bekleyen sendika üyeleri ile Güvenpark’taki Eğitim-Sen Ankara Şubesi üyeleri, Meşrutiyet Caddesi’nde toplandı. 
     İlk olarak, Güvenpark’taki grup, metro altgeçidinden Yüksel Caddesi’ne, oradan da Karanfil Sokak’tan yürüyerek Meşrutiyet Caddesi’ne ulaştı. 
     Ankara Garı’ndaki grup da emniyetin panzer barikatını kaldırması üzerine Talatpaşa Bulvarı, Atatürk Bulvarı ve Mithatpaşa Caddesi güzergahını izleyerek Meşrutiyet Caddesi’ne geldi. 
     Kalabalık gruba hitap eden KESK Genel Başkanı Tombul, son 1 yıldır KESK ile ilgili tiyatro sahnelendiğini, amacın sadece KESK’in, memurların durumunun kötüyü gidişinin önünde durmasının engellenmek olduğunu savundu. 
     Eğitim-Sen’in kapatılması istemiyle açılan davanın, demokratikleşme mücadelesine ve KESK’e karşı açılan bir dava olduğunu ileri süren Tombul, "Bu ülkede demokratikleşme yasalarla falan sağlanamayacak. Biz bunu mücadeleyle sağlayacağız. Bu ülkede emek egemen demokrasi hakim olacak" diye konuştu. 
     Eğitim-Sen Genel Başkanı Dinçer de "Eğitim-Sen’in susmasını, yüz binlerce öğretmenimizin, milyonlarca öğrenci ve velinin umudunu karartmak isteyenler, amaçlarına ulaşamayacaklardır" dedi. 
     Kapatma davasının son aşamasının 25 Mayıs Çarşamba günü Yargıtay Hukuk Genel Kurulu’nda görüşüleceğini anımsatan Dinçer, şöyle devam etti 
     "Türkiye, 25 Mayıs’ta bir tercih yapacaktır. Bu tercihin bilimden, özgürlüklerden ve demokrasiden yana olması, yüz binlerce eğitim ve bilim emekçisi kadar demokrasi ve adalet mücadelesi yürüten herkesin en büyük arzusudur. 
     Türkiye, demokrasisi açısından son derece önemli bir sürece denk gelen kapatma davasında ortaya çıkacak sonuç, gelecekte demokrasiden, özgürlüklerden yana tutum alınıp alınmayacağının belirlenmesi açısından önemlidir." Dinçer, konuşmasında, Milli Eğitim Bakanı Hüseyin Çelik’i de resmi bayramlarda yurtdışında bulunması nedeniyle eleştirerek, "Bu, ya önceden planlanıyor ya da acayip bir şekilde tesadüf ediyor" dedi. 
     Bu arada, Meşrutiyet Caddesi, protestocu grupların gelmesi üzerine trafiğe kapatıldı. Caddede ve Kızılay civarında çok sayıda çevik kuvvet polisi önlem aldı. 
     Sendika üyeleri, sendika bayraklar ile şapkaları sallayarak, ıslık ve alkışlarla Eğitim-Sen’i kapatma kararını protesto etti. 
     "Eğitim-Sen Kapatılamaz" sloganı atan grup, büyük boy "Eğitim-Sen Kapatılamaz" yazılı bir de pankart açtı. Eylemin sona ermesinin ardından katılımcılar olaysız şekilde dağıldı. 
     
</TEXT>
</DOC>
