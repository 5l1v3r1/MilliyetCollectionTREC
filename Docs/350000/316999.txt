<DOC>
<DOCNO> 316999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur03.html </URL>
<DATE> 2005/02/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Sarıyer'de trafik kazası... Selçuk Alagöz'ün kızı yaralandı... 
</HEADLINE>
<TEXT>

     Sarıyer'de meydana gelen trafik kazasında sanatçı Selçuk Alagöz'ün kızı Banu Alagöz ile 2 kişi yaralandı. 
     Sarıyer yönüne giden Şaban Kambur yönetimindeki 34 TDK 29 plakalı taksi, Hacıosman Bayırı'nı inerken Erhan Gül Eyüpoğlu idaresindeki 34 VL 4263 plakalı otomobille çarpıştı. 
     Taksi sürücüsü Kambur, hurdaya dönen araçta sıkışırken, aynı araçta müşteri olarak bulunan sanatçı Selçuk Alagöz'ün kızı Banu Alagöz ile özel otomobilin sürücüsü Eyüpoğlu da yaralandı. 
     Yaralılardan Banu Alagöz, Metropolitan Florance Nightingale, Erhan Gül Eyüpoğlu da Amerikan Hastanesi'ne kaldırılarak tedavi altına alındı. 
     Sıkıştığı araçtan polis ve itfaiye ekiplerince kurtarılan Kambur da, yaralı halde Şişli Etfal Eğitim ve Araştırma Hastanesi'ne kaldırıldı. 
     Hastanelerde tedavileri süren yaralıların hayati tehlike içinde olmadıkları öğrenildi. 
     
     TSUNAMİDEN KURTULDU 

     Kaza sonrası hastaneye gelen sanatçı Selçuk Alagöz, kızının sağlık durumunun iyi olduğunu öğrenince rahatladığını belirterek, Banu Alagöz'ün, Tayland'daki Phi Phi Adası'nda bulunan Princess Oteli'nde Sağlık SPA Merkezi Müdürü olarak çalıştığını söyledi. 
     Kızının Güney Asya'daki deprem ve tsunami felaketinden bir gün önce Malezya'daki arkadaşının yanına gittiğini anlatan Alagöz, çalıştığı otelde kalan 110 kişiden 90'ının öldüğünü bildirdi. 
     
</TEXT>
</DOC>
