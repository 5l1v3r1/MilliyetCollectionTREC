<DOC>
<DOCNO> 336280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur31.html </URL>
<DATE> 2005/04/23/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Üsküdar'da çıkan yangın sonucu restoran kullanılamaz hale geldi 
</HEADLINE>
<TEXT>

     Üsküdar Çamlıca'da bir restoran, çıkan yangın sonucu kullanılamaz hale geldi. 
     Alınan bilgiye göre, Küçük Çamlıca Köşem Restoran'ın mutfak bölümünde çıkan yangın, kısa sürede binanın dış cephesindeki dekorasyon amaçlı ahşap kaplamalara sıçrayarak büyüdü. 
     Çalışanların söndürme tüpleriyle yaptığı müdahale yetersiz kalınca, itfaiyeden yardım istendi. 
     Polis ekipleri, alevlerin arasına dalarak eşyayı dışarıya çıkarmaya çalışan restoran personelini buradan uzaklaştırdı. 
     Restoranın tamamını saran yangın, Kadıköy ve Üsküdar itfaiye ekiplerinin yaklaşık 1 saatlik çalışmaları sonucu söndürüldü. 
     Bu arada, restoranın dış cephesinde asılı bulunan bir Türk Bayrağı, itfaiye yangına müdahale ettiği sırada polisler tarafından fark edildi. Polisler, birbirlerinin üzerine çıkarak indirdikleri bayrağı restoran sahibine teslim etti. 
     Restoran sahibi Ramazan Toy, gazetecilere yaptığı açıklamada, yangının elektrik kontağından çıktığını ve olay sırasında restoranda müşteri bulunmadığını söyledi. Toy, ''Alevler çok hızlı bir şekilde her yere sıçradı. Yanan yerde önemli ve pahalı cihazlarımız vardı. Zararım 400 milyar lirayı bulur. Sigortam yoktu. Yaptırmam için çok ısrar etmişlerdi, ancak yaptırmamıştım. Görün şimdi halimi'' dedi. 
     Restoranın kullanılamaz hale gelmesiyle sonuçlanan yangınla ilgili soruşturma sürdürülüyor. 
     
</TEXT>
</DOC>
