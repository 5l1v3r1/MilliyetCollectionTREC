<DOC>
<DOCNO> 322633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur27.html </URL>
<DATE> 2005/03/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gazeteci meslek örgütlerinden Erdoğan'ın sözlerine tepki... 
</HEADLINE>
<TEXT>

     Başbakan Erdoğan'ın İstanbul'da kadınlara polisin kadınları dövmesi olayıyla ilgili olarak medyayı suçlayıp "Reyting için Avrupa'ya bizi ihbar ettiler" demesi, basın örgütlerinin tepkisini çekti. 
     Türkiye Gazeteciler Cemiyeti TGC Başkanı Orhan Erinç, Başbakan Recep Tayyip Erdoğan'ın ''Medyamız Türkiye'yi dünyaya ihbar etti'' şeklindeki sözlerine ilişkin, ''Sayın Başbakan kendi emrinde olan güvenlik güçlerini korumaya çalışırken, bağımsızlıklarına önem veren yayın kuruluşlarına ve gazetecilere haksızlık yapıyor'' dedi. 
     Erinç, yaptığı yazılı açıklamada, Türkiye'de artık haber kanallarının her yarım saatte bir haber yayınlayarak günün önemli olaylarını gündeme getirdiklerini, Başbakan'ın temaslarının da bu kapsamda günde birkaç kez ekrana geldiğini bildirdi. 
     Uluslararası haber ajansları ile yayın kuruluşlarının da Türkiye'de bürolarının olduğunun unutulmaması gerektiğini ifade eden Erinç, şunları kaydetti 
     ''Türk televizyonları vermesin demek, dünya ölçeğinde gizlemeyi gerçekleştirmeyi de bu bakımdan olanaksız kılıyor. Sayın Başbakan kendi emrinde olan güvenlik güçlerini korumaya çalışırken, bağımsızlıklarına önem veren yayın kuruluşlarına ve gazetecilere haksızlık yapıyor. 
     Demokratikliği 11 Eylül sonrasında kağıt üzerinde kalan ABD'deki televizyonları örnek göstermek de pek doğru değil. Çünkü Türkiye Amerika Birliği'ne değil, Avrupa Birliği'ne üye olmaya çalışıyor. 
     Sayın Başbakan'ın değerlendirmesi, Türk Ceza Yasası ile getirilecek olan sınırlamaların yetersiz görülmekte olduğunu da akla getiriyor. 
     Geçen yıl çıkarılan 'Spor Müsabakalarında Şiddetin ve Düzensizliğin Önlenmesi Hakkında Yasa', şiddet olaylarının birden fazla yayınlanmasını yasaklıyor. Benzer bir yasa ile yasağın Türkiye'deki şiddet ve düzensizlikler için de getirilmesi, Sayın Başbakan'ın sözlerini yaşama geçirmesini sağlayabilir. Avrupa İnsan Hakları Sözleşmesi'ni dayanak göstererek aykırı yasalar yapılmasına alıştırılmak istenmemize uygun da düşer. Şiddet önlenemese de haberleştirilmesi engellenebilir.'' 
     
     OKTAY EKŞİ UCUZ YOLDAN ÇÖZMEK İSTİYOR 

     Basın Konseyi Başkanı Oktay Ekşi, Başbakan’ın olayı ucuz yoldan çözmeye çalıştığını belirterek, Medya suçlamak beceriksiz yönetimlerin ilk işidir. Medya, dışarıya Türkiye’yi jurnal etmesin, kötü görüntüler başkaları tarafından farkedilmesin beklentisine girmek, gerçekleri hep birlikte saklayalım, üstünü örtelim. Ama biz yine bildiğimiz gibi, hatta bildiğimiz gibi değil, iyi beceremediğimize göre, kötü olan gerçeğimiz neyse onunla yürüyelim, gidelim. Bu anlayışla Sayın Başbakan, eğer reformlar yapan, AB ile bütünleşme çabasında olan bir Türkiye yaratmak istiyorsa, daha başında, ilk adımda kendisine çelme atıyor demektirödedi. 
     
</TEXT>
</DOC>
