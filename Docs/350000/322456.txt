<DOC>
<DOCNO> 322456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun25.html </URL>
<DATE> 2005/03/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
FT ABD, Kerkük'te iktidar krizini önlemeye çalışıyor 
</HEADLINE>
<TEXT>

     Kerkük meclisindeki sandalye dağılımına itiraz eden Sünni Arapar ve Türkmenler'in, ABD'den müdahale etmesini istedikleri kaydedilirken, ABD'nin Kürtler'i "mümkün olduğunca kapsayıcı olmaları" için ikna etmeye çalıştığı belirtildi. 
     İngiliz Financial Times gazetesinin haberine göre, ABD'li diplomatlar, geçen haftayı, etnik patlamaya hazır olan Kerkük'teki siyasi krizi önlemeye çalışarak geçirdiler. 
     Krizin odak noktasını ise Sünni Araplar ve Türkmen blokun, Kerkük meclisinde nüfusları oranında temsil edilmedikleri şikayeti yer alıyor. 
     
     ARAP ÜYELERDEN BOYKOT TEHDİDİ 
     Üç büyük grup arasında Kerkük meclisi konusunda yapılan görüşmeler sonrasında 6 Arap üye, "Kürtler adil bir iktidar paylaşımında uzlaşmadığı sürece" yeni meclisi boykot etmekle tehdit ettiler. Kürtler'in uzlaşmaya yanaşmadıklarını öne süren Türkmenler ve Sünni Araplar, ABD yetkililerinden, etnik oranlara dayalı bir meclis atamalarını istedi. 
     Özellikle Sünni Araplar'ın Irak'ta 30 Ocak'ta gerçekleşen seçimlerin adil olmadığını savunduklarına dikkat çekilen haberde, ABD'li yetkililerin, seçim sonuçlarını iptal etmeye yanaşmadıkları ancak Kürtler'i "mümkün olduğunca kapsayıcı olmaları" için ikna etmeye çalıştıkları kaydedildi. Konuyla ilgili olarak bir ABD'li yetkilinin, "Umarız Kürtler bu ili, diğer insanları küstürerek yönetemeyeceklerinin farkına varırlar" yönündeki ifadesine yer verildi. 
     Batılı diplomatların, Kürtler'in baskın çoğunluğunun, Kerkük'ün gerçek nüfus yapısını yansıtmadığında hemfikir olduklarına dikkat çekilen haberde, bölgedeki hiçbir etnik grubun çoğunluğu sağlayamacağı da ifade edildi. 
     
</TEXT>
</DOC>
