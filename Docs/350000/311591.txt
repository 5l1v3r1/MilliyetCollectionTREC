<DOC>
<DOCNO> 311591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/yazar/bila.html </URL>
<DATE> 2005/02/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Erdoğan'ın çıkışı 
</HEADLINE>
<TEXT>


Ankara, Irak'taki gelişmelere karşı en üst düzeyde üçüncü çıkışını yaptı. Başbakan Erdoğan, partisinin dünkü grup toplantısında ABD'ye yönelik sert eleştirilerde bulundu. 
Daha önce Dışişleri Bakanı Abdullah Gül ve Genelkurmay İkinci Başkanı Orgeneral İlker Başbuğ'un gündeme getirdiği kaygıları, bir "uyarı" üslubu içinde Başbakan Erdoğan da kararlı bir ifadeyle açıkladı. 
Erdoğan'ın, ABD'ye yönelik olarak, "Irak'ta düzeni tesis etmekle yükümlü güçler, yine üzülerek belirtmek istiyorum ki, milletimizin büyük teessürle karşıladığı bazı gelişmelere karşı gerekli duyarlılığı göstermemiştir" demesi, yoruma ihtiyaç duymayacak bir tepkidir. 
Erdoğan, ABD'ye karşı, belki de ilk kez bu kadar sert ve net bir çıkış yaptı. 
PKK konusunda ABD'nin tutumundan zaten rahatsız olan Ankara, başbakan düzeyinde, Kerkük konusundaki rahatsızlığını açığa vurdu. 
Başbakan Erdoğan, Türkiye'nin tutumunu açıklarken de şöyle dedi 
"Şunu herkes bilmelidir ki, Türkiye sadece tarihi bağlarla değil, akrabalık bağlarıyla da bağlı olduğu bu coğrafyanın uzun yıllar devam edecek bir kargaşaya sevk edilmesine izin vermeyecektir. Türkiye'nin hukuku dikkate alınmadan atılan her adım bölgede yangının büyümesi dışında bir sonuç üretmeyecektir." 
Bu sözler Ankara açısından bir kararlılık ifade ediyor. Gül ve Org. Başbuğ'un açıklamalarıyla birlikte ele alınınca, Türkiye'nin Kerkük'te muhtemel gelişmelere karşı çok duyarlı olacağı anlaşılıyor. 
PKK'dan sonra Kerkük konusunda da ABD ile Türkiye'nin giderek farklı yönlere doğru uzaklaşmakta oldukları görülüyor. 
Türkiye ve ABD'nin Kuzey Irak'taki çıkarlarının örtüşmediğini, aksine çatıştığını daha önce de birkaç kez vurgulamıştık. Gelişmeler artık bu çatışmanın gizlenemeyecek veya idare edilemeyecek boyutlara ulaştığını gösteriyor. 
ABD, Türkiye'nin bu çıkışlarını dikkate alır mı 
Bugüne kadar almadığı biliniyor. Gelişmeler bunu ortaya koydu. 
Bundan sonra dikkate alması ise Türkiye'nin bu sözlerin arkasında durup duramayacağına bağlı... 
Türkiye'nin ABD'ye rağmen askeri bir seçeneğe yönelmesi kolay ve gerçekçi gözükmüyor. Ancak, ABD'yi etkileyecek kararlar alma olanağı var. 
Ankara'nın açıklamaları askeri seçeneği hissettirse de daha önce ABD'ye karşı önemini ve gücünü kullanabileceği alanlar var. 
Ankara'nın bu aşamadan sonra blöf yapma lüksü yok. ABD'nin bu tutumu sürerse Türkiye'yi kaybedeceğini ciddi biçimde yansıtmak gerekiyor. 



</TEXT>
</DOC>
