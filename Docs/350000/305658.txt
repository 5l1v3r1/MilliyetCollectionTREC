<DOC>
<DOCNO> 305658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/spor/bnba.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Jazz'ın assolisti Memo 
</HEADLINE>
<TEXT>


NBA'in şampiyonluk adayı Spurs önündeki 97-96'lık galibiyeti son saniye sayısıyla hazırlayan Okur, Utah'ı çılgına çevirdi. Jazz, rakibini 2000'den beri yenemiyordu 


23 sayı 11 ribaunt 
NBA'DE üst üste 9 yenilginin ardından şampiyonluk adayı San Antonio Spurs'ı 97 - 96 deviren Utah Jazz'ı son saniye basketiyle galibiyete taşıyan Mehmet Okur gönülleri fethetti. 23 sayı, 11 ribaundluk performansını son saniyedeki kritik ribaundu ve basketiyle "cilalayan" Memo, 6 Şubat 2000'den bu yana San Antonio'ya karşı oynadığı 18 maçı da kaybeden Utah'ı sırtladı. Karşılaşma sonrası sevinçten çılgına dönen Utah tribünleri ve takım arkadaşlarıyla sevincini paylaşan Memo, "Buna çok ihtiyacımız vardı" diye konuştu. 

Türk restoranında yemek 
UTAH'TA, bitime 7.4 saniye son topu kullanan ve şutu çemberden dönen Keith McLeod, ribaundu alarak son saniye basketine imzasını atan Mehmet Okur için şunları söyledi "Şutu attıktan sonra topun dönüşünü takip ediyordum. Sanki ağır çekim görüntüsü gibiydi. Ardından Mehmet'in gelişini ve ribaundu alıp sayıyı yapışını gördüm. Gerçekten mükemmeldi. Ona bu gece, beni kurtardığı için Türk restoranında bir yemek ısmarlamalıyım" dedi. Salt Lake City'de yayınlanan gazeteler de Utah'ın galibiyetine geniş yer ayırdılar. 

Övgüler, övgüler 
DESERT Morning News gazetesi yazarı Tim Buckley, Mehmet Okur'un performansına dikkati çekerek, "Geçtiğimiz hafta sonu coach Jerry Sloan'ın kötü savunma yaptığı için azarladığı 50 milyon dolarlık pivot, Spurs karşısında Jazz'ı memnun etti. Kahraman Okur, 23 sayı, 11 ribaundluk performansının yanı sıra son dakikadaki müthiş hamleleriyle galibiyeti hazırladı. Tim Duncan'a karşı da mükemmel mücadele etti" dedi. Orlando'nun Boston'a 119 - 101 yenildiği maçta dokuzda sıfır isabetle oynayan Hidayet ise serbest atıştan altı sayı kaydetti. 

Diğer sonuçlar 

Minnesota Timberwolves - Los Angeles Lakers 96 - 105 
Philadelphia 76'ers - Portland Trail Blazers 100 - 109 
Chicago Bulls - Golden State Warriors 94 - 85 


</TEXT>
</DOC>
