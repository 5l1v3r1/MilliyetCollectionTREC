<DOC>
<DOCNO> 308035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun26.html </URL>
<DATE> 2005/01/20/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Bush, yemin etmek için ABD kongresine geldi... 
</HEADLINE>
<TEXT>

     ABD Başkanı George Bush, ikinci dönem yönetimine resmen başlayacağı yemin töreni için Beyaz Saray'dan ABD kongresine geldi. 
     Bush'un konvoyu, olağanüstü güvenlik önlemlerinin alındığı Washington'da, iki tarafında halktan destekçilerinin bulunduğu yolda ilerleyerek kongreye vardı. 
     ABD Başkanı, yemin töreninin ardından, kısa bir konuşma da yapacak. Beyaz Saray, ABD'nin 43'üncü Başkanı Bush'un bu konuşmasında, ''özgürlüğe doğru ilerleyen bir dünyada, özgürlüğün anlamı ve vaat ettiklerini göstermeye kararlıyız'' mesajı verecek. 
     Bu önemli gün için Bush, şafaktan önce uyandı ve eşi Laura Bush, ikiz kızları Barbara ve Jenna ile birlikte Beyaz Saray yakınındaki St. John's Kilisesi'nde dua etti. 
     Yemin töreni için ABD kongresinin önünde yaklaşık 100 bin kişinin toplanması bekleniyor. Bush, dört yıl süren birinci dönem başkanlığın ardından başkanlık seçimini kazanarak ikinci dönem de görev yapacak olan 16'ncı ABD Başkanı oldu. Ancak Bush, ikinci dönem başkanlığına, anketlere göre çok düşük bir halk desteğini arkasına alarak başlıyor. Associated Press haber ajansının bu ay yaptırdığı bir ankete göre Bush'a destek şu sırada yüzde 49. 
     ABD Başkanı, Amerikan anayasasına göre, yerel saat öğlen 12.00'yi TSİ 19.00 vurduğunda yemin ederek görevi alacak. 
     
     BUSH, YEMİN EDEREK 2. DÖNEM YÖNETİMİNE BAŞLADI 

     ABD Başkanı George W. Bush, ABD kongresinde düzenlenen törenle yemin etti ve 4 yıl sürecek ikinci dönem yönetimine resmen başladı. 
     2001 yılında Beyaz Saray'da göreve geldiği sırada yemin ettiği aynı İncil'e elini koyan Bush, ABD Federal Yüksek Mahkemesi Başkanı William Rehnquist'in sözlerini tekrarlayarak yemin etti. 
     Bush, görevini elinden geldiğince ve inançla yapacağına, ülkeyi düşmanlara karşı savunacağına yemin etti ve yeminini, ''Tanrım bu yolda bana yardım et'' sözleriyle bitirdi. 
     Bush'tan önce de ABD Başkan Yardımcısı Dick Cheney yemin etti. 
     
</TEXT>
</DOC>
