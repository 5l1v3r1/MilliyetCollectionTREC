<DOC>
<DOCNO> 311789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur30.html </URL>
<DATE> 2005/02/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Savaşa gider gibi, karşılıksız sevdiği kadına evlenme teklifine gitti 
</HEADLINE>
<TEXT>

     Halil USLU DHA 

      KONYA'nın Beyşehir İlçesi'nde 36 yaşındaki Şener Tura, sevdiği kadına evlenme teklif etmek için biri kuru sıkı iki tabanca ve bir otomatik av tüfeğini alıp işyerini bastı. Evlenme teklifini reddeden 26 yaşındaki Serpil Yörük'ün alnına silah dayayan Tura, "Benimle evleneceksin'' dedi. Yörük'ün soğukkanlı davranıp, "Peki'' demesi üzerine işyerinden ayrılan Şener Tura, yakalanıp tutuklandı. 
     İddiaya göre olay şöyle gelişti Eşinden ayrılan ve bir kızı olan Serpil Yörük, geçen yıl Çorlu'da bir tekstil firmasında işe başladı. Aynı işyerinde çalışan Şener Tura, Serpil Yörük'e aşık oldu. Uzun süre Yörük'e aşkını anlatan Tura, karşılık alamayınca kadını taciz etmeye başladı. Cep ve ev telefonu ile taciz edilmekten ve sürekli kendisi ile evlenmek için Tura'nın tehditlerinden bıkan Serpil Yörük, sonunda işinden ayrıldı ve Şener Tura'nın kendisini bulamayacağını düyünerek Konya'nın Beyşehir İlçesi'ne yerleşti. Burada bir mağazada satış görevlisi olarak işe başlayan Serpil Yörük, yaşamını düzene sokmaya çalışırken, Şener Tura kadının izini buldu. 
     Yörük'ün çalıştığı işyerini elinde tabanca ve av tüfeği ile dün öğleden sonra basan Tura, çığlıklar içinde kaçmaya çalışan Serpil Yörük'ü yakaladı. Çevredekilerin gözü önünde Serpil Yörük'ü silahla tehdit edip, diz çöktüren Şener Tura, "Son sözünü söyle, benimle evlenecek misin '' diye sordu. "Peki. Söz seninle evleneceğim ama biraz zamana bırakalım'' diyen Serpil Yörük'ü bu sözleri üzerine "Ben düğün hazırlıkları yapmaya gidiyorum'' diyerek serbest bırakan Şener Tura, mağazadan çıktı. Bu arada olayı görenler polisi arayarak zorba aşığı ihbar ettiler. 
     Beyşehir polisi, Şener Tura'yı fazla uzaklaşmadan kısa sürede yakaladı. Tura'nın üzerinden 7.65 mm çapında ruhsatsız bir tabanca, bir kuru sıkı tabanca ve bir otomatik av tüfeği ile bu silahlara ait mermiler ele geçirildi. Şener Tura polise verdiği ifadesinde, Yörük'e çılgın gibi aşık olduğunu belirterek, "Onu ilk gördüğüm anda sevmeye başladım. Benim sevgimden kimse kaçamaz, aylardır onu arıyordum. Neden o da beni sevmiyor anlamıyorum. Halbuki beni sevmemesi için bir sebep yok. Aslında Serpil de beni seviyor ama galiba onu kandırıyorlar. Bakın beni sevmese biraz önce evlenme teklifimi kabul edermiydi '' dedi. 
     Sorgusu tamamlandıktan sonra Beyşehir Nöbetçi Sulh Ceza Mahkemesi'ne çıkartılan Şener Tura, Ruhsatsız silah bulundurmak, silahlı olarak ölümle tehdit, işyeri basma, halkı galeyana getirecek şekilde korku ve panik yaratmak' suçlarından tutuklanarak cezaevine konuldu. 
     
</TEXT>
</DOC>
