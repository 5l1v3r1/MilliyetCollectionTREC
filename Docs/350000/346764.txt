<DOC>
<DOCNO> 346764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur13.html </URL>
<DATE> 2005/05/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye'nin 'marka'sı yok 
</HEADLINE>
<TEXT>

     
     cnnturk.com 

     
Bir ABD şirketinin yaptığı 'markalaşma' araştırması, ülkelerin sahip oldukları 'marka' değerlerini ölçtü. 
     Anholt-GMI adlı pazar araştırma şirketinin yaptığı araştırmada, ülkelerin kültürel mirası, siyasi imajı, insani kaynakları, yatırım potansiyeli, ihracatı ve turistik çekiciliği ölçülüp bir ulusal markalaşma endeksi çıkarıldı. 
     Ankete katılan ülkeler Kanada, Çin, Danimarka, Fransa, Almanya, Hindistan, Japonya, Güney Kore, İngiltere ve ABD. 
     
     İsveç ilk sırada 

     Her ülkeden bin tüketiciye İsveç, Çin, Fransa, Almanya, Hindistan, Japonya, Güney Kore, İngiltere, ABD, Rusya, Türkiye ve İtalya hakkında ne düşündükleri soruldu. 
     Anketi cevaplayanlar en çok İsveç'i beğendiklerini belirtti. Genel puanlamada, İsveç'i yine iki Avrupa ülkesi İngiltere ve İtalya izledi. 
     
     AB üyeliği önemli bir adım 

     Dördüncülüğü ABD ve Almanya'nın paylaştığı listede beşinci Japonya, altıncı Çin, yedinci Hindistan, sekizinci Güney Kore ve dokuzuncu Rusya oldu. Türkiye ise listenin son sırasında yer alıyor. 
     Türkiye'nin kötü konumu, Türkiye hakkında fikir sahibi olan insanların sayısının az olmasına bağlanıyor. Avrupa Birliği üyeliği ise 'markalaşma' yolunda önemli bir adım olarak görülüyor. 
     
     Almanların Türklere bakışı 

     Araştırma, bazı ülkelerin diğerlerini nasıl gördüğü hakkında bazı ilginç sonuçlar da ortaya koydu. Ankete göre, Korelilerin yüzde 66'sı bilinçli olarak Çin mallarını satın almıyor. Almanlar ise Türkleri misafirperver buluyor ama işe almak istemiyor. 
     Katılımcıların en çok ziyaret etmek istediği ülke sıralamasında da Türkiye ise 10'uncu sırada yer alıyor. 
     
</TEXT>
</DOC>
