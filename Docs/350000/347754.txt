<DOC>
<DOCNO> 347754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun16.html </URL>
<DATE> 2005/06/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Rum basınından ABD Kongre heyetine tepki Yasa dışı ziyaretçiler 
</HEADLINE>
<TEXT>

     OSHAN SABIRLI Lefkoşa DHA 

      Kıbrıs Rum basını, Ercan Havaalanı üzerinden KKTC’ye gelen ve Cumhurbaşkanı Mehmet Ali Talat ile görüşen ABD Kongre heyetine ateş püskürdü. TAK Ajansı’nın haberine göre, heyete başkanlık yapan Ed Whitfield’ın özellikle Rum yönetimi lideri Tasos Papadopulos hakkındaki açıklamaları büyük tepki topladı. 
     Rumların önde gelen gazetelerinden Fileleftheros, ’Yasa dışı ziyaretçiler’ başlığıyla verdiği haberde, Amerikan heyetinin Rum yönetimi ile Washington arasındaki ilişkilerde çatlağa yol açtığını yazdı. Gazete, Rum siyasilerin, Whitfield’in "Papadopulos insan ve ürünlerin serbest dolaşımını desteklemiyor" sözlerine gösterdiği tepkilere de geniş yer ayırdı. Amerikalı heyete başkanlık yapan Whitfield’in Papadopulos ile ilgili açıklamlarını ’tahrikkar’ olarak nitelendiren gazete, ABD’nin Lefkoşa Büyükelçisi Michael Klosson’un da heyeti karşılamak üzere Kuzey’e geçmesini sert bir dille eleştirdi. 
     
     POLİTİS ERCAN’I YASALLAŞTIRDILAR 
     Politis gazetesi de, ’Anlamlı ziyaret, Ercan’ı yasallaştırdılar’ başlığıyla verdiği haberde, Türkiye’nin ABD Kongresi’ndeki Dostluk Komitesi Eşbaşkanı Robert Wexler’in, Amerikalı milletvekillerinin KKTC’ye ziyaretini yürekten desteklediğini ifade eden ve Yunan lobisinin baskılarına boyun eğdiği için değil, başka nedenlerden ötürü heyette yer almadığı yönündeki yazılı açıklamasına atıfta bulundu. 
     Hargavi gazetesi de konuyla ilgili haberinde Rum hükümeti sözcüsü Kipros Hrisostomidis’in, "Michael Klosson’un Ercan’a gitmesi yasadışılığı kabul ettiğini ve buna tahammül ettiğini gösterir" sözlerini manşetten verdi. Amerikan heyetinin Ercan Havaalanı’nda çekilmiş bir fotoğrafını da kullanan gazete, Rum yönetimi ve siyasi partilerin ziyareti kınadığına dikkat çekti. Hargavi, Whitfield’in Papadopulos’a yaptığı ’Kıbrıs Türkleri için öngörülen 259 milyon euroluk AB yardımının serbest bırakılmasına onay verilmesi’ çağrısına da değinerek, bunun bilinçsizlik veya yanlış bilgilendirmeden’ kaynaklandığını savundu. 
     
     SİMERİNİ KLASSON’A KARŞI ÖFKE 
     Simerini gazetesi ise ’Klasson’a karşı öfke’ başlıklı haberinde ABD Büyükelçisinin Kıbrıs Cumhuriyeti’nin altını oymaya çalıştığını ileri sürdü. Gazete, Amerikalı milletvekillerinin ’Kıbrıslı Rumlar da Ercan’dan girip çıkıyor’ sözlerine de sert tepki gösterdi. 
     Alithia gazetesi de Kongre heyetine başkanlık yapan Ed Whitfield’ın "Papadopulos’u ikna etmek için geldik" sözlerini manşetten verdi. Gazete, "Amerkan Büyükelçisi ABD’li milletvekillerini ’işgal’ bölgelerinde kabul etti" ifadelerini kullandı. 
     Mahi gazetesi ise manşetten verdiği haberde, "Klosson tarafından karşılama" ve "Rumlara nefret sloganlarıyla karşılama" başlıklarını kullandı. 
     
</TEXT>
</DOC>
