<DOC>
<DOCNO> 334725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun16.html </URL>
<DATE> 2005/04/19/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Barroso'nun tatili Brüksel'de skandal yarattı 
</HEADLINE>
<TEXT>

     Avrupa Komisyonu Başkanı Portekiz eski Başbakanı Jose Manuel Barroso'nun, tatilini milyarder Yunan armatörü Spiros Latsis'in yatında geçirmesi, "skandal" yarattı. 
     Jose Manuel Barrosso'nun, geçen yaz eşiyle birlikte "25 yıllık arkadaşım" dediği, denizcilikten petrole kadar birçok alanı kapsayan bir imparatorluğa sahip Spiros Latsis'in yatında yedi gün tatil yapması, Brüksel'de tartışma yarattı. 
     AB Komisyonu Başkanı Jose Manuel Barroso, geçen yaz döneminde bir Yunan işadamının davetlisi olarak yaptığı tatil nedeniyle sıkıntılı günler yaşıyor. 
     Yunan işadamı Spiro Latsis'in Barroso ve eşini bir yat gezisinde ağırladığı ve 20 bin avro masraf yaptığı yolunda Alman Die Welt gazetesinde çıkan haberle ilgili yoğun sorulara muhatap olan AB Komisyonu sözcüsü Françoise Le Bail, 2004 yılının Ağustos ayında gerçekleşen bir haftalık tatil ve deniz gezisinin ''özel hayat'' ile ilgili olduğunu, işadamı Latsis ile Barroso'nun 25 yıldır tanıştıklarını söyledi. 
     Sözcü, Cenevre Üniversitesi'nde sınıf arkadaşları olan Barroso ve Latsis'in geçirdikleri tatile, aynı üniversitenin profesörü ve Barroso'nun danışmanı Dusan Sidjanski'nin de katıldığını, Alman gazetesinde verilen masraf rakamının anlamsız olduğunu belirtti. 
     Le Bail, Komisyon Başkanı'nın, bir işadamının davetlisi olarak tatile gitmesinin AB kurallarına aykırı olmadığını, Yunanlı işadamının AB ile ticari ilişkisi bulunmadığını kaydetti. 
     Barroso'nun sözcüsü "Bunda bir kötülük yok. Komisyon başkanı olduğu için arkadaşları ile buluşmaktan vazgeçecek değil" açıklamasını yaptı. 
     Bu arada, Avrupa Parlamentosu üyesi İngiliz milletvekili Nigel Farrage, "Avrupa Komisyonu Başkanı, bir işadamının kendisine bir milyarder tatili teklifini yapmasına izin verebilir mi " yolundaki yazılı bir soru ile Barroso'nun tutumunu eleştirdi. 
     Jose Barroso, geçen Haziran ayında atandığı göreve Kasım ayında resmen başlamıştı. 

     
</TEXT>
</DOC>
