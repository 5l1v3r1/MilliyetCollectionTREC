<DOC>
<DOCNO> 331448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko44.html </URL>
<DATE> 2005/04/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bakan Güler'den Baykal'a Mavi Akım yanıtı... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, CHP Genel Başkanı Deniz Baykal'ın Mavi Akım Projesi'nde Türkiye'nin 8 milyar dolar zarara uğratıldığı yolundaki açıklamalarını değerlendirdi. 
     Bakan Güler, ''Herhangi bir zarar ziyan yok. Karımız var. Ben Sayın Baykal'ın mahcup olmamasını temenni ediyordum'' dedi. 
     Türk Traktör tarafından düzenlenen ''Hidrojen Uygarlığı'' konulu konferansa katılmak üzere ODTÜ Kültür ve Kongre Merkezi'ne gelişinde gazetecilerin sorularını yanıtlayan Bakan Güler, bu projede anlaşmaları tadil ederek fiyat ve alım garanti miktarlarını aşağı çekerek önemli bir kar sağladıklarını bildirdi. Güler, bu sayede elektriğe 2.5 yıldır zam yapmadıklarını hatta indirim yaptıklarını kaydetti. 
     Petrol fiyatlarının doğalgaz fiyatları üzerine baskı yapıp yapmadığına ilişkin bir başka soru üzerine de Bakan Güler, doğalgaz fiyatlarının tamamıyla petrol fiyatlarına bağlı olduğunu, ancak kendilerinin fazla olan doğalgazı halka yansıtmadan şehirlerin ısıtılmasında kullandıklarını, elektrik üretiminde kömür ve HES'lere ağırlık vererek elektrik fiyatlarının yükselmesini önlediklerini anlattı. 
     Güler, yenilenebilir enerji kaynakları yasa tasarısının da gelecek hafta yasalaşacağını bildirdi. 
     
</TEXT>
</DOC>
