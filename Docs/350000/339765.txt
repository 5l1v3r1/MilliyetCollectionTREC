<DOC>
<DOCNO> 339765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/yguven.html </URL>
<DATE> 2005/05/05/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Tsunami seyreden turistler 
</HEADLINE>
<TEXT>


Sayın Kemal Ulusu'nun MHK seçimlerini iptal ettirmek için hukuk yoluna başvuracağını ilk kez yazan ve davanın her aşamasında gerek federasyonu, gerekse futbol camiamızı uyaran biri olarak "Aldınız mı arabadan soğanı" demek bana yakışmaz tabi... 
Sadece gördünüz mü hukukun üstünlüğünü demekle yetineceğim. 
Ve ekleyeceğim, ayıklayın şimdi pirincin taşını. Müjde İstanbulspor, geçersiz MHK'nin atamalarıyla düşeceği Süper Lig'in iptal edilmesini istedi. Sebat da takip etti. Trabzonspor, federasyonu iplere dayamış. Devamı gelecek... 
Böyle kaos cumhuriyet tarihinde görülmedi. Üstelik yörüngesi dünyadan geçen bir göktaşı kadar göstere göstere geldi. Yaklaştı. Atmosferi geçti. Federasyona düştü. Hukukçu başkan ile hukukçu yardımcısı, sanki Maldivler'deydi. Tsunamiyi kameraya çeken, deniz kenarındaki mayolu turistler gibi. 
Sayın Ulusu, "Yanlış yapıyorsunuz" dediğinde kafalarını çevirmişlerdi. "Dava açığım" dediğinde gülmüşlerdi. Kazanınca şaşırdılar. Sıra Mahkeme Kararı'nı uygulamaya gelince çığlıklara başladılar 
"Türk Futbolu'nun dibine dinamit koyulmuştur". 
Evet, koyulmuştur. Lakin o dinamitin üzerinde "Federasyon ve MHK" yazmaktadır. Sayın Ulusu defalarca uyardıktan ve her seferinde kariyeri ile bağdaşmayan küçümsemelere muhatap olduktan sonra, bir kıvılcım çakmıştır o kadar. 
Lakin sayın federasyonumuzun bu ülke yararına yapacağı işler bitmemiştir. İstifa da bir tür hizmettir. "Yenilenme" için 1 Haziran'daki mali genel kurul ideal tarihtir. 

Cem Papila'dan dört kırmızı 

Salı gecesi Cem Papila, Serhat Ulueren'in karşısındaydı Telegol Özel'de... Helal olsun Serhat'a Cem Papila'nın gıyabında program yapanlar utansın. 
Fenerbahçe - Trabzon maçından ben de şikayetçiydim ama, stüdyoda duruşuyla, oturuşuyla, konuşmasıyla bir numaraydı Papila. 
Hele Sayın Hıncal Uluç'un "Onun Fenerbahçeli olduğuna inanıyorum" yorumuna, Bülent Yavuz'un "Ankaraya taşındı, değişti" eleştirisine net yanıtlarıyla ve sayın Ahmet Çakar'ın "vücut dili iddiası", Erman Toroğlu'nun "Bitti bu adam abi" tarzında suçlamalarına seviyeli göğüs germesiyle "dört oyuncuyu daha" saha dışında bıraktı hakem lisanıyla. 
"Benim işim maç yönetmek, onların işi beni konuşmak" dedi ki, onda da haklı. 
Umarım hakemliği bırakınca yorumcu olmaz Cem Papila. Olmaz ve bozulmaz. Eğer Cem Papila da ekrana yerleşip ağabeylerine uyarsa, bilin ki insanlarımız iyidir, onları mahveden TV'dir. 

Bu nasıl endüstri 

Yüzde sekseni, beş bin seyirci ortalaması yakalayamayan Süper Lig'imizin iki güzide takımı, geçmişte Kuzey Irak'taki terör yuvalarını basan Türk Askerinden daha kalabalık polis ve jandarma gözetiminde çıkacaklar Kupa finaline. 
Üzülelim mi, sevinelim mi, utanalım mı bilemiyorum. 
Lakin ben şu "futbol endüstrisi" denilen piyasanın ekonomik gerçeklerini merak ediyorum asıl. 
Bu nasıl bir endüstridir ki, maça gelenlerin bilet parasından daha çok para harcanmaktadır maça gelenlerin kavga etmemesi için. 
Bu nasıl endüstridir ki, ödülü, araziyi, vergi indirimini, güvenlik hizmetini devletten alır bulduğu her parayı cebine koyar ya da döviz olarak yabancıların avucuna sayar 
Bu nasıl endüstridir ki, ödeyemeyeceği borçlar yapar sonra devletin eline bakar 

Ticaret gibi 
Bırakın endüstriyi ticaret bile değil bu. 
Olsa olsa Cizre halkının Habur kapısından yaptığı sınır ticaretine benziyor. Daha doğrusu onlar buna "ticaret" diyor 
Türkiye, Irak'a onda bir fiyata mal ihraç ediyor. Nüfusa oranla en büyük taksi filosuna sahip Cizreliler, Irak'a geçip bu malları yüklenerek dönüyor ve piyasanın yarı fiyatına dükkanlara satıyor. Irak'a yok pahasına ihracat yapacağımıza, sınıra yakın vatandaşlara bedava versek daha k rlı yani. 
Tıpkı futboldaki gibi. Arsayı ver, vergiyi indir, güvenliği sağla, başarıda ödül dağıt, borcunu ödemesi için kaynak yarat... Ambulansı, itfaiyesi, belediyesi herkes futbola çalışacak, beylere yanlış transferlerin hesabı bile sorulmayacak... Ne endüstri ama. 



</TEXT>
</DOC>
