<DOC>
<DOCNO> 334888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo46.html </URL>
<DATE> 2005/04/19/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
84. Avrupa Halter Şampiyonası'ndan 3 altın, 3 gümüş madalya geldi 
</HEADLINE>
<TEXT>

     84. Avrupa Erkekler Halter Şampiyonası'nda 56 kiloda Sedat Artuç 3 altın, Erol Bilgin de 3 gümüş madalya kazandı. 
     Bulgaristan'ın başkenti Sofya'da bugün başlayan şampiyonanın ilk gününde podyuma çıkan 56 kiloda dünya ikincisi ve olimpiyat üçüncüsü Sedat Artuç, koparmada altın madalya kazandıktan sonra silkme müsabakasında da başarılı performansını sürdürdü. 
     Artuç, silkmede ilk hakkında 145, ikinci hakkında 150 kiloyu kaldırdıktan sonra altın madalyayı garantilediği için üçüncü ve son hakkını kullanmadı. Artuç böylece silkmede 150, toplamda da 275 kiloyla 2 altın madalya daha elde etti. 
     Bu kilodaki diğer Türk sporcu Erol Bilgin ise koparmadaki gümüş madalyasından sonra silkmedeki ilk hakkında 140, ikinci hakkında 145 kiloyu kaldırmasına karşın üçüncü ve son hakkında 147.5 kiloda başarılı olamadı. Bilgin böylece, silkmede 145 toplamda da 265 kiloyla 2 gümüş madalya daha kazandı. 
     Koparmada 117.5 kiloyla bronz madalya alan Bulgar Vitali Dzerbieniev, silkmede 142.5 ve toplamda 260 kiloluk dereceleriyle yarışmayı 3 bronz madalyayla tamamladı. 
     Şampiyonada, yarın TSİ 20.00'de başlayacak ikinci gün müsabakalarında 62 kiloda dünya ve olimpiyat şampiyona Halil Mutlu podyuma çıkacak. 

     
</TEXT>
</DOC>
