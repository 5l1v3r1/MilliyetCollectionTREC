<DOC>
<DOCNO> 327304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun20.html </URL>
<DATE> 2005/03/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Eski Almanya Başbakanı Kohl, STASI tarafından sürekli izlenmiş 
</HEADLINE>
<TEXT>

     Eski Almanya Başbakanı Helmut Kohl'ün, eski Doğu Alman İstihbarat Teşkilatı STASI tarafından sürekli izlendiği ortaya çıktı. 
     Eski Doğu Almanya'nın DDR dağılmasından yaklaşık 15 yıl sonra kamuoyuna açılan Kohl ile ilgili STASI dosyalarında, dönemin STASI Başkanı Erich Mielke'nin, Kohl'ün aralıksız bir şekilde izlenmesi talimatını verdiği belirtiliyor. 
     Kohl hakkında hazırlanan yaklaşık 7 bin sayfalık 2 dosyadan kamuoyuna açılan 1071 sayfada, ağırlıklı olarak Kohl'ün yaptığı konuşmalara ve hakkındaki gazete haberlerine, ayrıca Kohl'ün kişiliği hakkında yapılan yorumlara yer veriliyor. 
     Kohl'ün DDR'ye yaptığı ziyaretler sırasında daha sıkı şekilde izlendiği ve vatandaşların kendisine ilettikleri isteklerin hemen STASI'ye bildirildiği ifade edilen dosyalarda, Kohl, ''liberal ve gerçekçi, ancak sosyal olmayan bir politikacı'' olarak nitelendiriliyor. 
     Dosyalarda, ''Kohl'ün, sakin, dengeli ve akılcı bir parti üyesi olduğu, ancak eleştirilere hiç gelemediği, hükümet açıklamalarının da içerik olarak temel kararlardan yoksun olduğu'' belirtiliyor. 
     Siyasi açıdan fazlaca yeni bilgi içermeyen dosyalarda, Kohl'ün üyesi olduğu Hıristiyan Demokrat Birlik Partisi CDU içindeki bağış skandalıyla ilgili olarak da yeni bilgiler bulunmuyor. 
     
</TEXT>
</DOC>
