<DOC>
<DOCNO> 322798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun20.html </URL>
<DATE> 2005/03/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Rusya karşıtı üçlü cephe Gürcistan, Ukrayna ve Moldova 
</HEADLINE>
<TEXT>

     Gürcistan, Ukrayna ve Moldova'nın Rusya'ya karşı oluşturduğu söylenen üçlü cephenin, Rusya'nın iç ve dış siyasetini nasıl etkileyebileceği konusu Rus politikacılar ve uzmanlar tarafından tartışılıyor. 
     Rus parlamentosunun alt kanadı Duma'da Bağımsız Devletler Topluluğu BDT ülkeleriyle ilişkilerden sorumlu komitenin üyesi Konstantin Zatulin, Rus Nezavisamaya gazetesine yaptığı açıklamada, ''Bu aslında güçlü bir cephe değil. Ancak Rusya'nın rakiplerinden destek alıyor. Amaç, eski Sovyet coğrafyasında Rusya'ya karşı bir denge oluşturmak. Kuşkusuz, bu cephe üç ülkeyle sınırlı kalmayacak. Zayıf ülkeler güçlü bir cephe oluşturamaz'' dedi. 
     Federasyon Konseyi Temsilcisi Mihail Margelov da ''Rusya ile pragmatik temelde ilişki kurmak bu ülkelerin kendi çıkarına. Rusya'yı komşu olarak sevmeyebilirsiniz, ama onunla ilişki kurmamazlık yapamazsınız. ABD ya da Avrupa Birliği yeni Avrupa'da Rusya karşıtı cepheler oluşturulmasını istemiyor. ABD'ye göre Rusya Avrasya'da istikrar unsuru bir ülke'' diye konuştu. 
     Milletvekili Andrey Kokoşin ise oluşturulan cephenin yapay nitelik taşıdığı ve bir süre sonra hızını kaybedeceği inancında olduğunu söyledi. 
     Stratejik Araştırmalar Enstitüsü Müdürü Andrey Piontkovskiy de ''Bence bu bir cephe değil. Daha çok eski Sovyet cumhuriyetlerinde Rusya karşıtı, daha doğrusu Kremlin karşıtı duyguların giderek artması. Yani Moskova'nın bölgede izlediği siyasetin doğal sonucu'' dedi. 
     
</TEXT>
</DOC>
