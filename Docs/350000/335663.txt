<DOC>
<DOCNO> 335663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur51.html </URL>
<DATE> 2005/04/21/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Fener Rum Patriği'nden Yeni Papa yorumu... 
</HEADLINE>
<TEXT>

     Fener Rum Patriği Bartholomeos, ''Yeni Papa'nın, Doğu Ortodoks Kilisesi'nin maneviyatını takdir ederek, onunla işbirliği yapmak isteyeceğine inanmaktayız'' dedi. 
     Patrik Bartholomeos, yaptığı yazılı açıklamada, Kardinal Joseph Ratzinger'in 16. Benediktus adıyla Roma Katolik Kilisesi Papalığı'na seçilmesini sevinç ve umutla selamladığını belirtti. 
     Kardinal Ratzinger'in, Papa 2. Jean Paul'un, kiliselerarası işbirliği ve diyalog için attığı tohumların geliştiği bir dönemde göreve geldiğini kaydeden Bartholomeos, şöyle devam etti 
     ''Tarihi olduğu kadar günümüz dünyasındaki gelişmelere de vakıf, mükemmel bir teolog olan yeni Papa'nın, Doğu Ortodoks Kilisesi'nin teolojik derinliğini ve maneviyatını takdir ederek, onunla işbirliği yapmak isteyeceğine ve iki kilise arasındaki teolojik diyaloga taraftar olacağına inanmaktayız. 
     16. Benediktus, elbette bugün artık dünya üzerinde yaygın bir şekilde mevcut Roma Katolik Kilisesi'nin Papa sıfatıyla başı olarak, tüm dünyanın selameti konularındaki ağırlaşmış sorumluluklarıyla, insanlar arasında anlayışın ve sevginin artması, çatışmaların ise bertaraf edilmesi yolunda öncü rol üstlenmeye arzulu olacaktır. 
     Uzun yıllar ayrılığın olumsuzluklarını yaşamış, bugün ise Avrupa'nın birliğinde önemli rol oynayan Alman ulusuna mensup olmaları, tüm dünyada birlik ve beraberliğin değerini, işbirliğinin erdemini, çatışmalardan kaçınmanın gerekliliğini yakınen bilmelerine olanak sunmaktadır.'' Bartholomeos, açıklamasında ayrıca, 16. Benediktus'a, ''uzun ömür, görevinde Tanrı'nın yardımcı ve yol gösterici olmasını'' diledi. 
     
</TEXT>
</DOC>
