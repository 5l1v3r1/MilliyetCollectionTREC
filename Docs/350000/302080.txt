<DOC>
<DOCNO> 302080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/yazar/akyol.html </URL>
<DATE> 2004/12/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Osmanlı ve Bizans 
</HEADLINE>
<TEXT>


TARİHE bakışımız da değişiyor, daha doğrusu zenginleşiyor. Mesela Osmanlı'ya artık bir "medeniyet" olarak bakmak gerektiğini seziyoruz. 
Cumhuriyet, Osmanlı mirasını radikal bir biçimde reddetmiş "Türklüğün unutulmuş yüksek medeni vasfı"nı bu topraklardaki Osmanlı ve Selçuklu devirlerinde değil, eski çağlarda aramıştı. 
Şimdi, paradoksal olarak, Cumhuriyet kökleştikçe Osmanlı'ya daha bir 'ilgili' bakıyoruz. Yavaş yavaş Bizans da devreye giriyor. 
Neşe Düzel'e yaptığı açıklamada tarihçi Prof. Murat Çizakça, Roma, Bizans ve Osmanlı haritalarının büyük ölçüde örtüştüğünü hatırlatarak diyor ki 
"Osmanlı, Roma ve Bizans mirasını aldı ve daha ileriye götürdü... Osmanlı Bizans'ın tekamül etmiş halidir... Fatih, Jüstinyen gibi, eski Roma'yı canlandırmak istedi..." Radikal, 27 Kasım 2004 
Halbuki Atatürk aynı sebepten Fatih'i eleştirmişti. Atatürk'e göre Osmanlı, geniş imparatorluk coğrafyasında "unsuru asli"yi yani "Türk milletini" kırdırmıştı. Söylev ve Demeçler, II, sf. 106 

ZİYA Gökalp de Osmanlı medeniyetini eleştirirken "Bizans" diye suçlar, mesela bizim klasik ve sanat müziğimiz ""Türk değil, Bizanslı" idi. Atatürk de bu görüştedir. 
Dün Osmanlı Türk'ten başka kültürlere ve unsurlara yer verdiği için suçlanırken, bugün değişik kültürleri barındırdığı için övülüyor. 
Türkçü sosyolog Gökalp, Osmanlı'yı çokulusluluk ve Bizans unsurları sebebiyle suçlamıştı, aynı sosyoloji çizgisinden Prof. Erol Gürgör ise Osmanlı medeniyetini savunur. 
Hangisi haklı 
Bu soru yanlıştır. Çünkü nesillerin öncelikleri farklıdır ve her nesil kendi öncelikleri açısından tarihe ve geleceğe bakar. 
Bugün Osmanlı medeniyetine, hoşgörüsüne, çokkültürlülüğüne takdirle bakılmasının sebebi, "hoşgörü, çokkültürlülük, dışa açılma, medeniyetlerin uzlaşması" gibi değerlerin ön plana geçmesidir. 
Halbuki Cumhuriyet'in öncelikleri başkaydı. 
Öncelikler farklı olunca tarihe verilen anlam da değişiyor. 

OSMANLI fetihlerini "sultanların şahsi ihtirasları"na bağlamak, olayı çok basite indirgemek olur. Roma ve Bizans'ı yaratan Akdeniz jeopolitiği Osmanlı evrenselliğini de yaratmıştı. Onun için haritalarla büyük ölçüde örtüşür gerçekten. 
Bu bakış açısı bugünkü dünyamıza daha geniş bir ufuktan bakmamıza ve medeniyet bilincimizin zenginleşmesine katkıda bulunur. 
Ancak Sayın Çizakça, belki de Bizans-Roma faktörünü vurgulamak için tarih vitrinine bunun malzemelerini koyarak "Osmanlı, gelişmiş Bizans'tır" gibi aşırı bir görüntü veriyor. 
Köprülü bunun tersini yapmış, Bizans'ı adeta tamamen dışlamıştı. En büyük tarihçimiz Fuat Köprülü 1931'de "Bizans Müesseselerinin Osmanlı Müesseselerine Tesiri" adlı bilimsel makalesi ile "Osmanlı Bizans'tır" basitlemesini çürütmüş, Osmanlı medeniyetinin Orta Asya, Türk, İslam ve Ortadoğu köklerini ortaya koymuştu. 
Halil İnalcık, Osmanlı medeniyetinde hem Bizans mirasını gösterir, hem Orta Asya kökenli Türk, Ortadoğu, İslam ve hatta Sasani medeniyetlerinin çok büyük rolünü anlatır. 
Netice Her büyük medeniyet, büyük bir sentezdir. 'Saf ırk' gibi saf medeniyet de olamaz. 




</TEXT>
</DOC>
