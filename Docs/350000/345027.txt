<DOC>
<DOCNO> 345027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko34.html </URL>
<DATE> 2005/05/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
EPDK Başkanı Lisanssız akaryakıt bayileri bu hafta kapatılacak 
</HEADLINE>
<TEXT>

     Enerji Piyasası Düzenleme Kurumu Başkanı Yusuf Günay, şu anda 2 binin üzerinde lisans alamayan akaryakıt bayii bulunduğunu belirterek, bu bayilerin kapatılmasına yönelik sürecin bu hafta başlayabileceğini bildirdi. 
     Basın toplantısında, konuşmasının ardından soruları yanıtlayan Günay, her gün lisans almak için eksik evrakını tamamlayıp EPDK’ya başvurarak lisans alan istasyonlar olduğunu kaydetti. 
     Günay, lisans alamayan akaryakıt istasyonlarına ilişkin soru üzerine, "Şu anda 2 binin üzerinde lisans alamayan akaryakıt bayii var. Yani lisans alamayan bayiler belli. Süreç sanıyorum bu hafta uygulanmaya başlar. Ankara’da kapanacak 220 civarında akaryakıt istasyonu var" diye konuştu. 
     Lisans alamayan akaryakıt istasyonu sayısının 20 Mart 2005 itibariyle 2 bin 500 civarında olduğuna ve bir kısmının belgelerini tamamlayarak başvuru yapmasıyla sayının 2 binlere düştüğüne işaret eden Günay, şöyle devam etti 
     "Kanun gereği evrakını tamamlamayanlara lisans vermemiz mümkün değil. Özellikle gayri sıhhi müessese ruhsatını arıyoruz. Çünkü hem AB’ye üyelik sürecinde yasal mevzuat olarak, hem de insan can ve mal güvenliği açısından önemli olan hususların yerine getirilmesi gerekir. 
     Bu kapsamda belgesini temin edemeyen istasyonlara lisans vermedik. Bu bayiler piyasa faaliyetinden men edilecek." Yusuf Günay, "Lisans alamayanlar arasında eksik evrak ve diğer nedenler birbirinden ayırt edilemez mi " sorusuna ise, "Bizim bu konuyu bilmemiz lazım. Ben her türlü şartı taşıyorum. Ancak işin bürokratik yönü nedeniyle evrakım bekliyor. Bir bu var. Bir de adam ne yaparsa yapsın alamayacak. İkisi farklı. Ama bu iki farklı durumu bilmemiz lazım. Bunu bilmeden değerlendirme yapmamız zor olur" yanıtını verdi. 
     Elektrik piyasasındaki kaçakçılıktan dolayı 1.5 milyar dolarlık bir kaybın söz konusu olduğuna dikkati çeken Günay, şunları söyledi 
     "Bugün AB sanayicisi ortalama 5 sente elektrik tüketiyor, Türkiye’deki sanayici 10 sente tüketiyor. Türk sanayicisini bu ağır faturadan kurtarmak lazım. Bunun yolu özelleştirmedir. Burada yapılması gereken, Devlet artık elektrik üretmemeli, devlet artık elektrik dağıtmamalı, ticaret yapmamalı değil, bu iradenin gereğini yapmaktır. Herkes özelleştirme yapılması gerektiğini söylüyor ama olmuyor." 
     
     "ELEKTRİK ÖZELLEŞTİRMESİNDE YENİ MODELE GEREK YOK" 

     Günay, Türkiye’de elektrik piyasasındaki özelleştirmede hangi modelin uygulanması gerektiği konusunun çok tartışıldığına işaret ederek, şunları kaydetti 
     "Eskişehir ve Bursa doğalgaz dağıtım şirketlerinin yapısı, statüsü, hukuki yapısı elektrik dağıtımından farklı değil. Sadece dağıtım hatları, birinde havada, diğerinde toprağın altında. Devlet 14 milyon dolarlık yatırım yaptığı Eskişehir bölgesini 43 milyon dolara, 80 milyon dolar yatırım yaptığı Bursa bölgesini 120 milyon dolara özelleştirdi. Hem devlet kazandı hem Bursa’daki tüketici İstanbul’daki tüketiciden 40 bin lira daha ucuza doğalgaz kullanıyor. 
     Hiçbir hukuki sorun yok. Peki elektrikte niye bunlar ileri sürülüyor Mülkiyet devri, varlık satışı, işletme hakkı devri... 
     Bunların hepsi en az diğeri kadar sorunlarla doludur. 
     Şu anda özelleştirmede bir model arayışı içindeyiz. Ben diyorum ki bir modele gerek yok. Önümüzde bir model var. İspatlanmış, uygulanmış. 
     Eskişehir ve Bursa doğalgaz dağıtım şirketleri özelleştirilirken uyguladığımız modelin aynısını İstanbul ve Ankara elektrik özelleştirmesinde uygulayalım diyoruz." EPDK Başkanı Günay, Türkiye’nin elektrik piyasasının serbestleşmesinde çok geç kaldığını, dünyada artık özelleştirme trendinin kalktığını ifade ederek, Bulgaristan’ın bile elektrik özelleştirmelerini başarıyla sonuçlandırdığını ve sağlam bir elektrik piyasası oluşturduğunu söyledi. 
     Yusuf Günay, "Ben şahsen uluslararası toplantılarda biraz çekinerek, utanarak bakıyorum. Onlar bizden Şehiriçi doğalgaz dağıtım yerlerini nasıl yapıyorsunuz Bize bu modeli gösterin diyorlar. En son İsrail’e gittik, anlattık. İsrail bizim modelimizi uygulayacak. 
     Biz de adamlara utana sıkıla elektrik özelleştirmelerinde bize yardımcı olun diyoruz. Bu olacak şey değil" şeklinde konuştu. 
     
     "DÜNYA BANKASI’NIN FAZLA MÜDAHİL OLMASINI İSTEMİYORUM" 

     EPDK olarak elektrik piyasasında bir dağıtım şirketinin hangi kurallara göre bu işi yapacağını belirlediklerine değinen Günay, şöyle devam etti 
     "Ama ortada bir dağıtım şirketinin olması lazım. Bu dağıtım şirketi şu anda kamu. Bu kamunun özel olabilmesi için öncelikle bu şirketlerin ÖİB’ye devredilmesi gerekiyor. Bu devir yapıldı. 
     Devredildikten sonra Dünya Bankası’nın teşviği ve tavsiyesiyle bir strateji belgesi 1 Nisan 2004’te yürürlüğe girdi. Bu belge çerçevesinde ÖİB’de ihaleye çıkılması gerekiyor. İhaleye çıkılması süreci içinde bazı tartışmalar var. Bu konuda bir kere Dünya Bankası’nın bu işe fazla müdahil olmasını ben şahsen istemiyorum. 
     Bugün bu ülkede 1990’lı yıllarda yap-işlet-devret modeli Dünya Bankası’nın tavsiyesiyle yapılmıştır. Serbest piyasadaki bazı tereddütlerin oluşmasında Dünya Bankası’nın katkısı olmuştur." 
     
     "YÜKSEK VERGİ ORANI KAÇAKÇILIĞA İTİYOR" 

     Yusuf Günay, enerji piyasasında oyuncu olan kamu kurum ve kuruluşlarının çekilmesi gerektiğini savunarak, "Bizim nihai amacımız bağımsız, özerk denetim firmalarına piyasada denetim yaptırmak. Bunun için mutlaka geçiş sürecine ihtiyacımız var" dedi. 
     Günay, enerji piyasasındaki yüksek vergilerin kaçakçılıkla ne ölçüde alakalı olduğu yönündeki soruya şu yanıtı verdi 
     "Türkiye’de enerji piyasası üzerinde vergi yükü zaten diğer ülkelere oranla oldukça yüksek. Bu yüksek vergi oranlarının bir anlamda insanları kaçakçılığa ittiğini söylememiz mümkün. Ama bunun ne oranda etkisi olduğuna dair elimizde şu anda araştırmamız yok. Yüksek vergi oranlı diğer maddelerde bu şekilde kaçakçılık hadisesinin olduğu ortada. Diğer taraftan devletin gelir ihtiyacı da var. Önemli olan, bunları optimum noktada buluşturmak." 

     
</TEXT>
</DOC>
