<DOC>
<DOCNO> 320715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy13.html </URL>
<DATE> 2005/03/04/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
CHP'den Cumhuriyet'te yayınlanan dizinin durdurulmasına tepki 
</HEADLINE>
<TEXT>

     CHP Grup Başkanvekili Ali Topuz, Cumhuriyet gazetesinde Fethullah Gülen ile ilgili yayınlanan dizinin mahkeme kararıyla durdurulmasının, düşünceyi açıklama özgürlüğüne indirilmiş ağır bir darbe olduğunu söyledi. 
     Topuz, TBMM'de düzenlediği basın toplantısında, amacının verilen yargı kararını eleştirmek olmadığını ve kararı özü itibarıyla değerlendirmek gerektiğini belirterek, ''Dizinin yayınlanan bölümlerini defalarca okumama rağmen kişilik haklarının ihlal edilmesiyle ilgili herhangi bir unsura rastlamadım'' dedi. 
     Yayının durdurulmasında çok açık olarak özel tercih yolu kullanıldığını ve yapılanın sansür olduğunu ileri süren Topuz, şunları söyledi 
     ''Fethullah Gülen ile ilgili birçok gazete ve televizyonda günlerce yayın yapıldı. Bu yayınlar Gülen'i öven ve destekleyen yayınlardı. Ancak ilk kez bir yayında Gülen eleştirilmiş ve kendisi ile ilgili gerçekler ortaya konmuştur. Mahkeme yoluyla bu gerçeklere sansür getirilmiştir. 
     Mahkeme dizinin henüz yayınlanmamış bölümleri ile ilgili kişilik haklarının ihlal edilebileceği yolunda kuşkular nedeniyle bu kararı alıyor. Türkiye bir zamanlar şiir okuduğu için hapse atılan ve bu nedenle her türlü devrimci ve özgürlükçü söylem biçimi kullanarak ülkeye başbakan olan sayın Erdoğan'dan bu konu ile ilgili bir tepki vermesi bekledi. Ancak şiir okuduğu için hapse girdiğini her yerde söyleyen başbakanın sesi çıkmıyor, kendisinden açıklama bekliyoruz.'' 
     
     CESURCA MÜCADELE 
     Topuz, Fethullah Gülen'in siyasi İslam hareketinin önemli isimlerinden biri olduğunu ve gerek Cumhuriyet gazetesinin gerekse diziyi hazırlayan yazar Hikmet Çetinkaya'nın bu harekete karşı cesurca mücadele verdiğini bildirerek, ''Ne Cumhuriyet gazetesinin ne de Hikmet Çetinkaya'nın bu yolla susturulamayacağını cümle alem biliyor'' dedi. 
     Ali Topuz, Türk-İş'in, kapatılan SEKA fabrikası işçilerine destek amacıyla bugün tüm işyerlerinde aldığı ''İşlerini terk etmeme'' eylemini CHP olarak desteklediklerini sözlerine ekledi. 
     
     1 MİLYAR DOLARIN VERİLMEMESİ 
     Gazetecilerin sorularını da yanıtlayan Topuz, ABD'nin Türkiye'ye vermeyi taahhüt ettiği 1 milyar dolardan vazgeçtiğine ilişkin haberin hatırlatılması üzerine, ''ABD ile dostluğumuz sürüyor ama onların ipiyle kuyuya inilmez. Rahmetli İsmet İnönü de Bunlarla aynı yatakta yatmak büyük tehlikedir demişti'' dedi. 
     Topuz, öğrenci affı ile ilgili soruyu, ''Ne yaparlarsa yapsınlar Anayasa açısından bu yasa, yasa niteliği taşımayacaktır. Biz onlara siyaset akıl işidir, akıl yolundan ayrılmayın ve inadı bırakın diyoruz'' diye yanıtladı. 
     Fethullah Gülen ile ilgili yargı kararının demokratik bir hakkın kullanımı olarak değerlendirilip değerlendirilmeyeceğini soran gazeteciye ise Topuz, ''Tabii ki demokratik bir hakkın kullanımıdır. Ancak özgürlüklerin sonuna kadar savunulduğu bir dönemde, yapılan bu eleştirilere amacını aşması durumunda tazminat davası açılabilir.'' karşılığını verdi. Bir başka soru üzerine bu değerlendirmeleri CHP Grup Başkanvekili olarak parti adına yaptığını belirten Topuz, partinin tüm örgüt ve organlarının da bu görüşler dışında bir yaklaşımı olmadığını söyledi. Topuz, parti içindeki bir kaç kişinin konuya farklı yaklaşmasının CHP'nin görüşünü bağlamayacağını sözlerine ekledi. 
     
</TEXT>
</DOC>
