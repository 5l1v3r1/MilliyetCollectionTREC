<DOC>
<DOCNO> 338900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy14.html </URL>
<DATE> 2005/05/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
CHP'li Koç'tan, Arınç'ın Bumin'e yönelik sözlerine tepki... 
</HEADLINE>
<TEXT>

     CHP Grup Başkanvekili Haluk Koç, TBMM Başkanı Bülent Arınç’ın Anayasa Mahkemesi Başkanı Mustafa Bumin’e yönelik sözlerine tepki gösterdi. Türkiye Cumhuriyeti Devleti’nin kuvvetler ayrılığı prensibine dayandığını anımsatarak, bu sözlerle Arınç’ın en başta kendi meşruiyetini tartışmaya açtığını kaydeden Koç, "O zaman da biri gelir ’seni Meclis başkanlığından aldım’ der" diye konuştu. 
     Haluk Koç, kendisini ziyarete gelerek sorunlarını ileten muhtarları kabulünde gazetecilerin sorularını yanıtladı. Arınç’ın, "Meclis’in bir anayasa değişikliği ile Anayasa Mahkemesi’ni kaldırabileceği" şeklindeki sözlerine tepki gösteren Koç, "Sayın Arınç’ın böyle ilginç çıkışları oluyor, sayın Arınç’ın kişiliği bu" dedi. Koç, Arınç’ın gizli kapaklı tehdit savurduğunu belirtti. Arınç’ın İngiltere Parlamentosu için söylenen "Bu parlamento, kadını erkek, erkeği kadın yapma dışında her şeye muktedir" sözünü aktardığını anımsatan Koç, Türk Parlamentosunun da "kafalarının arkasında karanlık düşenceler olanları sahte demokrat yaptığını" iddia etti. 
     Bu tür sözleri söylemenin ne Arınç’ın ne de yürütmede bulunan zevatın haddi olmadığını kaydeden Koç, Türkiye Cumhuriyeti devletdinin kuvvetler ayrığı ilkesine dayandığına işaret etti. Arınç’ın bu sözleriyle en başta kendi meşruiyetini tartışmaya açtığını kaydeden Koç, "O zaman da biri gelir seni Meclis başkanlığından aldım der" diye konuştu. Koç, bu sözlerin Türkiye’nin ne kadar tehlikeli bir kadronun elinde olduğunu gösterdiğini öne sürdü. 
     
     ORTA ÇAĞ’IN KARANLIK İZLERİNİ TAŞIYORLAR 
     Koç, İsviçre’de Türk Tarih Kurumu Başkanı Yusuf Halaçoğlu hakkında Ermeni soykırımı olmadığını savunduğu için tutuklama kararı çıkmasına tepki gösterdi. Koç, bu kararı değerlendirmek için kelime bulmakta güçlük çektiğini belirtirken, "Bize uygarlık dersi veren, kendisini uygar olarak niteleyen bir Avrupa ülkesinin yaptığına bakın. Hala bazı Avrupa ülkeleri Orta Çağ’ın karanlık izlerini taşıyorlar" diye konuştu. 

ANKA 
     
</TEXT>
</DOC>
