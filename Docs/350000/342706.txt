<DOC>
<DOCNO> 342706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/spo30.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



'Güzel bir veda olsun' 

Sezon sonunda Çaykur Rizespor'dan ayrılacağını açıklayan Teknik Direktör Erdoğan Arıca, Trabzonspor'u devirip, camiaya güzel bir veda yapmak istediğini dile getirdi. Arıca, "Trabzonspor maçının önemini biliyoruz. Bu karşılaşmayı kazanıp, ligin son iki haftasında keyifli bir dönem yaşamak istiyoruz" dedi. Arıca, Rize'den ayrılmasıyla ilgili konuşmak istemediğini dile getirdi ve Başkan Ekrem Cengiz ile bu konuyu konuşup karara bağladıklarını açıkladı. 

Doğan'dan yasak 

Galatasaray ile bugün zorlu bir maça çıkacak olan Gençlerbirliği, İstanbul'a geldi, Beylikdüzü'ndeki Kaya Ramada Otel'de kampa girdi. Kafilede, Baki sakatlığı nedeniyle Sertan cezası nedeniyle kadroya alınmadı. Teknik Direktör Ziya Doğan, şampiyonluğu doğrudan etkileyecek bir maça çıkacak olmaları nedeniyle futbolcularına konuşma yasağı koydu ve otele basın mensubu alınmamasını istedi. 

En şanslı çocuklar 

Atatürk Olimpiyat Stadı'nda 25 Mayıs'ta Milan ile Liverpool arasında oynanacak olan Şampiyonlar Ligi Finali'nde top toplayacak 12 çocuk yapılan elemeler sonucunda belirlendi. Kasımpaşa Spor Tesisleri'nde, Adidas'ın organizasyonunda gerçekleştirilen ve ilk mülakatları başarıyla geçen 60 kişi arasında yapılan seçmelerde, 12 görevlinin yanı sıra 4 de yedek seçildi. 

Cenk iyileşti 

Ankaragücü, lider Fenerbahçe'yi devirmenin hesabını yapıyor. Ligde kritik bir konumda bulunan Başkent ekibinin Teknik Direktörü Adnan Şentürk, "Rakibimizin gücü ve konumu ortada. Ama bizim de kendimize güvenimiz, inancımız tam. Galibiyeti kovalarken önlem de alacağız. Bu tip maçlarda kazanamasan bile kaybetmemek de önemli" dedi. Sarı - Lacivertliler'de hasta olan Cenk de iyileşerek maça hazır duruma geldi. 

Szabo'dan veda 

Bayanlarda 5 bin metrenin efsane isimlerinden Gabriel Szabo aktif atletizm yaşamına nokta koydu. özellikle 1997-2000 yılları arasında uzun mesafede altın madalyaya adeta ambargo koyan 29 yaşındaki Rumen atlet, son dönemde üst üste yaşadığı başarısız sonuçların ardından pistlere veda kararı aldı. 3 Dünya Şampiyonluğu bulunan Szabo 2000 Olimpiyatı'nda da altın madalya almıştı. 

Loeb yine önde 

Dünya Ralli Şampiyonası'nın Güney Kıbrıs Rum Kesimi'nde koşulan altıncı ayağının ikinci gününde de Sebastian Loeb zirvedeki yerini korudu. Citroen'in Fransız pilotu rallinin ilk gününde olduğu gibi dün de birinciliği kimseye kaptırmadı. Loeb bugün koşulacak etaplarda da aradaki farkı korursa zaferini ilan edecek. 

Federer güle oynaya 

Hamburg Masters Tenis Turnuvası'nda finalistler belli oldu. Erkeklerde dünya tenisinin bir numarası Roger Federer, Nikolay Davydenko'yu 2-0 yendi. İsviçreli raket, Rus rakibi karşısında setleri 6-3 ve 6-4'le aldı. Belçikalı Christophe Rochus'u 6-1 ve 6-1'le geçen Richard Gasquet finale yükselen diğer raket oldu. Bu arada Roma Masters Bayanlar Turnuvası'nda ise Vera Zvonareva'yı 2-0 mağlup eden Amelie Mauresmo finale çıktı. 

VOLEYBOL 

Romanya 0 - Türkiye 3 
Erkek Voleybol Milli Takımımız, Bulgaristan'ın Varna kentinde devam eden 2006 Dünya Şampiyonası Avrupa ikinci tur elemelerindeki ikinci maçında galibiyetle tanıştı. Romanya ile karşılaşan Ay - Yıldızlı ekibimiz, müsabakayı 25-23, 25-21, 25-19'luk setlerle 3-0 kazandı. İlk maçında ev sahibi Bulgaristan'a 3-0 yenilen millilerimiz grubundaki üçüncü maçında bugün TSİ 20.00'de Slovakya ile karşı karşıya gelecek. 

CIMNASTİK 

Birinciler belli oldu 
Türkiye Kulüplerarası Artistik Cimnastik Şampiyonası'nın ikinci etabı 15 kulübün katılımıyla Ankara'da başladı. Cemal Alpman Spor Salonu'nda yapılan organizasyonda kategorilerine göre ilk sırayı alanlar şöyle Yıldız erkekler Ferhat Arıca, Gençler Muhammet Akkavak, Büyükler Haluk Coşkun. Şampiyonaya, bugün bayanlar kategorisindeki müsabakalarla sona erecek. 

FUTBOL 

EVYAP'tan Bahar turnuvası 
Gelenekselleştirilen EVYAP Bahar Futbol Turnuvası'nın beşincisi büyük bir şölenle başladı. Turnuvanın açılış maçı olan ve şirket yöneticilerinden oluşan Veteranlar karşılaşmasını aralarında TSYD eski Başkanı Attila Gökçe, Galatasaray eski Futbol Şube Sorumlusu Abdürrahim Albayrak, TSYD Yönetim Kurulu Üyeleri Levent Tüzemen, İlyas Namoğlu, Ahmet Çakır ve Fuat Ercan'ın bulunduğu spor yazarları da izledi. 17 takımın 4 grupta mücadele edeceği turnuva, 10 Haziran'da sona erecek. 

KARATE 

Yıldız'ı sönmüyor 
İspanya'da devam eden Avrupa Karate Şampiyonası'nda madalya yağmuru sürüyor. Organizasyonun ilk gününde 3 madalya kazanan milli takımımız, dün madalya sayısını 6'ya çıkardı. Bayanlar 60 kiloda birinci olan Yıldız Aras, organizasyonun ikinci gününde de madalyayı boynuna taktı. Açık sıklet müsabakasında tatamiye çıkan Aras, üçüncü oldu. 53 kiloda madalya mücadelesi veren Gülderen Çelik ile erkekler açık sıklette ter döken Yusuf Başer de bronz madalyanın sahibi oldular. 


</TEXT>
</DOC>
