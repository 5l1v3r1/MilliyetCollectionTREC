<DOC>
<DOCNO> 345299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun24.html </URL>
<DATE> 2005/05/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Nazi bayrağı ile KKTC bayrağını bir tutup soru sordu .. 
</HEADLINE>
<TEXT>

     AB Komisyonu, Türkiye’nin katılım müzakerelerinin, öngörüldüğü gibi 3 Ekim’de başlayacağını bildirdi. 
     AB Komisyonu’nun genişlemeden sorumlu üyesi Olli Rehn’in sözcüsü Christina Nagy, günlük olağan basın toplantısında, "Fransa, Almanya ve Hollanda’daki gelişmeler doğrultusunda Türkiye ile tam üyelik müzakerelerinin ertelenme olasılığının" sorulması üzerine açıklama yaptı. 
     Müzakerelerin 3 Ekim’de başlaması kararının, AB’nin en yüksek siyasi karar organı olan konsey tarafından, geçen yıl sonunda verildiğini hatırlatan sözcü, Türkiye’den, Ankara Antlaşması’nın uyum protokolünü 3 Ekim’den önce imzalanmasının ve yasal reformları uygulamasının beklendiğini, başka koşul olmadığını belirtti. 
     Müzakere çerçevesinin komisyon tarafından belirleneceğini ve konseyin onayına zamanında sunulacağını, bu çerçevenin konseyde oybirliği ile onaylanması gerektiğini söyleyen Nagy, bir takvim belirlenmediğini, ancak her şeyin 3 Ekim’de hazır olacağını ifade etti. 
     
     KKTC BAYRAĞI 
     Öte yandan, bir AB Komisyonu memurunun bürosunda KKTC bayrağı bulunmasına tepki gösteren Kıbrıs Rum kesiminin, komisyona şikayet mektubu yazdığı doğrulandı. 
     Nagy, "bir yazı geldiğini" doğrularken, konuyla ilgili yorum yapmayacağını, her memurun bürosunda özel ve anı değeri taşıyan eşyalar bulundurduğunu söyledi. 
     Bir gazetecinin, "Bir memur bürosuna nazi bayrağı asarsa aynı tepkiyi mi göstereceksiniz" şeklindeki sorusuna sinirlenen sözcü, "Siz bu mukayesenizi yapacağınız haberde kullanın" dedi. 
     Sözcü, söz konusu memurdan KKTC bayrağını bürosundan çıkarmasının istenip istenmeyeceği sorusunu da yanıtsız bıraktı. 
     
</TEXT>
</DOC>
