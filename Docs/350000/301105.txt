<DOC>
<DOCNO> 301105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonspo20.html </URL>
<DATE> 2004/12/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Amatör futbolcu ölümden döndü... 
</HEADLINE>
<TEXT>

     Çanakkale'nin Biga İlçesi'nde, Bigaspor ile Harb-İşspor arasında oynanan A Gençler Ligi mücadelesinde, bir pozisyonda dili nefes borusunu tıkayan futbolcu, hastanede hayata döndürüldü. 
     A.A muhabirinin edindiği bilgiye göre, Bigaspor ile Harb-İşspor arasında 18 Eylül Stadı'nda oynanan A Gençler Ligi B Grubu mücadelesinin 16. dakikasında, Harb-İşsporlu 16 yaşındaki Emrah Okur, girdiği iki mücadele sonrası yere düştü. 
     Okur'un, düşme sırasında kafasını zemine çarpması sonucu, dili nefes borusunu tıkadı. Nefes almakta zorlanan futbolcuya, ilk müdahaleyi takım arkadaşları yaptı. 
     Daha sonra maçta görevli polis ekibi tarafından Biga Devlet Hastanesi'ne yetiştirilen genç futbolcu, hastanede yapılan müdahale sonucu hayata döndürüldü. 
     Harb-İşsporlu futbolcunun sağlık durumunun iyi olduğu ve hastanede tedavisinin sürdüğü belirtilirken, maç ise tatil edildi. 
     
</TEXT>
</DOC>
