<DOC>
<DOCNO> 320783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo57.html </URL>
<DATE> 2005/03/04/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Sakaryaspor taraftarlarından federasyona siyah çelenk... 
</HEADLINE>
<TEXT>

     Sakaryaspor taraftarı bir grup, Beşiktaş-Sakaryaspor maçında çıkan olayları protesto için federasyonun Sakarya İl Temsilciliği binasının önüne siyah çelenk bıraktı. 
     Bir grup taraftar, Serdivan Beldesi Arabacıalanı'nda bulunan Futbol Federasyonu Sakarya İl Temsilciliği önünde biraraya geldi. Taraftarlar, Beşiktaş-Sakaryaspor maçında çıkan olaylar nedeniyle haksızlığa uğradıkları gerekçesiyle üzerinde Sakaryaspor Taraftarları yazan ve Türk Bayrağı bulunan siyah bir çelengi, temsilciliğin önüne koydular. 
     Taraftarlar adına açıklama yapan Ali Arslan, Beşiktaş-Sakaryaspor maçında yaşanan futbol dışı olaylar nedeniyle haksızlığa uğradıklarını ve bu haksızlık karşısında birlikteliğin göstergesi olarak çelenk bıraktıklarını kaydetti. 
     Beşiktaş maçı için stada taş yağmuru altında girdiklerini ve Beşiktaş taraftarlarının küfürlü tezahüratlarına maruz kaldıklarını ileri süren Arslan, şunları kaydetti 
     ''Kendilerini bir futbol mabedi gibi ortaya çıkartan zihniyet, BJK İnönü Stadı'nda bu şartlarda maçın oynanıp oynanmayacağını tekrar gözden geçirip bunu kamuoyuyla paylaşmak zorundadır. Büyük küçük takım ayrımı yapmasınlar. Bütün takımlara eşit olunmalı. Karar verirken adil olmaları gerekir. 
     Beşiktaş maçında futbol dışı olaylarla kabadayılığın, eşkiyalığın, emek hırsızlığının ön planda olduğu görüldü. Başabaş oynadığımız bir müsabakanın sonunu getiremeden, evsahibi lehine çalınan haksız düdükler, müsabakanın 85. dakikasından itibaren bir saldırı halini aldı.'' 
     
</TEXT>
</DOC>
