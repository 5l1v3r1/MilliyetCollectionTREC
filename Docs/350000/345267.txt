<DOC>
<DOCNO> 345267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/yazar/guclu.html </URL>
<DATE> 2005/05/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kelkit'te Sindirella 
</HEADLINE>
<TEXT>


Kelkit Aydın Doğan Meslek Yüksekokulu öğrencileri, dün öğleden sonra, bize keyifli bir gün yaşattı. Tiyatro Kulübü öğrencileri, önce Türkçe bir skeç, ardından da İngilizce olarak Sindirella'yı sahnelediler. Folklor Kulübü de oyunlarıyla görsel ziyafet çekti. 
Atatürk Üniversitesi'ne bağlı olarak öğretimini sürdüren Kelkit Aydın Doğan Meslek Yüksekokulu, 2003 yılında öğretime başladı. Türkiye'nin İngilizce hazırlık sınıfı olan ender yüksekokullarından birisi. Toplam 205 öğrencisi var. Kısa sürede çok yol kat etmişler. İngilizce öğrenmede geldikleri nokta takdire şayan. 
Kelkit'te halen ücretleri Aydın Doğan Vakfı tarafından karşılanan 4 İngiliz öğretim elemanı var. Sabah akşam öğrencilerle birlikteler. Öğrencilerin sadece hocaları değil, aynı zamanda arkadaşları. Yoğun tiyatro çalışmalarının yanı sıra haftada bir gün de yabancı filmlerin orijinallerini izleyip bitiminde İngilizce olarak tartışıyorlar. 
Aydın Bey, okulu kurarken ilk şartı, öğrencilerin en iyi şekilde İngilizce öğrenmeleriydi.İkincisi ise farklı alanlarda eğitim yapılmasıydı. İngilizcede önemli bir mesafe kaydedildiğini gördük. Organik tarımda da Türkiye'de bir ilki gerçekleştiriyorlar. 
Eğitimde, istenildiğinde çok şeylerin başarılabileceğine Kelkit örneğinde bir kez daha şahit olduk. Anadolu'nun ücra bir köşesinde, eğer dört dörtlük bir eğitim gerçekleştirilebiliyorsa, Türkiye'nin her yanında benzeri mucizelere imza atılabilir. 
Bu arada meslek yüksekokulu ile birlikte Kelkit'te sosyal hava da değişmeye başlamış. İnternet kafelerden restoranlara, mağaza vitrinlerinden otellere kadar hemen her şey gelişim sürecinde. 
İşte bu yüzdendir ki Gümüşhane'de de eğitim seferberliği başlatılmış. Vali, belediye başkanı, sanayi, ticaret odası başkanı ve kentin tüm ileri gelenleri kentlerine yeni fakülte açılması için seferberlik halindeler. Yıllardır öğrenimlerini sürdüren mühendislik fakültesi ve meslek yüksekokulunun yanı sıra şimdi bir de iktisadi ve idari bilimler fakültesi ile eğitim fakültesi istiyorlar. Her ikisi için de her türlü altyapı hazırlanmış durumda. Beden Eğitimi Yüksekokulu için de her türlü tesis fazlasıyla hazır. Eğer bu fakültelerin birkaçı açılırsa Gümüşhane'nin kaderi hepten değişebilir. Çünkü coğrafi koşullar nedeniyle yapabilecekleri başka hiçbir şey yok. Madenler çoktan miadını doldurmuş. 
Şimdi eski şehir diye anılan Gümüşhane'nin nüfusu, 100 yıl önce, bugünkünden daha fazlaymış. O zaman 17 bin hanenin yaşadığı eski şehirde, cami, kilise, havran bir aradaymış. Her üçünün de h l izleri var. AB projesi çerçevesinde kent yeniden canlandırılıyor. Aslına uygun olarak restore edilip hizmete açılan Süleymaniye Camii, günümüz camileri ile kıyaslanmayacak kadar estetik bir güzelliğe sahip. 
Gümüşhane Valisi Veysel Dalmaz, Aydın Bey için "memleket sevdalısı" diyor. Gerçekten de öyle. İstanbul'un stresinden kurtulup Gümüşhane'ye, Kelkit'e geldiğinde gözlerinin içi gülüyor. Dur durak dinlemiyor. Hele hele çocuk ve gençlerle bir aradayken yorgunluk nedir bilmiyor. Kesenin ağzını sonuna kadar açıyor. 
Aydın Bey, arada bir bana takılır. Herkes para kazandırıyor, sen hep harcatıyorsun der. Ama söz konusu eğitim olduğunda harcamaktan da keyif alıyor. Yaptığı eğitim tesislerine, iki tane daha ekliyor. İstanbul'daki ilköğretim okulunun temeli yeni atıldı. Erzurum'dakininki ise önümüzdeki hafta atılacak. Her iki ilköğretim okulu da eylülde yeni öğretim yılına açılacak. Her ikisi de kolej standartlarında olacak. 
Özetin özeti Para tek başına insanı mutlu etmiyor. Onu en iyi şekilde değerlendirmek gerekiyor. Bu yollardan birisi de eğitim. Bu yolu keşfedenlerden biri de Aydın Bey. Darısı diğer işadamlarımızın başına. 



</TEXT>
</DOC>
