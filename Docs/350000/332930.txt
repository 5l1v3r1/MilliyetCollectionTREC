<DOC>
<DOCNO> 332930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko27.html </URL>
<DATE> 2005/04/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Trabzonspor'un halka arzına ilgi en çok İstanbul'dan geldi... 
</HEADLINE>
<TEXT>

     Trabzonspor Sportif A.Ş.'nin halka arz sürecinde en fazla ilgi yüzde 30'luk pay ile İstanbul'dan gelirken, İstanbul'u yüzde 16 ile Trabzon, yüzde 12 ile İzmir takip etti. 
     Deniz Yatırım'dan yapılan açıklamaya göre, Deniz Yatırım liderliğinde toplam 29 aracı kuruluştan oluşan konsorsiyum tarafından 6-8 Nisan 2005 tarihleri arasında gerçekleştirilen Trabzonspor Sportif'in halka arz sürecinde, başvuru sahipleriyle bir anket yapıldı. 
     Yurt içinde 9 bin 836 tasarruf sahibinin talepte bulunduğu halka arz başvuru formuyla elde edilen Trabzonspor Sportif hissesi yatırımcı profili sonuçlarına göre, Trabzonspor Sportif A.Ş.'nin halka arzında en fazla başvuru yüzde 30'luk pay ile İstanbul'dan geldi. 
     İstanbul'un ardından yüzde 16 ile Trabzon, yüzde 12 ile İzmir geldi. 
     Talep sahiplerinin yüzde 39'luk bölümü 41-60 yaş arası yatırımcılar olurken, bu grubu yüzde 36'lık oranla 31-40 yaş arası yatırımcılar takip etti. 
     18-30 yaş arası yatırımcılar toplamdan yüzde 20, 61 yaş ve üzerindeki yatırımcılar ise kalan bölümü oluşturdu. 
     Başvuru yapan tüm yatırımcıların yüzde 51'i 0-500 adet arası talepte bulunurken, 501-1.000 adet arası talepte bulunanlar toplamdan yüzde 15'lik pay aldı. 
     1.001-10.000 adet arası yüzde 25, 10.001-20.000 adet arası yüzde 9, 20.000 adet üzeri başvuru sahiplerinin oranı ise yüzde 0,3 oldu. 
     Trabzonspor Sportif hissesini alanların yüzde 29'u bu hisseleri almasının nedenini ''Taraftar olduğum için'' şeklinde açıklarken, yüzde 23'lük bir bölüm ''Uzun vadeli ve temettü getirisi için'', yüzde 48'lik bölüm ise ''Kısa vadeli getiri elde etmek için'' şeklinde açıkladı. 
     Anket sonuçlarına göre, yatırımcıların yüzde 84'ü daha önce hisse senedi yatırımı yaptığını belirtti. 
     
</TEXT>
</DOC>
