<DOC>
<DOCNO> 347136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko05.html </URL>
<DATE> 2005/05/30/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Domateste Türkiye’ye 5 milyar dolarlık fırsat 
</HEADLINE>
<TEXT>

     BÜNYAMİN YIL Sicilya DHA 

      YILLIK 8 milyon ton üretimle dünyanın 3’üncü büyük domates üreticisi olan Türkiye’de, topraksız seralarda hibrit tohumlarla salkım domates yetiştiren üreticiler, Avrupa pazarına göz dikti. 
     İtalya’nın Sicilya adasında düzenlenen Uluslararası Domates Konferansı’na katılan Türk domatesciler, tohum çeşitleri, erken hasat, ambalaj ve pazarlama teknikleri konusunda Avrupalı meslektaşlarıyla bilgi alışverişinde bulunarak, işbirliği zemini aradı. Merkezi İsviçre’de bulunan Syngenta Tarım A.Ş.’nin organize ettiği konferansta, Antalyalı üreticiler Durali Doğan, Hamdi Güneş, Mustafa Erüst ve Alper Beşiroğlu Türkiye’yi temsil etti. Toplantıyı değerlendiren Syngenta Tarım A.Ş. Sebze Bölümü Türkiye Pazarlama ve Satış Müdürü Argun Şahin şunları söyledi Domates üretiminde Çin ve ABD’nin ardından en büyük ülke olan Türkiye, üretiminin sadece yüzde 2’sini ihraç edebiliyor. Standart domatesin dışında Avrupa insanının tercihlerini göz önünde bulundurup, lezzet, koku, aroma ve şekil yönünden farklı çeşitlere ağırlık veren, marka yaratan Türk üreticisini ise büyük fırsatlar bekliyor. Avrupa’ya kıyasla iklim yönünden avantajlı olan Türkiye’de, 160 bin dönüm serada bu çeşitleri üretebilirsek yılda 5 milyar dolar kazanabiliriz.ö Hollanda ve İspanya’nın üretimde çok gerilerde olmasına rağmen pazara hakim olduğunu kaydeden Şahin, Avrupa ülkelerinde ve Rusya’daki hipermarketlerin büyük miktardaki siparişlerini karşılayabilmek için, üreticilerin İtalya’da olduğu gibi kooperatileşmesi ve markalı, ambalajlı ihracata önem vermesi gerektiğini vurguladı. 
     
     BUZDOLABINDA LEZZET KAYBEDİYOR 
     4 gün süren konferans sırasında, Sicilya’da domates üretimiyle öne çıkan Vittoria ve Pachino kentlerindeki modern seralar ve paketleme tesisleri de gezildi. İtalyan uzmanlar, domatesin hasat edildikten sonra 20 derecenin altında 14 gün süreyle kendini koruduğunu, buzdolabına giren domatesin ise önemli oranda lezzet kaybettiğini belirtti. 
     Konferansta, domatesin antioksidant ve antikanserojen özelliği bulunan lycopene maddesi yönünden zengin olduğu, özellikle prostat kanserine karşı korucuyu etkisinin bulunduğu anlatıldı. Pişirilen veya salça yapılan domateste ise, lycopene miktarının yoğunlaştığı vurgulandı. 
     
</TEXT>
</DOC>
