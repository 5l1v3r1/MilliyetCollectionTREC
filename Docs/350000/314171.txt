<DOC>
<DOCNO> 314171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo05.html </URL>
<DATE> 2005/02/10/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Hagi'nin son kararı Kazanan takım bozulmaz 
</HEADLINE>
<TEXT>

     Hagi, Antep’e fark atan 11’i Rize karşısında da sahaya sürme kararı aldı. Henüz hazır olmayan Ribery, Yakın ve Kabze ise yedek soyunacak 
     
     Formalar sahiplerinde 
     Gaziantepspor maçı öncesi zorunlu değişiklikler yapan teknik direktör Gheorghe Hagi, farklı galip gelen takımını bu hafta da bozmayacak. Antep sınavında cezalı Hakan Ünsal’ın yerine Orhan’ı, sakat olan Hasan Şaş’ın yerine Ayhan’ı ve cezası biten Sabri’yi sahaya süren Rumen teknik adam, aynı kadroyu Çaykur Rizespor maçında da görevlendirecek. Cim Bom, Karadeniz’deki zorlu sınavda Mondragon, Cihan, Tomas, Song, Orhan, Sabri, Conceiçao, Ergün, Necati ve Hakan Şükür 11’iyle galibiyet arayacak. 
     
     Gençlere PAF yolu 
     Hagi’nin Rize’ye götüreceği kafileyi belirlemekte ise zorluk çektiği öğrenildi. Bir yandan gençleri takıma adapte etmeye çalışan teknik adamın, diğer yandan yeni transferlere de maçın gidişatına göre şans vermeyi planladığı ifade edildi. Franck Ribery, Hakan Yakın ve Hasan Kabze’yi 18 kişilik maç kadrosuna alması kesin gözüken Hagi’nin, diğer dört ismi de Bülent, Hakan Ünsal, Arif ve Aykut olarak belirlemesi, genç futbolcularını da PAF takıma göndermesi bekleniyor. 
     
</TEXT>
</DOC>
