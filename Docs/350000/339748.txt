<DOC>
<DOCNO> 339748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/axspo01.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaburgayı kırınca 
</HEADLINE>
<TEXT>


Kaburgacı Recep Usta'nın restorantının açılışına, söz verdikleri halde katılmayan Ali Güneş ile Mustafa Doğan'a 500'er dolar ceza geldi. Takım içindeki disiplini sağlayan bu cezalar kulüp personeline dağıtılıyor 

BİLAL MEŞE 


Beşiktaşlı futbolcular, Çaykur Rizespor maçı sonrasında, Erenköy'de, "Kaburgacı Recep Usta"nın restorantının açılışına katıldı. Siyah - Beyazlı birçok futbolcu açılışta yer alırken, ünlü isimler de boy gösterdi. Buraya kadar her şey çok normal görünüyor. 
Ancak normal olmayan, açılışa davetli olup, gitmek için söz veren Ali Güneş ile Mustafa Doğan'ın durumları... Çünkü iki futbolcu da, açılışa katılmadıkları için 500'er dolar ceza ödemek zorunda kaldılar. 
Disiplini sağlamak için kendi aralarında bir takım kurallar koyan Siyah-Beyazlılar, inisiyatifi de Menajer-Kaptan Tayfur'a bıraktı. Oyuncuların kendi aralarında aldığı bu karara göre, toplanan para, Ümraniye Tesisleri'nde çalışan personele aktarılıyor. 

Kendi kendilerine 
Bunun kendi içlerinde bir disiplin uygulaması olduğunu belirten Tayfur Havutçu, kendine de ceza kestiğini söyledi. Tümer ile birlikte bir maç sonrası, İnönü Stadı'ndan otobüs yerine özel araçlarıyla tesislere gittiklerini vurgulayan Kaptan, "Biz de biner dolar ödemek zorunda kaldık " diye konuştu. 

Kulağını çekecekler 

Rıza Çalımbay başka kulüplerde kiralık oynayan Okan Koç, Gökhan Zan ve Ümit Aydın dışındaki tüm isimlere yol verecek. Üç oyuncunun dışında kalanların faydalı olabileceklerine inanmayan Beşiktaş Teknik Direktörü, özellikle Okan'dan da bir takım sözler isteyecek. Siyah - Beyazlı formayı giydiği ilk dönemde şansını iyi kullanamayan Okan ile bir yıllık sözleşme yenileyecek olan yönetim, genç oyuncuya özel hayatına dikkat etme şartı koşacak. 

DEMİRÖREN Yüzde seksen şampiyonuz 

ÇALIMBAY Başarmaya mecburuz 

SÜLEYMAN HATISARU 

Yeni sezonda güçlü ve zirveye oynayacak bir kadro oluşturmak için kolları sıvayan Beşiktaş Başkanı Yıldırım Demirören, camiaya umut dağıttı, iddialı söylemlerde bulundu. 
Demirören, "Yeni sezonda yüzde seksen şampiyonuz. Yönetim olarak tüm olanaklarımızı güçlü bir kadro kurmak için seferber edeceğimizden kimsenin kuşkusu olmasın. Bizler üzerimize düşeni yapacağız, gerisi teknik heyet ve oyuncu kadrosuna düşüyor. Akılcı bir transfer politikası izleyeceğiz. Elimizde geniş bir kadro var. Kilit noktalara takviyeler yapacağız. Hocamızın vereceği rapor doğrultusunda en iyisini yapacağız" dedi. 

'Yükümüz ağır ama...' 
Başkan Yıldırım Demirören'in bu iddialı açıklamalarına, Teknik Direktör Rıza Çalımbay somut bir ekleme yaptı, "Mecburuz" diye konuştu. Çalımbay, şöyle devam etti "Buraya niye geldiğimizin bilincindeyiz. Kartal'ı şampiyon yapmaya mecburuz. Camianın beklentisini biliyoruz. Yükümüz ağır, ancak bu yükü hep birlikte kaldıracak hem gücümüz, hem de güvenimiz var." 

Süper Genç kupasına kavuştu 

CENGİZ MALGIR 

Şampiyonluğu haftalar önce garantileyen Beşiktaş Süper Genç Futbol Takımı, ligin son maçında dün Küçükköyspor'u 11-1 yendi. Fulya Stadı'ndaki maça gelen Altyapı Sorumlusu Sinan Vardar'ın yanı sıra Genel Sekreter Şenol Elkuloğlu ile PAF Takım Sorumlusu Seyit Ateş şampiyonluk kupasını aldı. Siyah - Beyazlı gençler, A takımın pazar günü İnönü'de yapacağı maç öncesi stadda şampiyonluk turu atacak. 

Özgür'de takas formülü 

ORHAN YILDIRIM 

Beşiktaş Teknik Direktörü Rıza Çalımbay, Denizlispor'daki öğrencisi Özgür'ü Trabzonspor'dan transfer etmek için harekete geçti. Savunma bölgesinde bu oyuncunun başarılı olacağına inanan genç teknik adam, yönetime bu transferin gerçekleşmesini istediğini açıkladı. 
Siyah-Beyazlı yönetim de Özgür için Trabzonspor'un kapısını çaldı. Beşiktaş'ın Bordo - Mavililer'e, bu futbolcuya karşılık Tayfun ya da Berkant takasını önerdiği öğrenildi. Ancak Karadeniz ekibinin Teknik Direktörü Şenol Güneş'in, bu iki oyuncu yerine Okan Buruk'u istediği ifade edildi. Beşiktaşlı idareciler bu öneri için Çalımbay'ın fikrini soracak. 

Juanfran'ın işi bitti 

Siyah - Beyazlılar'da gönderilecekler arasında yer alan Juanfran sezonu kapadı. Önceki gün yapılan antrenmanda sakatlanan İspanyol oyuncunun dün MR'ı çekildi. Kulüp Doktoru Ayhan Optur, Juanfran'ın sol arka adalesinde yırtık bulunduğunu belirterek, sezonu kapadığını açıkladı. 
Samsunspor maçının hazırlıklarına dün yaptığı antrenmanla devam eden Beşiktaş'ta boğaz enfeksiyonu geçiren Okan Buruk ile hafif bir sakatlığı bulunan Sergen dinlendirildi. Sakat Ahmet Dursun ve İbrahim Üzülmez ile izinli Pancu da çalışmaya çıkmadı. İdmanı Başkan Yıldırım Demirören de izledi. 

Sivasspor ile dostluk maçı 

Beşiktaş, Süper Lig'in yeni ekibi Sivasspor'u ağırlamaya hazırlanıyor. İki takım arasında yapılan temaslar sonunda 10 Mayıs'ta İnönü Stadı'nda hazırlık maçı yapılması planlanıyor. Siyah-Beyazlılar'ın hocası Rıza Çalımbay, memleketinin takımı olan Kırmızı-Beyazlılar ile görüştüklerini ancak maçı henüz kesinleştirmediklerini söyledi. 

Oktay Herkes kendi yoluna 

Futbol Şube Sorumlusu Kıvanç Oktay, gitmesi kesinleşen oyuncularla bire bir görüşmelere başladı. Rıza Çalımbay'ın çalışmayı düşünmediği oyuncuları tek tek çağıracak olan Siyah - Beyazlı yönetici, kendilerinden takım bulmalarını isteyecek. Öte yandan bonservisi için 2 milyon euro istenen Ersen Martin'den de vazgeçildi. 


</TEXT>
</DOC>
