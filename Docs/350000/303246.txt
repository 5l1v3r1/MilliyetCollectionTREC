<DOC>
<DOCNO> 303246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/spor/aspo.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral şimdilik Hagi 
</HEADLINE>
<TEXT>


Galatasaray Yönetimi, 100. yılda şampiyonluğa giderken bir krize neden olmamak için Rumen hocanın her isteğine "evet" dedi. Kampa kadar takımla çalışmalarına izin çıkan Ümit Karan ve Saidou'nun gönderilmesine karar verildi 

ERHAN TELLİ 


Geri adım attılar 
GALATASARAY dün ikinci yarı hazırlıklarına başlarken, Ümit Karan krizi yönetimin geri adım atması sonucu aşıldı. Teknik Direktör Hagi, antrenman öncesinde Futbol Şube Sorumluları İkinci Başkan Ergun Gürsoy, Fatih Gökçen ve bir süre önce görevinden istifa eden ancak Başkan Canaydın'ın isteği üzerine geçici olarak görevini sürdüren Sportif Direktör Mustafa Turgun ile biraraya geldi. 

'Antalya'ya götürmem' 
RUMEN hoca gönderilmesini istediği Ümit Karan, Baliç, İbrahim Yavuz ve Suat Usta'yı kampa götürmeyeceğini ve bu futbolcularla artık çalışmayacağını bir kez daha tekrarladı. Yöneticiler, 100. yılda şampiyonluğa giderken ortamın gereksiz yere gerilmemesi için Hagi'nin her düşüncesine "evet" dediler, ancak Antalya'ya gidene kadar dört oyuncunun takımla birlikte çalışmasını kabul ettirdiler. 

Saidou ikna olmuyor 
YÖNETİM, yabancı kontenjanını açmak için Saidou'yu elden çıkarmanın yollarını arıyor. Kamerunlu oyuncunun anlaşma gereği bu yıl alacağı parayı peşin olarak istediği, ancak Galatasaray Kulübü'nün sadece şimdiye kadar olan alacaklarını ödemeye yanaştığı öğrenildi. Saidou'nun menajeri ile yapılan görüşmelerde henüz bir sonuca varamayan yönetimin, hafta içinde bu sorunu çözmeye çalışacağı belirtildi. 

Ümit sorun çıkarmıyor 
HAGİ'NİN yöneticilerle yaptığı görüşmede, "Eğer Saidou'yu gönderemezseniz, ben Petre'yi yollarım. Ancak Saidou'yu da kadroya almam" restini çektiği öğrenildi. İkinci Başkan Ergun Gürsoy'un, takımda kalması için ısrarcı olduğu Ümit Karan ile de bir araya geldiği ve bu oyuncuyu sezon sonuna kadar kiralık gitmeye razı ettiği bildirildi. İbrahim Yavuz ile Suat Usta'da ise bir problemin olmadığı ifade edildi. 


</TEXT>
</DOC>
