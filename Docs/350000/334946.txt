<DOC>
<DOCNO> 334946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonyas04.html </URL>
<DATE> 2005/04/19/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Türk Başkomiser, ABD üniversitesinde ''yılın öğrencisi'' seçildi 
</HEADLINE>
<TEXT>

     Türk Polis Teşkilatı'nın yurtdışı eğitim programı çerçevesinde ABD'deki Baltimore Ünivesitesi'nde yüksek lisans eğitimi gören Başkomiser Özgür Nikbay, üniversite tarafından branşında yılın öğrencisi seçildi. 
     Baltimore Üniversitesi'nden Prof. Dr. Cindy J. Smith'in verdiği bilgiye göre, Başkomiser Nikbay, başarılı çalışmaları ve not ortalamasıyla, 80'in üzerindeki yüksek lisans öğrencisi arasında yılın öğrencisi oldu. Smith, Nikbay'ın bu yıl mezun olmayı başaracak 20-30 öğrenci arasında yer almakla kalmayıp, bu öğrenciler arasında en başarılısı olduğunu ifade etti. 
     Yılın öğrencisi seçiminde ilk kriterin not ortalaması olduğunu ifade eden Prof. Dr. Smith, Başkomiser Nikbay'ın bu açıdan ilk üç öğrenci arasında yer aldığını, yılın öğrencisi seçilebilmek için ayrıca üniversite camiasına yönelik hizmetlerin de önemli bir kriter olduğunu kaydetti. Smith, Nikbay'ın üniversite bünyesindeki Ulusal Adalet Enstitüsü'nde çalışarak, bu alanda da bölümdeki arkadaşlarına fark attığını kaydetti. 
     Kendisinin asistanı olarak da çalışan Nikbay'ın yüksek lisans tezi olarak Türkiye'deki intihar saldırılarını işlediğini ifade eden Smith, Özgür Nikbay'ın İstanbul ve Kosova'daki görevleri sırasında edindiği 8 yıllık tecrübenin bu başarısında büyük etkisi olduğunu ve tecrübelerinden bölümün de istifade ettiğini kaydetti. 
     Başkomiser Nikbay'a ödülünün 1 Mayıs'ta düzenlenecek bir törenle verileceği, Nikbay'ın Ağustos ayında yüksek lisans eğitimini tamamlayarak Türkiye'deki görevine döneceği belirtildi. 
     
</TEXT>
</DOC>
