<DOC>
<DOCNO> 307514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy05.html </URL>
<DATE> 2005/01/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İ.Ü'nün yeni rektörü Mesut Parlak 
</HEADLINE>
<TEXT>

     İstanbul Üniversitesi Rektörlüğü'ne, üniversitede yapılan seçimde en yüksek oyu alan Prof. Dr. Mesut Parlak atandı. 
     Cumhurbaşkanlığı Basın Merkezi'nden yapılan açıklamada, Cumhurbaşkanı Ahmet Necdet Sezer'in, İstanbul Üniversitesi Rektörlüğü'ne, Yüksek Öğretim Kurulu'nun YÖK önerdiği adaylar arasından Prof. Dr. Mesut Parlak'ı atadığı belirtildi. 
     YÖK, İstanbul Üniversitesi'nde yapılan seçimler sonucunda bildirilen adaylar arasından, 743 oy alan Prof. Dr. Mesut Parlak ile Prof. Dr. Faruk Erzengin, Prof. Dr. Yavuz Alangoya'nın ismini, rektör ataması için Cumhurbaşkanlığı'na bildirmişti. 
     
     Parlak "İÜ'yi en iyi yerlere taşıyacağız" 
     İstanbul Üniversitesi İÜ rektörlüğüne atanan Prof. Dr. Mesut Parlak, üniversiteyi bilimsel, akademik ve sosyal açıdan en iyi yerlere taşımanın uğraşını vereceklerini belirterek, ''Demokratik Cumhuriyet adına, Atatürk ilkeleri adına da her türlü uğraşı vereceğiz, hiç kimsenin bundan kuşkusu olmasın'' dedi. 
     
     Mesut Parlak'ın özgeçmişi 
     İstanbul Üniversitesi rektörlüğüne atanan Prof. Dr. Mesut Parlak, akademik çalışmalarının büyük kısmını İstanbul Üniversitesi'nde yaptı. Parlak, 1940 yılında Malatya'da doğdu. İlk, orta ve lise öğrenimini Malatya'da tamamlayan Parlak, İstanbul Üniversitesi İstanbul Tıp Fakültesi'nde öğrenim gördü. 
     1966 yılında buradan mezun olan Parlak, İstanbul Üniversitesi İstanbul Tıp Fakültesi Patolojik Anatomi kürsüsünde göreve başladı ve 1968 yılında açılan sınavı kazanarak, İstanbul Üniversitesi İstanbul Tıp Fakültesi 4'üncü Cerrahi Kliniği'ne asistan olarak atandı. 1972 yılında uzman olan Parlak, 1973 yılının sonuna kadar uzmanlık görevine devam etti. 
     Parlak, askerlik görevinin ardından, 1979 yılında doçent, 1988 yılında da profesörlüğe yükseldi. Parlak, 1982-1991 yılları arasında İstanbul Üniversitesi Tıp Fakültesi Yönetim Kurulu Üyeliği, 1991-1996 yılları arasında Fakülte Kurulu Üyeliği görevlerinde bulundu. 1996-1998 yılları arasında İstanbul Tıp Fakültesi Dekanlığı görevini yürüten Parlak, Malatya Eğitim Vakfı'nda üç dönem yönetim kurulu üyeliği, üç dönem de başkanlık görevini yürüttü. 
     Parlak'ın çeşitli dergilerde yayınlanmış 100'ün üstünde makale ve bildirisi bulunuyor. Türk Tıp Derneği, Ulusal Cerrahi Derneği, Meme Hastalıkları Araştırma ve Tedavi Derneği, Gastroenteroloji Derneği, Onkolojik Cerrahi Derneği üyesi olan Parlak, İnönü Üniversitesi Vakfı'nın da kurucu üyeleri arasında bulunuyor. Evli ve iki çocuk babası Parlak, İngilizce biliyor. 
     
</TEXT>
</DOC>
