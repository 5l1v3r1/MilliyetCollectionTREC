<DOC>
<DOCNO> 327836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy13.html </URL>
<DATE> 2005/03/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Zamanaşımına uğrayan intihal TBMM gündeminde... 
</HEADLINE>
<TEXT>

     CHP İzmir Milletvekili Kemal Anadol, Başbakan Recep Tayyip Erdoğan'a, ''intihal yaptığı bilimsel raporlarla kesinleşen Başbakanlık Müsteşarı Ömer Dinçer istifa etmezse, görevden almayı düşünüp düşünmediğini'' sordu. 
     Anadol, TBMM Başkanlığı'na sunduğu yazılı soru önergesinde, Başbakanlık Müsteşarı Prof. Dr. Dinçer'in, Yardımcı Doç. Dr. Yahya Fidan ile yazdığı ''İşletme Yönetimi'' adlı kitapta, Prof. Dr. Tamer Koçel'in ''İşletme Yöneticiliği'' kitabından ''intihal'' yaptıklarının, Marmara ve Sivas cumhuriyet üniversitelerinin kararlarıyla kesinleştiğini anımsattı. Kemal Anadol, bu çerçevede Başbakan Erdoğan'a şu soruları yöneltti 
     ''İki saygın üniversitemizin oluşturduğu bağımsız komisyonların yaptığı incelemeler sonucunda intihal yaptıkları kesinleşen Müsteşarınız Ömer Dinçer, Türkiye Cumhuriyeti bürokrasisinin en üst makamı olan Başbakanlık Müsteşarlığı görevinden istifa etmeyi düşünüyor mu 
     Müsteşarınız görevinden istifa etmezse, kendisini görevinden almayı düşünüyor musunuz 
     Müsteşarınızın intihal yaparak yazdığı kitabın yayın tarihinin 1996 olması nedeniyle suçun zaman aşımına uğramış olması, müsteşarınızın görevini sürdürmesi için yeterli ve ahlaki midir 
     Tüm bürokrasinin başında olan ve altında çalışan memurlarımıza örnek olması gereken bir kişinin 'intihal' yaptığının kesinlik kazanmasına rağmen, suçun zamanaşımına uğramış olması nedeniyle ceza almaması ve dolayısıyla görevini sürdürmesi, sizce o makamın saygınlığını zedelemez mi '' 
     
</TEXT>
</DOC>
