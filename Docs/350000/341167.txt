<DOC>
<DOCNO> 341167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun33.html </URL>
<DATE> 2005/05/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Rumlar, 1 yıl önce Gazimağusa'ya demirleyen kaptanı tutukladı 
</HEADLINE>
<TEXT>

     Rum polisi, 23 Mart 2003 tarihinde KKTC’nin Gazimağusa Limanı’na gelen" Admiraf Peripot" ticaret gemisinin kaptanı Vala Malein’i 67 , dün Limasol limanına demir atar atmaz tutukladı. 
     Simerini gazetesine göre, Rum yönetiminin, Malein hakkında "yasadışı kapalı Mağusa limanına" girdiği iddiasıyla daha önce çıkardığı tutuklama emri dün yerine getirildi. 
     Ukrayna bandıralı geminin kaptanı Malein, Rum polisine verdiği ifadede Gazimağusa Limanı’na demirlediğini kabul etti. 
     Gazeteye göre, Malein dün Limasol mahkemesine sevk edildi ve duruşması 29 eylülde olacak. Mahkeme, 1000 Kıbrıs Lirası KL kefalet ödeyen Malein’in duruşma gününe kadar serbest bırakılmasına karar verdi. 
     Bu arada, kısa bir süre önce Gazimağusa Limanı’na demirleyip, Rum tarafı ve Yunanistan’ın tepkisini çeken "Aegean Sun" adlı Yunan gemisinin kaptanı, bir gazeteyle röportajında, "vatan haini olmadığını, gemiyi kiralayan İngiliz şirketi tarafından kandırıldığını" söyledi. 
     Yunan kaptan, "İngilizler bize şantaj yapıyordu. Mağusa’ya gitmememiz halinde yargıyla başımızın derde gireceğini söylüyorlardı" ifadesini kullandı. 
     
</TEXT>
</DOC>
