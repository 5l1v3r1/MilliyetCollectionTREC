<DOC>
<DOCNO> 316373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun31.html </URL>
<DATE> 2005/02/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Moskova'daki İngiliz Büyükelçiliği'ne şüpheli paket 
</HEADLINE>
<TEXT>

     İngiltere'nin Moskova Büyükelçiliği'ne dün gelen şüpheli paketlerde, içleri sıvı dolu şırıngalar bulunduğu bildirildi. 
     Rus Enformasyon Ajansı RIA Novosti'ye bilgi veren İçişleri Bakanlığı'ndan bir yetkili, Rus posta servisinin, Büyükelçinin adına gönderilen 4 adet büyük paketi İngiltere Büyükelçiliği'ne götürdüğünü kaydetti. 
     Paketleri kontrol için açan Büyükelçilik güvenlik görevlilerinin, kutuların içinde, ne olduğu anlaşılamayan bir sıvıyla dolu şırıngaları buldukları belirtildi. 
     Gönderenin belli olmadığı paketlerdeki şırıngalarda bulunan sıvının analiz için polis laboratuvarına gönderildiği kaydedildi. 
     Bu arada İngiltere Büyükelçiliği'nden yapılan yazılı açıklamada, dün elçiliğe şüpheli paket gönderilmesinden sonra güvenlik önlemlerinde artış olmadığı bildirildi. 
     Açıklamaya göre, dün öğleden sonra gönderilen paketlerin içinden 6 şırınga ve 2 mesaj çıktı. Mesajlarda, şırıngalardakinin kimyasal silah maddesi olduğu belirtildi. 
     Acil Durum Bakanlığı Moskova Bölümü tarafından yapılan açıklamada da paketi gönderen kişi veya kişilerin, sıvının İngiltere'deki laboratuvarlarda incelenmesini istediği ifade edildi. 
     
</TEXT>
</DOC>
