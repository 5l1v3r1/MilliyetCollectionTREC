<DOC>
<DOCNO> 331648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/spor/spo01.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklı, fikri derbi 
</HEADLINE>
<TEXT>


Ankaragücü galibiyetine sevinen Beşiktaş Teknik Direktörü Çalımbay, "Önümüzde Fenerbahçe maçı var. Tek düşüncemiz galibiyet. Beraberlik bile istemiyoruz" dedi 


Beşiktaş Teknik Direktörü Rıza Çalımbay, Ankaragücü galibiyetine sevinirken, artık Fenerbahçe derbisine konsantre olmaları gerektiğini belirtti. 
Futbolcularının kazanma arzusunu ve sahada ortaya koydukları mücadeleyi öven Çalımbay, "Geçen haftaki Diyarbakırspor ve bu maçta çok pozisyon ürettik. Diyarbakır'da gol atamadık, ama burada girdiğimiz pozisyonları değerlendirdik. Mutluyuz. Önümüzde Fenerbahçe maçı var. Onu da kazanmak istiyoruz" dedi. Bu karşılaşmada da tek düşüncelerinin galibiyet olduğunu vurgulayan Rıza hoca, "Beraberlik bile istemiyoruz. Kadıköy'e mutlak galibiyet amacıyla gideceğiz" diye konuştu. 
Maçın kahramanı olarak gösterilen John Carew'e her zaman güvendiğini belirten Çalımbay, Norveçli oyuncu hakkında şunları söyledi 
"Onunla sürekli konuşarak, taraftarın ondan beklentilerini söyledim. Kariyeri belli, yaptıkları belli. Ancak burada istediği havayı yakalayamamıştı. Ankaragücü karşısında özgüvenini buldu. Attığı iki gol de çok güzeldi. İyi bir Carew, bize her zaman maç kazandırır." Ahmet Dursun'un da iki maçtır iyi oynadığına dikkat çeken Rıza hoca, "Umarım Carew ile birlikte Fenerbahçe karşısında da etkili olur" dileğinde bulundu. 
Ankaragücü karşısındaki oyundan memnun kalan Rıza Çalımbay, futbolcularına iki gün izin verdi. 

Fener engeli 

Denizlispor, Ersen Martin'in transferi için Beşiktaş'a 21 Nisan'dan sonra randevu verecek. Başkan Kantarcı, Kartal ile Fenerbahçe maçının ardından görüşecek 

FERAH IŞIK DHA 

Denizlispor, Ersen Martin için Beşiktaş'ı beklemeye aldı. 21 Nisan'da, Türkiye Kupası'nda Fenerbahçe ile karşılaşacaklarını söyleyen Yeşil - Siyahlılar'ın Başkanı Zafer Kantarcı, tüm transfer görüşmelerini bu tarihten sonraya aldıklarını söyledi. 

Süre istedi 
Vali Gazi Şimşek'i ziyaret eden Denizlispor Başkanı Zafer Katrancı, "Karşılaştığım herkes, bana Ersen Martin'in transferini soruyor. Beşiktaş Başkanı Yıldırım Demirören de bu transferin bir an önce bitirilmesini istiyor. Ancak önümüzde Süper Lig'de ve Türkiye Kupası'nda çok önemli maçlarımız var. Hem bizim hem de futbolcumuzun kafasının rahat olması gerekiyor. Demirören'e, Fenerbahçe maçı sonrasına kadar sabretmesini ilettim" diye konuştu. 

Koch'tan yakın takip 

Fenerbahçe, Beşiktaş'ı gözaltına aldı. Gelecek hafta Siyah - Beyazlılar ile karşılaşacak olan Sarı - Lacivertliler'in Teknik Direktörü Daum, ezeli rakibinin son maçını izlemek üzere yardımcısı Koch'u görevlendirdi. Şeref tribününde yer alan Alman antrenör, Kartal hakkında bol bol not tuttu. 

Beşiktaş'tan ziyaret 

Beşiktaş Spor Kulübü Yönetim Kurulu Başkanı Yıldırım Demirören ve bazı yöneticiler Milliyet Gazetesi Genel Yayın Yönetmeni Sedat Ergin'i makamında ziyaret etti. Bir süre önce göreve gelen Ergin'e, hayırlı olsun diyen ve başarı dileklerini ileten Siyah - Beyazlı idareciler, takımın imzaladığı bir de forma hediye etti. Samimi bir havada geçen ziyarete, Demirören'in yanı sıra, Murat Aksu, Kıvanç Oktay, Fikret Ercan, Kemal Gencer, Kenan Öner, Süleyman Eren katıldı. 

100. gol bir türlü gelmedi 

Süper Lig kariyerinde 99 golü bulunan Sergen Yalçın, 13 maç sonra ilk on birde sahaya çıktı. En son 21 Kasım 2004'te Siyah - Beyazlılar'ın 11'inde yer bulan tecrübeli futbolcu, 137 gün sonra yeniden formasına kavuştu. 100'ler kulübüne girmeyi bekleyen Sergen'in bu dileği dün gece de gerçekleşmedi. Yıldız oyuncu, ikinci devrede yerini hastalıktan yeni kurtulan Pancu'ya devretti. 

'Yılmaz Vural takla atsana' 

Ankaragücü Teknik Direktörü Yılmaz Vural, takımını tribünden yönetmek zorunda kaldı. Sakaryaspor karşılaşmasında Effa ve Adem Dursun'a saldıran Vural, tedbirli olarak Disiplin Kurulu'na sevk edildi. Bu nedenle Yılmaz hoca Beşiktaş maçını protokol tribünün altındaki bölümden izledi. Devre arasında soyunma odasına giden Ankaragücü çalıştırıcısına takılan Siyah - Beyazlı taraftar, "Yılmaz Vural takla atsana" diye tempo tuttu. 

Dayanamadılar 

BJK İnönü Stadı dün boş kaldı. Ancak gelenler de yönetimin "Küfür etme, ettirme" kampanyasına pek uymadı. Kartal'ın seyircisi, maç öncesinde Fenerbahçe Başkanı Aziz Yıldırım ve Sarı - Lacivertliler aleyhine tezahürat yaptı. Tribünlerde ayrıca, "Satışçılar 2. lige yürrüüüü. Anca gidersin" yazan pankart açılarak 8-0'lık Ankaragücü - Galatasaray maçı hatırlatıldı. Ayrıca "Ayrıca Zalad gelsin sizi kurtarsın" diye de tempo tutuldu. 


</TEXT>
</DOC>
