<DOC>
<DOCNO> 318510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun52.html </URL>
<DATE> 2005/02/25/ </DATE>
<TIME> 22.44 </TIME>
<AUTHOR>  </AUTHOR>
<HEADLINE>
Chavez "Bush, Dünya'daki dengeleri bozan en büyük güç" 
</HEADLINE>
<TEXT>

     Venezüella Devlet Başkanı Hugo Chavez, ABD Başkanı George W. Bush'un, ''dünyadaki dengeleri bozan en büyük güç'' olduğunu söyledi. 
     Chavez, Caracas'ta yoksulluk konulu bir uluslararası toplantıda yaptığı konuşmada, ABD'nin, Venezüella'ya karşı uyguladığı politikayı eleştirerek, ABD Başkanı Bush'un ''dünyadaki dengeleri bozan en büyük güç'' olduğunu belirtti. 
     Venezüella Devlet Başkanı, ''Buradaki tek denge bozucu George W. Bush. O, dünyadaki dengeleri bozan en büyük güç, o bir tehdit'' şeklinde konuştu. 
     Chavez, ''Batı tarzı kapitalizmin, dünyanın ekonomik ve sosyal sorunlarını çözmekte yetersiz kaldığını'' belirterek, ''Kapitalizm değilse, peki ne çözecek Hiç şüphem yok ki, sosyalizm. 21. yüzyılın sosyalizmini bulmamız gerekiyor'' dedi. 
     ABD ile en büyük petrol tedarikçilerinden biri olan Venezüella arasındaki diplomatik ilişkiler, Chavez'in yaklaşık 6 yıl önce iktidara gelmesiyle bozuldu. 
     ABD, eski bir ordu yetkilisi olan sol görüşlü Chavez'in hükümeti üzerindeki baskıyı Ocak ayında artırmış, ABD Dışişleri Bakanı Condoleezza Rice, Chavez'in ''Latin Amerika'da dengeleri bozduğunu'' söylemişti. 
     
</TEXT>
</DOC>
