<DOC>
<DOCNO> 316639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/spor/ydilmen.html </URL>
<DATE> 2005/02/19/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Savunma disiplini 
</HEADLINE>
<TEXT>



Beşiktaş, Gençlerbirliği maçını çıkalım 12'de 10 yaptı. Trabzon maçına kadar olan kötü gidişatın sebebi, çok yeni bir kadro ve bu ligi bilmeyen yeni bir antrenördü. Sonrası şampiyonluk kadar başarılı bir 12 hafta. 
Ligin ikinci yarısında her gün sağ eliyle yemek yiyen savunmada dörtlü oynayan Beşiktaşlı oyuncular, fazla çalışma imkanı olmayan Rıza Çalımbay ile birlikte solla yemeye üçlü savunma yapmaya başladı. Geçen üç haftada yemeği üzerlerine dökmediler. Tabii ki sıkıntılar var. Takım halinde kendi sahasında kapanıp savunma yaparken, hatasızlar. Bu oyun düzeninde tek problemleri hücum organizasyonlarında etkili değiller. İkinci yarıyı az gol atıp, çok az yiyerek lider bitirme şansları yüksek. Zaten ilk yarıdaki en büyük problemleri rakibe çok pozisyon vermeleriydi. Rıza hoca öncelikle 0-0'ı cebine soktu. Bu da önemli bir başarı. Bu, oyuncuların oyun içinde demoralize olmamalarını sağladı. Gaziantep takımının çabuk ve çok yetenekli dört tane oyuncusu var. Ama dar alanda iş yapmayan oyuncular. Oyunun başında yenen gol sonrası Gaziantep'in 10. dakikadan 75'e kadar mükemmel futbolu var. Ancak bu sadece iki üç pozisyon bulmalarını sağladı. Eğer onlar öne geçseydi, maçı öyle bitirebilirlerdi. 

Top tutamadılar 
Beşiktaş'ın 75. dakikaya kadar en büyük problemi, savunmanın Cordoba'nın hemen önünde kalması, orta saha ve forvetin topa bir türlü sahip olamamasıydı. Bu yüzden takım halinde mahkum oynadılar. Rıza hoca doğru bir hamle yaptı. Klasik forvetlerden bir tanesini çıkardı, topu taşıyabilecek Ahmed Hassan'ı ileri yolladı, Okan'ı orta sahaya aldı. Bundan verim gelmeyince Sergen'i sokarak topa sahip olmak istedi. Teoride düşündüğü Sergen girdikten sonra pratikte de uygulandı. Son 15 dakika maç bir anda 3-0'a gidebilirdi. Oyun disiplini, takım savunması iyiydi. Hücumda biraz eksikler var, o da normal. Antep takımı ceza sahası yayına kadar etkili. Ancak kapanan takımları aşmakta zorlanıyorlar. 
Hakem maça tesir edecek hata yapmadı. Oyunu fazla kesmeyerek tempoyu yüksek tutmak istedi. 



</TEXT>
</DOC>
