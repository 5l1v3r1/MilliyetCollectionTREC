<DOC>
<DOCNO> 306168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy26.html </URL>
<DATE> 2005/01/13/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
Devlet bakanı Kürşat Tüzmen Frankfurt temaslarını tamamladı 
</HEADLINE>
<TEXT>

     Almanya'nın Frankfurt kentindeki ''Ev Tekstil Ürünleri Fuarı''na katılan Türk firmalarını tek tek ziyaret eden Devlet Bakanı Kürşat Tüzmen, ''Türkiye ev tekstilinde artık kaliteyi satan ülke konumuna geliyor'' dedi. 
     Tüzmen, Türk firmalarının geçen seneye oranla bu yıl daha iyi bir şekilde fuardan istediklerini elde ettiklerini ve geleceğe daha umutla baktıklarını gözlemlediğini söyledi. 
     Türkiye'nin ev tekstilinde şu anda dünya sıralamasında 4. konumda olduğunu ve önümüzdeki seneden sonra ikinci sıraya çıkacağına inandığını belirten Tüzmen, Türk standlarında son derece kaliteli ürünler gördüğünü kaydetti ve şunları söyledi 
     ''Firmalarımız fiyatlarda da eskisi gibi fiyat rekabeti yapmıyorlar, tamamıyla kaliteyle rekabet ediyorlar. Eskiden fiyatları aşağı çekerek daha fazla mal satma yoluna gidiyorlardı. Fuardaki diğer ülkelerin firmalarıyla sadece fiyat üzerine rekabet oluşturmaya çalışıyorlardı. Bence 2005 yılında fuarın ana teması bizim firmalarımız için kaliteyi en üst noktaya taşımak, fiyatta hiçbir şekilde oynamamak, kaliteyi satmak. Türkiye artık kaliteyi satan ülke konumuna geliyor.'' Fuardan çok memnun ve iyi intibalarla ayrıldığını belirten Tüzmen, firmaların girdi maliyetiyle ilgili sıkıntıları olduğunu, dünyadaki girdi maliyetleriyle eşit fiyatlarla kendi girdi maliyetlerini temin etmek istediklerini söyledi. 
     Bakan Tüzmen, ''Dünya rekabetini o zaman çok daha rahat yapabileceklerini söylüyorlar. Bence bunda da haklılar. Biz de onlara dünyadaki diğer rakip firmaların kullandıkları girdi maliyetlerini, girdi maliyeti olarak kendilerine verebilirsek, en doğrusunu yaparız. Biz de bu konuda çalışacağız'' diye konuştu. 
     Bakan Tüzmen, Frankfurt'tan özel bir uçakla Fransa'nın Marsilya kentine geçti. 
     
</TEXT>
</DOC>
