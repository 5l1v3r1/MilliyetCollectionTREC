<DOC>
<DOCNO> 331396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun44.html </URL>
<DATE> 2005/04/08/ </DATE>
<TIME> 21.26 </TIME>
<AUTHOR>  </AUTHOR>
<HEADLINE>
Papa'nın cenaze töreninde şüpheli uçağa zorunlu iniş 
</HEADLINE>
<TEXT>

     İtalya Hava Kuvvetleri, içinde bomba olduğu şüphesiyle bir uçağı zorunlu olarak indirdi. İtalyan haber ajansı ANSA, uçakta bomba bulunmadığını duyurdu. 
     İtalyan Hava Kuvvetleri tarafından zorunlu olarak indirilen özel jette yapılan aramalarda bombaya rastlanmadı. 
     Yetikililer, Balkanlardan Roma'ya uçuş yapan uçağın Roma yakınlarındaki askeri bir üsse indirildiğini belirtti. 
     Başta ABD Başkanı George Bush olmak üzere, 200 dünya lideri geçtiğimiz cumartesi günü vefat eden İkinci John Paul'ün cenazesi için İtalyan'ın başkenti Roma'da bulunuyorlar. 
     
     UÇAKLA İLGİLİ YANLIŞ ALARM VERİLDİĞİ ORTAYA ÇIKTI 

     İtalya Hava Kuvvetleri'ne bağlı iki F-16 savaş uçağının, şüpheli görerek zorunlu iniş yaptırdığı uçakta bomba bulunduğu şeklindeki bilgilerin asılsız olduğu ortaya çıktı. 
     Ansa haber ajansının haberinde, F-16'lar kontrolünde zorunlu iniş yaptığı Pratica du Mare askeri havaalanında yapılan incelemelerde uçakta bomba bulunmadığı belirtildi. 
     Learjet 131 tipi uçağın, Papa'nın cenaze töreni için Roma'ya gelen Makedonyalı yetkilileri Üsküp'e götürmek için Belgrad'dan Ciampino havaalanına gitmek üzere havalandığı kaydedildi. 
     Hava Kuvvetleri Komutanı Leonardo Tricarico daha önce, gizli servis istihbaratına göre, bomba taşıyan uçağın F-16'ların kontrolünde Roma civarındaki Pratica du Mare askeri havaalanına indirildiğini açıklamıştı. 
     
     Roma'da kuş uçurtulmuyor 

     İtalyan güvenlik yetkilileri, milyonlarca insanın Papa'nın cenaze törenine katılmak için Roma'ya akın etmesi üzerine olağanüstü güvenlik önlemleri aldı. Cenaze töreni için 15 bin resmi polis görevlendirilirken yaklaşık 60 saattir Roma'nın üzerinde sivil uçakların uçuş yapmalarına izin verilmiyor. 
     Roma semalarında askeri helikopterler ve savaş uçakları sürekli uçuş halindeler. Ayrıca AWACS erken uyarı uçakları da bu güvenlik çemberinin içinde yerini almış durumda. 
     İtalya'nın başkenti Roma'nın muhtelif yerlerine füzesavarlar da yerleştirildi. Bununla yetinmeyen yetkililer, Papa'nın cenaze töreninin yapıldığı St. Pierre Meydanı'nın belli noktalarına 2 bin keskin nişancı yerleştirildi. 

     
</TEXT>
</DOC>
