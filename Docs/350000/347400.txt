<DOC>
<DOCNO> 347400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun01.html </URL>
<DATE> 2005/05/31/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Gül "İslam ve Batı dünyası ilişki, bugün her zamankinden daha önemli" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İslam ile Batı dünyası arasındaki ilişkinin bugün her zamankinden daha büyük önem taşıdığını söyledi. 
     Gül, Bahrain Tribune gazetesine verdiği demeçte, İslam ve Batı dünyası arasındaki ilişkiler, Ortadoğu barış süreci, Irak ve Türkiye-Bahreyn ilişkilerine dair görüşlerini dile getirdi. 
     Bakan Gül, ''İslam ve Batı arasındaki ilişkiler, doğu ve batı medeniyetlerinin giderek birbirine daha bağımlı hale gelen dünyada barışçı şekilde birlikte yaşamaları ihtiyacından dolayı, bugün her zamankinden daha büyük önem taşıyor'' diye konuştu. 
     Gül, İslam ve Batı arasındaki yanlış anlamaların son yıllarda artması yüzünden, Müslüman dünyasının, Batı toplumlarındaki önyargıların yol açtığı ciddi bir meydan okumayla karşı karşıya olduğunu kaydetti. 
     Aşırılık yanlısı eylemlerle İslam dininin genel prensipleri arasında bağ kurma eğiliminde olanlar ve sınırlı bazı olayları İslam dünyasıyla ilişkilendirmeye çalışanların, kutsal bayramlar ve geleneksel hayat tarzları etrafında bir ''sis perdesi'' oluşturduğunu belirten Gül, ''Maalesef 11 Eylül saldırıları bu yanlış temsili daha da şiddetlendirdi'' dedi. 
     
     ORTADOĞU BARIŞ SÜRECİ 
     Bakan Gül, İsrail'in Gazze'den çekilme planının Filistin tarafıyla birlikte koordine edilmesi ve Yol Haritası çerçevesinde uygulanması gerektiğini söyledi. 
     Filistinliler, İsrailliler ve uluslararası toplumun, terör ve şiddetin barış sürecini tekrar rayından çıkarmaması için çabalarına yeniden odaklanmaları gerektiğini belirten Gül, ''tüm tarafların, attıkları adımlar ve aldıkları kararların kendilerini nihayetinde, barış ve güven içinde yan yana yaşayan 2 devlet vizyonu temelinde, uzun süredir arzulanan çözüme götüreceği anlayışı üzerinde ilerlemesi gerektiğini'' kaydetti. 
     Gül, uluslararası toplumun ayrıca, tarafların çabalarını güçlü biçimde desteklemesi gerektiğini vurguladı. 
     
     IRAK 
     Gül, Irak'ın ulusal çıkarlarının etnik ve mezhepsel kaygıların üstünde tutulması gerektiğini belirtti. 
     Bakan Gül, Irak'taki anayasa yazım sürecinde BM'nin uzmanlığı ve katkısına başvurulmasına ihtiyaç olduğunu da kaydetti. 
     Irak geçici hükümetinin, siyasi sürecin ''katılımcı'' nitelikte olmasının zorluğuna göğüs germek zorunda kalacağına işaret eden Gül, ''Çünkü demokratik bir anayasa, Irak toplumunun tüm katmanlarının toplu vizyonuna dayanır'' ifadesini kullandı. 
     Dışişleri Bakanı Gül, Türkiye ile Bahreyn arasındaki ilişkilerin de mükemmel olduğunu belirterek, işbirliğinin her alanda daha da artmasından duyduğu memnuniyeti dile getirdi. 
     
</TEXT>
</DOC>
