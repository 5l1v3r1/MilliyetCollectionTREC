<DOC>
<DOCNO> 336509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/ekonomi/eko02.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çok görüş toplanan yerde ideal sonuç olmaz' 
</HEADLINE>
<TEXT>


AHMET ERHAN ÇELİK Ankara 

Cumhurbaşkanlığı'nda on gündür onay bekleyen Gelir İdaresi Yasası'na bir eleştiri de Başbakanlık Müsteşarı Ömer Dinçer'den geldi. Dinçer, Meclis'te kabul edilen yasanın "istenilen biçimde" çıkmadığı mesajını verdi. 
Meclis'in 23 Nisan resepsiyonunda Milliyet'in sorularını yanıtlayan Dinçer, Gelir İdaresi Başkanlığı Yasası için bütün çıkar gruplarında görüş toplandığını belirtirken, "Herkes kendine göre görüş bildirdi. Ben yönetim bilimi hocasıyım. Bu kadar çok görüş toplanan yerden ideal sonuç alınmayabilir" diye konuştu. 
Dinçer "Yasa istenen biçimde çıkmadı mı diyorsunuz " şeklindeki soruyu "Ben önemli bir tespit yaptım ve size aktardım. Daha fazla yorum yapamam" diye yanıtladı. 

Bir yıl müzakere edildi 
Çalışmaları bir yıldan uzun süre alan Gelir İdaresi Yasası, Meclis'e sevk edilmeden önce ilginç aşamalardan geçti. Hazırlanan 10'a yakın taslak, farklı kesimlerden gelen itirazlar üzerine tekrar yazıldı. 
Bu taslaklardan biri bakanlar kurulunda imzalanarak tasarıya dönüştüğü halde, TÜSİAD'dan gelen eleştiriler üzerine geri çekilerek yeniden ele alındı. 

Dinçer'i kimse dinlemedi 
Başbakanlık Müsteşarı Dinçer'in doğrudan müdahil olduğu son tasarı da Meclis'e sevkedildiği gün TBMM Plan ve Bütçe Komisyonu'ndaki CHP ve AKP'li milletvekillerinin ortak önergesiyle alt komisyona çekildi. Kitlesel eylemlere de neden olan tasarı, alt komisyonda ciddi değişikliklere uğradı. Tasarı, TBMM Genel Kurulu'na indiği aşamada, Dinçer ve Bakanlar Kurulu'nun görüşünün aksi yönünde yeniden düzenlendi. 
Cumhurbaşkanı Ahmet Necdet Sezer'in Gelir İdaresi Yasası'yla ilgili kararını bu hafta içinde vermesi bekleniyor. 


</TEXT>
</DOC>
