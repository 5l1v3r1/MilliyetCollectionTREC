<DOC>
<DOCNO> 309627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur01.html </URL>
<DATE> 2005/01/26/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Evlilik öncesi testlere özel laboratuvar yasağı 
</HEADLINE>
<TEXT>

     Nesrin COŞKUN DHA 

      İZMİR Sağlık Müdürlüğü, dünya evine girecek çiftlere evlilik öncesi sağlık testlerini, Sağlık Ocakları ve Ana Çocuk Sağlığı Aile Planlaması merkezlerinde AÇSAP yaptırma zorunluluğu getirdi. Devlet, SSK, Belediye hastaneleri ya da özel laboratuvarlardan alınmış tetkik sonuçlarının onaylanmayacağını belirten yetkililer, "Yasa bu görevi ve sağlık raporlarının onay yetkisini hükümet tabipliği olarak bu kurumların hekimlerine veriyor. Yaşanan bazı olumsuz olaylar bizi bu zorunluluğa mecbur kıldı'' dedi. 
     Türkiye'de ilk kez evlenecek çiftlerden frengi, hepatit B, AIDS ve talasemi için kan tetkiki yaptırmaları İzmir Büyükşehir Belediye Meclisi'nin 1995 Kasım'ında aldığı kararla zorunlu hale getirildi. Çiftlerin evlenmelerine engel olmayan cinsel yolla bulaşan ve genetik geçişli hastalıklar konusunda taranıp, taşıyıcı ya da hasta olmalarının saptanması halinde danışmanlık hizmeti verilmesi amaçlandı. Çiftlere hem kendi, hem eşlerinin sağlıklarını korumak, hem de dünyaya getirmeyi düşündükleri bebeklerinin sağlıklı olmaları için gerekli uyarıların yapılması da hedeflenen zorunlu sağlık raporu uygulamasında Eşrefpaşa Belediye Hastanesi yetkili kılındı. Bu testleri SSK, Sağlık Bakanlığı, özel hastaneler ve özel laboratuvarlar vermeye başladı. 
     2002 yılı başında ise yeni Medeni Kanun'la birlikte Sağlık Bakanlığı genelge yayınlayarak, bu konuyla ilgili yönetmelik hazırlanacağı bildirdi. Nikah öncesi sağlık raporlarının zorunlu olarak çiftlerden isteneceği, raporların sağlık ocakları ile ana ve çocuk sağlığı aile planlaması merkezlerinden AÇSAP alınması gerektiği kaydedildi. Ancak genelgenin yayınlandığı dönemde sağlık ocaklarını yeterli altyapıya sahip olmaması yüzünden Sağlık Ocağı ve AÇSAP zorunluluğu'nu hemen uygulamaya koymadıklarını belirten bir sağlık müdürlüğü yetkilisi, "Sağlık Ocağı ile AÇSAP'ların şartlarını iyileştirdik ve gecikmiş zorunluluğu uygulamaya koyduk'' diyerek, şöyle konuştu 
     "Önemli olan bu konuda talebi karşılamak, iyi hizmet verebilmekti. Körü körüne bir uygulamaya gitmek istemedik. Nitekim üniversite öğretim üyelerinin de yer aldığı danışma kurulumuzla bu hizmeti en iyi hangi koşullarda verebileceğimizi belirledik, şartları yerine getirdik. Yaklaşık bir ay önce her ilçede kan alma ve danışma merkezi oluşturduk. Bergama, Ödemiş gibi metropol dışı ilçelerdeki sağlık ocaklarının alt yapısını güçlendirdik. Konak, uluslararası kalite kontrollü Karşıyaka Halk Sağlığı Laboratuvarlarımız en gelişmiş cihazlarla donatıldı. Kurduğumuz ring sistemiyle kan alma merkezlerimizden kan örnekleri toplanıyor, merkezdeki büyük laboratuvarlarda tetkikleri yapılıyor. Sonuçları iki günde bulundukları ilçedeki sağlık ocakları ya da AÇSAP'ta çiftlere iletiliyor. Hekim arkadaşlar çiftlere frengi, cüzzam, tüberkülozun yanısıra AIDS, hepatit B- C gibi bulaşıcı hastalıklar, akıl hastalıkları ve talasemi Akdeniz anemisi genetik geçişli hastalıklarla ilgili bir danışmanlık veriyor, kişiler olası riskler, sonuçları, korunma yolları konusunda bilinçlendiriliyor.'' Yasanın, Sağlık Ocağı ve AÇSAP'lardaki hekimlere hükümet tabibi olarak evlilik öncesi sağlık raporlarına onay yetkisi verdiğini belirten yetkili, sözlerini şöyle sürdürdü 
     "Elbetteki başta tüm kamu sağlık kuruluşlarımız olmak üzere özel hastaneler ve çok sayıda özel laboratuvar bu hizmeti verebilecek düzeyde. Uygulama başlayınca pekçok özel laboratuvardan tepki de aldık. Ancak hükümet tabibi olarak onay verecek hekim arkadaşımızın çiftlerin herhangi bir yerde yaptırdıkları tetkik sonuçlarına güvenmesi gerekiyor. Adana'da bir sağlık ocağı hekimi 3 yıl önce bir çiftin özel bir laboratuvardan alınmış sağlık raporlarını onaylamış. Bu yıl çiftin bebeği dünyaya gelmiş ve talesemili olduğu ortaya çıkmış. Aile kendilerine sağlıklı raporu verilerek talesemili çocuk dünyaya getirmelerine neden olduğu gerekçesiyle bu hekimi mahkemeye verdi. O yüzden pekçok hekim arkadaşımız bilmediği yerden gelen test sonuçlarını onaylamak istemiyor, bu riski almaktan çekiniyor. Biz de sağlık müdürlüğü olarak çok iyi alt yapıyla bu hizmeti evlenecek çiftlere verecek düzeye geldik. Bu işi çok iyi, ciddi yapan özel hekim ve laboratuvarlara Bakanlığımıza itiraz etmelerini ve yetki istemelerini önerebiliyoruz.'' Öte yandan akıl hastası olduğu bilinen veya hekimin akıl hastası olduğunu düşündüğü kişilerin eskiden olduğu gibi tam teşekküllü devlet hastanelerinde değerlendirilerek, evlenmeye engel hali olup olmadığının sağlık kurulunca belirleneceği kaydedildi. 
     
</TEXT>
</DOC>
