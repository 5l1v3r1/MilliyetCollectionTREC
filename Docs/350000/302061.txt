<DOC>
<DOCNO> 302061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/spor/aspo.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıdaki kriz 
</HEADLINE>
<TEXT>


Galatasaray Futbol Şube Sorumlusu Ergun Gürsoy, Hagi'nin istemediği golcünün gitmesine engel oldu, soğuk savaşta ilk raundu kazandı. Ancak, Rumen hocanın vereceği tepki merakla bekleniyor 

HABER YORUM HALİL ÖZER 


Galatasaray'da Futbol Şubesi ile Teknik Direktör Hagi arasında yaşanan kriz yeni gelişmelerle ısınmaya başladı. Ergun Gürsoy, Fatih Gökşen ve Hagi'nin, Ümit Karan konusundaki iç savaşı farklı bir pencereye taşındı. 
İkinci Başkan ve Futbol Şube Sorumlusu Ergun Gürsoy, Ümit'in gönderilmemesi konusundaki girişimlerinde mutlu sona ulaştı. Gürsoy, Başkan Özhan Canaydın'ı ikna ederek, golcü futbolcunun yuvada kalması konusunda onay aldı ve yönetim dün kararı resmen açıkladı. Bu karar, Gürsoy'un ilk raundu kazanması olarak yorumlanmasına karşın, önümüzdeki günler, yine gergin ve sert açıklamalarla geçmeye aday olacak. 
Çünkü Hagi, Ümit Karan konusundaki kararını aylar önce vermiş ve geri dönüşünün olmadığını ispatlamak için de olumsuz düşünceleri basınla paylaşmıştı. 
Canaydın ile Gürsoy'un Ümit Karan konusunda aldığı karar henüz Hagi'ye bildirilmedi. Yöneticilerin önce Rumen hoca ile görüşüp, ikna etme girişimleri yapması bekleniyor. Ancak bu tür konularda net tavırlar içinde olan Hagi'nin, Ümit konusunda taviz vermeme yüzdesi çok yüksek gözüküyor. 
Hagi'nin, Ümit restini sürdürmesi durumunda bu kez camia önünde Ergun Gürsoy büyük sıkıntı yaşayacak. Neredeyse tüm yöneticilerin kendisine karşı olması nedeniyle istifasını cebinde gezdiren Gürsoy'un, Ümit Karan'ın gönderilmesi durumunda ipleri koparabileceği kulaktan kulağa dolaşıyor. 
Hagi'nin, Florya'ya gireceği ilk gün Galatasaray adına kritik saatleri başlatacak. Rumen hoca, Ümit konusunda "Evet" derse sorun yaşanmayacak. Bir "Hayır" sözü ise belki de camiada birçok taşı yerinden oynatacak. 

İşte 100. yıl logosu 

GALATASARAY'IN 100. yılında kullanacağı özel logo nihayet belirlendi. 6 ay boyunca binlerce tasarımcının yaptığı yarış sonunda belirlenen logo dün bir basın toplantısıyla tanıtıldı. 100. Yıl Çalışma Komitesi Başkanı Turgay Kıran ve İletişim Koordinatörü Sara Koral Aykar tarafından düzenlenen toplantıya Futbol Şube Sorumlusu Fatih Gökşen ve yönetici Niyazi Yelkencioğlu da katıldı. 
MULTİVİZYON gösterileriyle renklendirilen özel logo tanıtımının ardından söz alan Turgay Kıran, yeni ürünlerin satışına başlandığını da hatırlattı. Kıran, "100. yıl etkinliklerinde kullanılacak olan 100. yıl logosunun süslediği ürünler Galatasaraylılar için en güzel yılbaşı hediyesi olacak. Cim - Bomlular bu ürünleri ömür boyu birer hatıra olarak saklayabilirler " dedi. 

'Büyüğüne karşı geldi' 

İKİNCİ Başkan Ergun Gürsoy "Özgür değilim" demecini sert bir dille eleştiren Mali İşlerden Sorumlu Başkan Yardımcısı Refik Arkan'a beklenen yanıtı verdi. Gürsoy, "Refik bir amirine, bir büyüğüne karşı ifadeler kullanmış. Bunu niye yaptığını, ona ve başkana soracaksınız. Yardımcımla ilgili bir konuyu, gazete sütunlarında, televizyon ekranlarında tartışıp, konuşmam doğru olmaz. Kendisi muhatabım değil" dedi. Ancak Ergun Gürsoy'un, Başkan Özhan Canaydın'dan, Refik Arkan'dan bu konuda hesap sorulmasını isteyeceği öğrenildi. 

Pleşan'da ibre döndü 

HAGI'NIN, Popescu kanalıyla transfer etmek istediği Rumen futbolcu için Steaua Bükreş kulübü devreden çıktı. Steaua dün görüşmeye gelmeyen Pleşan için "Kısa sürede sergilediği tavırlarla karaktersiz bir oyuncu olduğunu ispatladı. Randevu vermesine rağmen başkanımızla görüşmeye gelmedi. Artık bu transferi tamamen kapattık" açıklamasını yaptı. Universitatea Craiova Başkanı Dinel Staicu ise Galatasaray'ın verdiği 1 milyon doları kabul edeceklerini söyledi. 


</TEXT>
</DOC>
