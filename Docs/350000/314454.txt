<DOC>
<DOCNO> 314454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonsiy02.html </URL>
<DATE> 2005/02/11/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Başbakan Erdoğan yurda döndü... 
</HEADLINE>
<TEXT>

     Başbakan Recep Tayyip Erdoğan, tsunami ve deprem nedeniyle Güney Asya ülkelerine yaptığı ziyareti tamamlayarak Ankara'ya döndü. 
     Başbakan Erdoğan'ı taşıyan THY'ye ait uçak, saat 22.35'de Esenboğa Havalimanı'na indi. 
     Erdoğan'ı, Devlet Bakanı ve Başbakan Yardımcısı Abdüllatif Şener, Enerji ve Tabii Kaynaklar Bakanı Hilmi Güler, Başbakanlık Müsteşarı Ömer Dinçer, Ankara Valisi Kemal Önal, Büyükşehir Belediye Başkanı Melih Gökçek ve öteki yetkililer karşıladı. 
     Başbakan Erdoğan ile birlikte Devlet Bakanı ve Başbakan Yardımcısı Mehmet Ali Şahin, Devlet Bakanı Mehmet Aydın, Sağlık Bakanı Recep Akdağ, Bayındırlık ve İskan Bakanı Zeki Ergezen, Diyanet İşleri Başkanı Ali Bardakoğlu ve bazı milletvekilleri de Ankara'ya geldi. 
     
     ''İNSANİ GÖREVİMİZİ, DEĞERLERİMİZDEN GELEN GÖREVLERİMİZİ ŞÜPHESİZ YİNE YERİNE GETİRECEĞİZ'' 

     Başbakan Recep Tayyip Erdoğan, Güney Asya'da yaşanan felakette insanoğlu olarak tedbir almakta ne kadar zayıf olduklarını gördüklerini belirterek, ''İnsani görevimizi, değerlerimizden gelen görevlerimizi şüphesiz yine yerine getireceğiz'' dedi. 
     Güney Asya'daki afetten etkilenen ülkelere ziyaretini tamamlayan Erdoğan, Esenboğa Havalimanı'nda yaptığı açıklamada, ziyarete ilişkin bilgi verdi. 
     Ziyaret sırasında afetin boyutlarını tespit fırsatı bulduklarını belirten Erdoğan, 200 bini aşkın insanın öldüğü bölge ülkelerinde cumhurbaşkanları ve başbakanlarla konuyu değerlendirme fırsatı bulduklarını bildirdi. 
     Endonezya'da Cumhurbaşkanı ve Başbakan ile konuyu değerlendirdiklerini, daha sonra Malezya'ya geçtiklerini, burada da Başbakan ile görüşme imkanı bulduklarını belirten Erdoğan, Malezya'nın felaketten daha az etkilendiğini gördüklerini ve Malezya hükümetinin duruma şu anda tamamıyla hakim konumda olduğunu kaydetti. 
     Erdoğan, ziyarette üçüncü ülke olarak, Tayland'a gittiklerini, ülke Başbakanı ile durumu geniş bir şekilde değerlendirdiklerini, burada da devlet unsurlarının duruma hakim olduklarını gördüklerini söyledi. 
     Tayland'ın ardından Maldivler'e geçtiklerini anlatan Erdoğan, burada Cumhurbaşkanı tarafından karşılandıklarını, brifing aldıklarını, tüm adaları heyet olarak 2 ayrı uçakla gezdiklerini, akşam Cumhurbaşkanı ve heyetler arası görüşmelerde de durum değerlendirmesi yaptıklarını kaydetti. 
     Maldivler'in fiziki, coğrafi olarak çok çok güzel olduğunu ifade eden Başbakan Erdoğan, denizle aynı yükseklikte bulunan adaların felakette adeta ortadan yarılmış gibi bir duruma geldiğini belirtti. 
     Başbakan Erdoğan, hasarın büyük olmasının yanında bölgedeki yönetim şartlarının da kolay olmadığını, ülke yönetimlerinin zor şartlar altında çalıştıklarını gördüklerini ifade etti. 
     Erdoğan, son olarak felaketten ikinci derece etkilenen Sri Lanka'ya geçtiklerini, helikopterlerle afet bölgesini gezdiklerini, Başbakan ve Cumhurbaşkanı ile durum değerlendirmesi yaptıklarını kaydetti. Burada, Kızılay'ın başlattığı 500 konut projesinin temelini attıklarını bildiren Erdoğan, projenin diğer bölgelerde de gelişeceğini bildirdi. 
     
     ''ÇALIŞMALAR SÜRECEK'' 

     Erdoğan, şöyle devam etti 
     ''250 binin üzerindeki insanın ebediyete intikal ettiği bu felakette, bizler insanoğlu olarak tedbir almakta ne kadar zayıf olduğumuzu, nasıl bizim 1999 depreminde yaşadıysak burada da aynı şeyi görmek mümkün. İnsani görevimizi, değerlerimizden gelen görevlerimizi şüphesiz yine yerine getireceğiz. Bu konuda Kızılay'ımız işin başından beri zaten çalışmalarını sürdürüyor. Açe bölgesinde başta Kızılay olmak üzere İstanbul ve Konya büyükşehir belediyelerinin orada başlattığı çalışmalar var. Bu çalışmalar oradaki halkın yardımına ulaştı. Kızılay, Sri Lanka'da da çalışmalarını sürdürüyor. Sadece imanla ilgili değil, sağlık ve psikolojik noktasında ve anaokulu yaşındaki çocuklarla ilgili çalışmalarda bilimsel ve tecrübeye yönelik çalışmalar yürütülüyor.'' Erdoğan, bundan sonra ağırlıklı olarak Açe bölgesi olmak üzere, konut, okul, sağlık merkezi, yetimhane yapımı ve altyapıya dönük çalışmaların sürdürüleceğini, sağlam proje çalışmaları yaparak, Türk milletinin orada kalıcı bir eser bırakmasını arzu ettiklerini söyledi. 
     Seyahatte Toplu Konut İdaresi Başkanı, Devlet Su İşleri Genel Müdürü, Afet İşleri Genel Müdürü ve Kandilli Rasathanesi Başkanı Gülay Barborosoğlu'nun da yer aldığını ve yerinde tespitler yaptıklarını belirten Erdoğan, Barborosoğlu'nun deprem açısından teknik raporları hazırlayacağını ve bu çalışmaların değerlendirmesinin yapılarak yol haritasının belirleneceğini kaydetti. 
     Tsunami felaketi dışında ziyaret edilen ülkelerin başbakan ve cumhurbaşkanlarıyla siyasi ve ekonomik konuların da görüşüldüğünü anlatan Erdoğan, bu ülkelere ilk defa bir Türk başbakanının gitmiş olması nedeniyle gezinin ayrı bir hassasiyeti bulunduğunu bildirdi. 
     Başbakan Erdoğan, bundan sonra süratle teknik çalışmaların yapılacağını, Kızılay Genel Başkanı Talat Yılmaz kontrolünde bir an önce adımların atılacağını, yardımların bölgeye ulaştırılacağını söyledi. 
     Öte yandan Başbakan Erdoğan, Esenboğa Havalimanı'na inişe geçildiği sırada uçakta bulunan basın mensuplarına hitap etti. 
     Tsunami felaketinden etkilenen ülkelere yardımın Bakanlar Kurulu'nda ele alınacağını kaydeden Erdoğan, konut, okul, sağlık merkezi gibi alanlardaki yardımın Kızılay aracılığıyla olacağını belirtti. 
     
     SERTAB ERENER'DEN MİNİ KONSER 

     Bu arada sanatçı Sertab Erener ve bölgede yardım faaliyetleri yürüten GEA Yeni Yüksektepe Arama Kurtarma Ekibi de Başbakan Erdoğan'la birlikte Sri Lanka'dan Türkiye'ye döndü. Uçakta mini bir konser veren Sertab Erener, ''Yalnızlık Senfonisi'' ve ''Gel Barışalım Artık'' adlı parçaları okudu. Erener, ayrıca yeni albümünde yer vereceği bir parçayı da uçakta seslendirdi. 
     Söylediği şarkıların ardından bir değerlendirme yapan Erener, tsunami felaketinden etkilenen bölgelere yardımın önemine değindi ve Türk halkından destek istedi. 
     
</TEXT>
</DOC>
