<DOC>
<DOCNO> 311124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur29.html </URL>
<DATE> 2005/01/31/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Depremde Türk-Yunan işbirliği... 
</HEADLINE>
<TEXT>

     Türk ve Yunan bilimadamları, olası bir deprem felaketinde can ve mal kaybını en aza indirmek amacıyla işbirliği başlattı. 
     Zeytinburnu Belediyesi'nden yapılan yazılı açıklamaya göre, Türk ve Yunan bilimadamları, Zeytinburnu Belediye Başkanı Murat Aydın'ın başkanlığında biraraya geldi. 
     Türkiye ve Yunanistan'ın deprem deneyimlerinin karşılaştırmalı olarak incelendiği ve izlenmesi gereken politikaların tartışıldığı toplantıda, yerel yönetimler için bir zarar azaltma kılavuzu hazırlanması kararlaştırıldı. 
     Ayrıca, her 2 ülkenin deprem konusunda birbirini daha iyi tanıması için karşılıklı yayınlar yapılması, başka işbirliği konuları ile bilimsel araştırma alanlarının geliştirilmesi konularında da görüş birliğine varıldı. 
     Toplantı sonunda hazırlanan ortak bildiride, şu görüşlere yer verildi 
     ''Deprem zararlarını azaltmada çok disiplinli yaklaşımın önemli bir ilgisi de toplum kesimlerinin harekete geçirilmesi ve önlemler almada doğrudan katılımlarıdır. 
     Yüksek tehlike gösteren alanlarda risk azaltma projelerini desteklemek üzere büyük ölçekli bir uluslararası fon kurulması artık ertelenemeyecek hedef olarak görülmelidir.'' Açıklamada, 2 ülke uzmanları tarafından hazırlanacak ''Deprem Zararlarını Azaltma Yöntemlerinin Karşılaştırılması İstanbul ve Atina Örnekleri'' adı verilen araştırmanın da bu yıl sonuna kadar tamamlanmasının planlandığı bildirildi. 
     
</TEXT>
</DOC>
