<DOC>
<DOCNO> 344402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas06.html </URL>
<DATE> 2005/05/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
BBC Türkiye punk ska’dan Anadolu’nun egzotik kökenlerine döndü 
</HEADLINE>
<TEXT>

     LONDRA, DHA 

      UKRAYNA’nın başkenti Kiev’de 21 Mayıs’ta yapılacak olan 50’nci Eurovision Şarkı Yarışması’nda seslendirilecek şarkılarda bol bol halk ezgilerine yer veriliyor. 
     BBC tarafından yapılan değerlendirmeye göre, geçen yıl İstanbul’da yapılan yarışmada Ukraynalı sanatçı Ruslana ve ekibinin sergilediği kürklü, kırbaçlı dans gösterisi ve Karpat Dağları’nın ezgilerini taşıyan şarkı, bu yıl katılımcıları daha ’folk’ bir çizgi benimsemeye itti. 
     
     GÜLSEREN’İN ŞOVUNA BOLLYWOOD BENZETMESİ 
     Türkiye’nin de Gülseren tarafından, halk türküsü formatındaki ’Rimi Rimi Ley’ adlı şarkıyla temsil edileceği yarışmaya ilişkin haberinde BBC, geçen yıl Athena’nın ’punk ska’ tarzındaki şarkısıyla sahneye çıkan Türkiye’nin bu yıl Anadolu’nun ’egzotik köklerine’ geri dönüş yaptığını yazdı. Haberde, Rimi Rimi Ley parçasının davullarla süslendiği belirtilirken, Hindistan’ın renkli film sektörü ima edilerek, "Bollywood tarzı bir renk gösterisi olacak" ifadesi kullanıldı. 
     
     RUMLAR BUZUKİLİ ŞARKI YAPTI 
     BBC’ye göre Türkiye’nin yanı sıra daha birçok aday yerel ezgileri kullanarak yarışacak. Örneğin İngiltere’yi temsil edecek olan Javine’in şarkısı pop tarzında olsa da, içinde Doğu ezgileri barındırıyor. Yunanistan’ın da, ülkenin geleneksel müziği ile modern müziği birleştirerek bir parça hazırladığını belirten BBC, Rum Kesimi’nden Konstantin Hıristoforu’nun şarkısının bağlamaya benzer Yunan sazı buzukiyle yapıldığını belirtti. 
     Arnavutluk’un yükselen keman sesleri eşliğinde halk müziği tarzında bir şarkıyı Kiev’e göndereceğini söyleyen BBC, geçen yıl İstanbul’da beğeni toplayan Sırbistan ve Karadağ’ın bu kez davullar ve keman eşliğinde bir parça seslendireceğini belirtti. 
     
     HALK EZGİLERİ BEĞENİLMEZSE DİĞERLERİ SEVİNECEK 
     Haberde, 1998’den bu yana yarışmalarda yer almayan Macaristan’ın, Çingene ve Yahudi kültürünün yanı sıra Ortaçağ etkisi altında kalmış bir şarkıyla Hırvatistan’ın ise davullar ve Balkan gaydalarıyla süslenmiş bir parçayla sahne alacağı kaydedildi. BBC’ye göre, Alp bölgesinin üflemeli çalgıları ile salsayı aynı şarkıda buluşturan İsviçre, bu ’sıradışı’ karışımla ya başarılı olacak ya da tepki toplayacak. 
     Haberde, halk ezgileri ’modasının’ beğenilmemesi durumunda, İzlanda, Malta, Beyaz Rusya, Norveç, İspanya ve İsviçre’nin folk unsurlar taşımayan şarkılarının büyük başarı kazanabileceği ifade edildi. 
     
</TEXT>
</DOC>
