<DOC>
<DOCNO> 349923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun24.html </URL>
<DATE> 2005/06/08/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İsrail cezaevinde Kuran'a saygısızlık iddiası 
</HEADLINE>
<TEXT>

     İsrail'de 900 kadar Filistinli mahkum, cezaevinde Kur'an-ı Kerim'e saygısızlık edilmesini protesto için bugün açlık grevine başladı. 
     Mahkumlarla Dayanışma Derneği Başkanı İsa Karake, AFP muhabirine, ''Mecido cezaevindeki mahkumlar bugün açlık grevine başladı. Kahvaltılarını almayan mahkumlar, grev süresince görüşmeci de kabul etmeyecek'' dedi. 
     Cezaevi yönetimi de, Filistinli mahkumların bu sabah kahvaltı almadığını doğruladı, ancak mahkumların hücrelerinde, kantinden aldıkları yiyecekler bulunduğunu söyledi. 
     Mahkumlar, cezaevindeki güvenlik güçlerinin, aramalar sırasında kutsal kitaplara saygısızca davrandığını iddia ederek üç günlük açlık grevi yapacaklarını dün açıklamışlardı. Cezaevi yönetimi, iddiayı derhal yalanlamıştı. 
     
</TEXT>
</DOC>
