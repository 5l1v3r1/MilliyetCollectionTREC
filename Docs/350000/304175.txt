<DOC>
<DOCNO> 304175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonyas12.html </URL>
<DATE> 2005/01/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İşte 2005'in en iddialı 10 filmi... 
</HEADLINE>
<TEXT>

     Hollywood'un 2005 yılında gösterime girmek üzere iddialı yapımlar hazırladığı bildirildi. 
     Hollywood Reporter internet sitesinde, bu yıl sinemaseverlerden en fazla ilgi görmesi beklenen 10 film değerlendirilirken, bu filmlerden hangisinin yılın en büyük gişe hasılatını yapacağını kestirmenin şu aşamada mümkün olmadığı kaydedildi. 
     Amerikan sinemalarında vizyona girme tarihlerinde bazı değişiklikler olabileceği belirtilen bu filmler şunlar 
     -George Lucas'ın yönettiği ''Star Wars Episode III-Revenge of the Sith'' Yıldız Savaşları Bölüm III-Sith'in İntikamı Gösterime 19 Mayıs'ta girmesi beklenen filmin, 21-22 Mayıs'a denk gelen hafta sonu iyi hasılat yapması bekleniyor. Serinin 19 Mayıs 2002 tarihinde gösterime giren ikinci filmi ''Yıldız Savaşları Bölüm II-Klonların Saldırısı'', gösterime girdiği ilk gün 80 milyon dolarlık, ABD'deki gösteriminden ise toplam 311 milyon dolarlık hasılat yapmıştı. Serinin birinci bölümü ise 19 Mayıs 1999 yılında gösterime girdiği gün 65 milyon dolarlık bir hasılat yapmış, filmin ABD'deki toplam gişe hasılatı ise 431 milyon dolar olmuştu. Yıldız Savaşları serisinin üçüncü bölümünde yine Ewan McGregor, Natalie Portman ve Hayden Christiansen rol alıyor. 
     -Steven Spielberg'in yönettiği ''The War of the Worlds'' Dünyalar Savaşı Başrolünü Tom Cruise'un oynadığı film, 29 Haziran'da vizyona girecek. İnsan soyunun sonunu getirebilecek Marslıların dünyayı işgalinin başlattığı galaksiler arası savaşı konu alan film, H.G. Wells'in klasik romanına dayanıyor. Aynı hafta sonu Disney'in ''Chicken Little'' ve Fox'un ''Fantastic Four'' isimli filmlerinin de gösterime girecek olmasından dolayı, Spielberg'in filminin hasılatı bu filmlerle paylaşmak zorunda kalacağı kaydediliyor. 
     -Ridley Scott'un yönettiği ''Kingdom of Heaven'' Cennet Krallığı Gösterime 6 Mayıs'ta girecek film, 12. yüzyılda şövalyeliğe yükselen bir demircinin Haçlı Savaşları sırasında Kudüs için savaşması konu ediliyor. Filmde Orlando Bloom, Liam Neeson ve David Thewlis'in rol alıyor. 
     -Christopher Nolan'ın yönettiği ''Batman Begins'' ABD'de tüm okulların tatile gireceği ilk hafta sonuna denk gelen 17 Haziran'da gösterime girecek filmde, Bruce Wayne ve Kara Şövalye rolünde Christian Bale yer alırken, Michael Caine, Katie Holmes, Liam Neeson ve Morgan Freeman önemli rolleri üstleniyor. 
     -Michael Bay'ın yönettiği ''The Island'' Ada 22 Temmuz'da gösterime girecek fantazi bilim-kurgu türü filmde Ewan McGregor, Scarlett Johansson, Djimon Hounsou ve Steve Buscemi, önemli karakterleri canlandırıyor. Film, 21 yüzyılın ortalarında insanlara yedek organ üretmek amacıyla yaratılarak beslenen klonları ve organları alınmasın diye kaçan iki klonun yaşam mücadelesini anlatıyor. 
     -Mike Newell'in yönettiği ''Harry Potter and the Goblet of Fire'' Harry Potter ve Ateşin Gobleti Gösterime 18 Kasım'da girecek film, Harry Potter serisinin dördüncü bölümünü teşkil ediyor. Şükran Günü ile Noel haftasını da kapsayacak şekilde gösterimde kalacak filmin, büyük bir gişe hasılatı yapması bekleniyor. Aşağı yukarı aynı günlerde gösterime giren Harry Potter serisinin 2001 yılındaki ilk filmi, ilk gününde 90 milyon dolarlık hasılat yapmış ve filmin ABD içindeki toplam hasılatı 318 milyon doları bulmuştu. Gösterime 15 Kasım 2002 yılında giren ikinci bölüm, ilk gün 88 milyon dolar, toplam 262 milyon dolar geçen yaz gösterime giren serinin üçüncü filmi 'Azkaban Mahkumu' ise ilk gününde 94 milyon dolar, toplam 249,5 milyon dolarlık hasılat yapmıştı. 
     -Shawn Levy'nin yönettiği ''The Pink Panther'' Pembe Panter Peter Sellers'in Müfettiş Jacques Clouseau rolündeki unutulmaz performansıyla beyaz perdeyle ilk kez 1963 yılında buluşan ''Pembe Panter'' serisinin 10. filmi olan yapıt, sinema severlerle 23 Eylül'de buluşacak. Sellers'in 1980 yılında ölümünden sonra serinin defalarca yeniden canlandırılmasına çalışılmasına rağmen, bu konuda başarı elde edilememişti. Roberto Benigni'nin başrol oynadığı ''Pembe Panter'in Oğlu'' isimli film, 1993'te gösterime girmiş ve Amerikan sinemalarında ancak 2,4 milyon dolar hasılat yapabilmişti. Bu yıl vizyona girecek filmde ise Müfettiş Clouseau, ünlü komedyen Steve Martin tarafından canlandırılıyor. 
     -Martin Campbell'in yönettiği ''The Legend of Zorro'' Zorro Efsanesi Gösterime 4 Kasım'da girecek romatik-macera türündeki filmde, daha önceki bölüm olan ''Zorro'nun Maskesi'' filminde olduğu gibi Antonio Banderas, Anthony Hopkins ve Catherine Zeta-Jones rol alıyor. Serinin ilk filmi olan ''Zorro'nun Maskesi'' ABD'de toplam 94 milyon dolar hasılat yapmıştı. 
     -Peter Jackson'ın yönettiği ''King Kong'' ''Yüzüklerin Efendisi'' serisinin yönetmeni Jackson'ın yönettiği film, 14 Aralık'ta gösterime girecek. 1933 yılı yapımı efsanevi ''King Kong'' filminin yeni bir uyarlaması olan filmde, Naomi Watts, Jack Black ve Adrien Brody rol alıyor. 
     -Mel Brooks ve Susan Stroman'ın yönettiği ''The Producers'' Üreticiler Gösterime 21 Aralık'ta girecek filmin başrollerinde Nathan Lane ve Matthew Broderick yer alıyor. 
     
</TEXT>
</DOC>
