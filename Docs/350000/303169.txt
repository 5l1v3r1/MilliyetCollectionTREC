<DOC>
<DOCNO> 303169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur37.html </URL>
<DATE> 2005/01/03/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Kızılay ekibi felaket bölgesine gidiyor 
</HEADLINE>
<TEXT>

     Türk Kızılayı'nın, Güney Asya'da meydana gelen deprem ve tsunami felaketi nedeniyle bölgeye göndereceği 11 uzman ve 2 gönüllüden oluşan afet ekibi bugün yola çıkıyor. Türk ekibi, her ülkede bir kasabanın sorumluluğunu üstlenerek, beslenme ve sağlık hizmeti sunacak. 
     Kızılay Genel Başkanlığı'ndan yapılan açıklamaya göre, Kızılay Ekibi, saat 23.10'da İstanbul Atatürk Havalimanı'ndan Bangkok'a hareket edecek. Kızılay Genel Başkanı Talat Yılmaz, ekibi Atatürk Havalimanı'ndan uğurlayacak. 
     Bangkok'tan Endonezya, Sri Lanka, Tayland'a hareket edecek Kızılay ekibi, her ülkede bir kasabanın sorumluluğunu üstlenerek 500 aile ve 2 bin 500 kişiye beslenme ve sağlık hizmeti sunacak. 
     İlk 2 ay acil müdahale daha sonraki 3 ayda ise rehabilitasyon hizmeti verecek olan ekipler, bölgedekilerin acılarını dindirmek için çalışacak. 
     Bölgeye ulaştığı andan itibaren Ulusal Kızılay Kızılhaç Dernekleri ve Uluslararası Kuruluşlar BM, IFRC, ICRC ile temasa geçecek olan Türk ekibi, acil durum müdahalesi yapan kuruluşlara destek sağlayacak. 
     Kızılay, depremden etkilenen bölgelere orta ve uzun vadede ayni ve rehabilitasyon yardımları ulaştırmaya devam edecek. 
     Kızılay'ın başlattığı yardım kampanyası sürerken, Avea kullanıcıları, ''53''e boş mesaj atarak 1 SMS bedeli olan 10 YTL 10 milyon lira ile kampanyaya katkıda bulunabilecekler. 
     
</TEXT>
</DOC>
