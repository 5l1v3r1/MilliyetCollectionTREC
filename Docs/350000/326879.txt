<DOC>
<DOCNO> 326879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/spor/axspo02.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Patron geri döndü 
</HEADLINE>
<TEXT>


Teknik Direktör Daum, Hooijdonk krizinden zaferle çıkarak takımdaki otoritesine yeniden kavuştu. Başkan Yıldırım'ın tam desteğini alan Alman hoca elini daha da kuvvetlendirdi 

YUSUF KOBAL 


Fenerbahçe'de Hooijdonk olayı nedeniyle bir süredir yıpranan Teknik Direktör Christoph Daum, Başkan Aziz Yıldırım'ın son çıkışı ile eski otoritesine kavuştu. Yıldırım'ın, Hooijdonk konusunda kendisine verdiği tam destek sayesinde bir kez daha takımın tek patronu olduğunu kanıtlayan Alman hocanın dünkü antrenmandaki neşesi gözden kaçmadı. Daum'un sezon sonunda gideceğini düşünerek zaman zaman disiplinsiz davranışlar içine giren bazı futbolcuların da bu gelişmelerden sonra artık daha dikkatli davranacağı belirtildi. 

Buzlar eridi 
İkinci Başkan Nihat Özdemir ile yakında masaya oturarak, yeni sözleşme şartlarını görüşecek olan Alman hocanın idmanda Hooijdonk ile şakalaşması da dikkatleri çekti. Hollandalı oyuncuyla aylardır göz göze gelmekten kaçınan Daum, Hooijdonk ile saha içinde bir süre sohbet de etti. Hollandalı oyuncunun, kendisini formda bulduğunu ve oynamak istediğini bir kez daha hocasına ilettiği öğrenildi. 

Adres Samandıra 

Yönetim sezon sonuna kadar Samandıra Tesisleri'nden ayrılmama kararı aldı. Şampiyonluk yarışının iyice kızıştığı haftalarda takıma moral ve destek vermek için kamp ziyaretlerini artırmayı düşünen Sarı - lacivertli yöneticiler, hem çalışmaları izleyecek, hem de oyuncuların her sorunuyla yakından ilgilenecek. Yönetim ilk uygulamayı dün yaptı ve toplu olarak Samandıra'ya gitti. Yöneticiler futbolcularla bir süre sohbet ettiler. 

Servet sıkıntısı 

Sarı - Lacivertli ekip, Gaziantepspor maçının hazırlıklarını çift antrenmanla sürdürdü. Çalışmaya Almanya'dan dönen Serhat Akın da katıldı. Anelka ayağındaki problem nedeniyle kaleci antrenörü İmmel yönetiminde ormandaki parkurda düz koşu yaptı. Teknik Direktör Daum, Serhat, Nobre, Hooijdonk, Cihan, Murat Hacıoğlu ve PAF Takımı'ndan Emrah'a özel bir program uyguladı. Özellikle Hooijdonk attığı gollerle göz doldurdu. Bu arada tedavisi süren Servet'in yaklaşık bir ay sahalardan uzak kalacağı öğrenildi. 


</TEXT>
</DOC>
