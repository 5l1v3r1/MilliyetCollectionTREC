<DOC>
<DOCNO> 344616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo29.html </URL>
<DATE> 2005/05/21/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Ankaragücü 1 - Konyaspor 1 maç bitti 
</HEADLINE>
<TEXT>

     Birinci Süper Futbol Ligi'nde Ankaragücü, Konyaspor ile 1-1 berabere kaldı. 
     İlk yarıda rakip alanda topla daha fazla oynayan ve özellikle Zengue’nin sol taraftan getirdiği toplarla etkili olmaya çalışan Ankaragücü, son vuruşlarda Cenk ve Umut ile etkili olamayınca golü de bulamadı. İlk yarıda oyunu yarı alanında kabul eden Konyaspor ise fazla gelmediği Ankaragücü kalesinde, bir tek Baliç’in ortalarıyla etkili olmaya çalışsa da devrenin sonunda yakaladığı pozisyon dışında rakip ceza alanında pek varlık gösteremedi. 
     4. dakikada Baliç’in kullandığı serbest atışta, top direğin 
     yanından auta gitti. 
     6. dakikada Cenk’in ceza alanı girişinden yerden sert vuruşunda, 
     top yandan auta çıktı. 
     10. dakikada sol taraftan Zengue’nin ortasında kale alanında 
     yükselen Cenk topa kafayla vurdu. Kaleci Özden topu son anda çizgi üzerinden çıkardı. 20. dakikada Umut’un ceza alanı girişinden yerden sert vuruşunda, top yandan auta çıktı. 30. dakikada sağ taraftan Zafer Demir’in ortasında, ceza alanında iyi yükselen Zafer Biryol topa kafayla vurdu. Meşin yuvarlak yandan auta çıktı. 38. dakikada Baliç’in kullandığı serbest vuruşta, yerden sekerek kaleye giden topu Orkun kornere tokatladı. 41. dakikada Umut’un pasında topla ceza alanına giren Cenk’in vuruşunda, kaleci Özden topu son anda tokatlayarak mutlak bir tehlikeyi önledi. 44. dakikada sol taraftan Ankaragücü ceza alanını geçen Eyüp’ün ortasında, kaleci Orkun’u aşan topa Baliç kafayla vurdu. Kaleye giden topu Orkun son anda kornere tokatladı ve maçın ilk yarısı golsüz sona erdi. 
     
     İKİNCİ YARI 

     Karşılaşmanın ikinci yarısında da oyunu kontrol eden taraf Ankaragücü oldu. İkinci yarıda iyice geriye çekilen Konyaspor ise bu yarıda bulduğu tek önemli pozisyondan golü çıkarmasını bildi ve Ankara'dan puanla ayrıldı. 
     50. dakikada Evren'in ceza alanına gönderdiği topu Özgür arka direkte kafayla indirdi. Meşin yuvarlakla buluşan Umut'un dönerek yaptığı vuruşta kaleci Özden topu son anda kornere gönderdi. 
     56. dakikada Cenk'in ceza alanı dışından yerden vuruşunda Özden topu yatarak kontrol etti. 
     77. dakikada hızlı gelişen Ankaragücü atağında topla Konyaspor yarı alanını geçen İsmet, meşin yuvarlağı ceza alanına giren Augustine'nin önüne bıraktı. Bu futbolcunun çapraz pozisyonda yerden vuruşunda top Konyaspor ağlarıyla buluştu 1-0. 
     81. dakikada ceza alanında topla buluşan Cenk göğsüyle düzelttiği topu Augustine'in önüne bıraktı. Bu futbolcunun ceza alanı girişinden yaptığı sert vuruşta meşin yuvarlak üstten auta gitti. 
     86. dakikada gelişen Konyaspor atağında soldan çizgiye kadar inen Baliç'in ortasında arka direkte topla buluşan Eyüp Hasan'ın vuruşunda top ağlarla buluştu 1-1. 
     89. dakikada Augustine'in vuruşunda defanstan dönen topla buluşan İsmet'in ceza alanı girişinden attığı şutta meşin yuvarlak kaleci Özden'de kaldı. 
     Karşılaşma 1-1'lik beraberlikle sona erdi. 
     
</TEXT>
</DOC>
