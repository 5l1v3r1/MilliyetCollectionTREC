<DOC>
<DOCNO> 302576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/soneko01.html </URL>
<DATE> 2005/12/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Otomotiv sektörü 2006'dan umutlu... 
</HEADLINE>
<TEXT>

     Otokoç Genel Müdürü Cenk Çimen, 2006 yılına umutlu baktığını belirtirken, bu yıl 750 bin seviyesinde toplam pazar öngördüklerini, önümüzdeki yıl da pazarın bu rakamlarda olabileceğini söyledi. 
     A.A muhabirinin sorularını yanıtlayan Çimen, 2005 yılının 2004 yılına benzer bir yıl olacağını düşündüğünü belirtirken, bu yıl otomobil satışlarındaki bir miktar gerilemeye karşılık, ticari araçlarda sağlanan artışla birlikte otomotiv pazarının 2004 seviyesinde, yani 750 bin adet civarında olacağını öngördüklerini açıkladı. 
     
     ARALIK BEKLENTİSİ 
     Çimen, Eylül ve Ekim aylarında bir önceki aylara göre pazarda düşüş yaşandığını, normalde ise artış olması gerektiğini belirterek bunu ikinci el oto satışlarındaki tıkanmayla bağladı. 
     Buna karşılık, Kasım'da pazarda bir önceki aya göre artış görüldüğünü anlatan Çimen, bu ay ise yatırım indiriminin yılbaşı itibariyle bitecek olması ve amortisman hakkının kullanılabilmesi gibi nedenlerle satışlarda artış beklediğini vurguladı. 
     
     İKİNCİ EL FİYATLARDAKİ DÜŞÜŞ 
     Eylül ve Ekim'de piyasanın gerilemesinin otomobil stoklarını artırdığını, bunun kampanyalarla eritilmesinin ise hem 0 km hem de ikinci eli aşağı çektiğini kaydeden Çimen, ''Bu dönem dönem oluyor. Zaman içinde fiyatlar bir miktar toparlanacak'' diye konuştu. 
     Sıfır km araçların fiyatlarının şu an uygun olduğunu hatırlatan Çimen, ''İkinci el ucuzsa da tüketici açısından değişen bir şey olmuyor. Bunun için araç değişim için uygun bir zaman'' değerlendirmesinde bulundu. 
     
     2006 ÖNGÖRÜLERİ 
     2006 yılına umutlu baktıklarını da belirten Çimen, ''Faizler önemli, burası sürekli geriliyor. Reel faizlerde aşağı geldiği için tüketici kredileri daha da aşağı gelecek. Dövizde de artış beklenmiyorum. Bu yıl 750 bin seviyesinde bir pazar öngörüyoruz. Önümüzdeki yıl da buralarda olabilir'' diye konuştu. 
     Piyasada yeni model değişimi nedeniyle kampanya ve indirimlerin yoğun olduğuna işaret eden Çimen, burada kıyasıya bir rekabet yaşandığını, bunu da kar marjlarını aşağı çektiğini kaydetti. 
     Kar marjlarının geçen yılın altında olduğunu söyleyen Çimen, ''Şu anda en önemli problemlerden biri bu. Bu ortama ayak uydurabilmek önemli'' dedi. 
     
     EMLAK PİYASASININ ETKİSİ 
     Emlak piyasasındaki hızlı hareketin otomotiv piyasasına etkisi konusunda da Çimen, ''Emlak piyasadan para çekiyor. Uzun vadede otomobile pozitif etkisi olur, ama bugün otomobile gidecek paranın bir kısmı emlağa gidiyor'' değerlendirmesini yaptı. 
     Çimen, uzun dönemli borçlanma ile alınan konutların uzun vadede harcanabilir geliri de kıstığına işaret etti. 
     
</TEXT>
</DOC>
