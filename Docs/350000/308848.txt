<DOC>
<DOCNO> 308848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun44.html </URL>
<DATE> 2005/01/24/ </DATE>
<TIME> 19.47 </TIME>
<AUTHOR>  </AUTHOR>
<HEADLINE>
Annan "Dünya soykırımları önlemede başarısız" 
</HEADLINE>
<TEXT>

     Birleşmiş Milletler BM Genel Sekreteri Kofi Annan, dünyanın Nazilerin yaptığı soykırımdan bu yana birçok kez soykırımları önlemede başarısız olmanın utancını yaşadığını söyledi. 
     Nazi ölüm kamplarının ortadan kaldırılmasının 60. yıldönümü nedeniyle BM Genel Kurulu'nda düzenlenen özel oturumda konuşan Annan, Avrupa'nın göbeğinde, dünya kültürüne büyük katkılarda bulunmuş bir ülkede Nazi soykırımının ortaya çıkmasının önemli faktörlerinden birisinin de gerekli tepkinin zamanında gösterilmemesi olduğunu söyledi. 
     ''Ancak bir şeyler yapmaya çalışan iyi insanlar da vardı'' diyen Annan, Gertrude Luckner ve Oskar Schindler gibi Almanların, Meip Geis, Chiune Sugihara, Selahattin Ülkümen ve Raoul Wallenberg gibi yabancıların isimlerini zikretti. 
     Nazi soykırımının tek kurbanlarının Yahudiler olmadığına işaret eden Annan, Avrupa'da yaşayan yarım milyon Çingene'nin de Yahudilerle aynı akıbeti paylaştıklarını, ayrıca Lehler, Slavlar, Sovyet savaş esirleri, özürlüler, eşcinseller, siyasi muhalifler ve pek çok sanatçı ile yazarın da aynı vahşete maruz kaldığını ifade etti. 
     Buna rağmen Yahudilerin yaşadığı trajedinin benzersiz olduğuna işaret eden Annan, 1,5 milyonu çocuk olmak üzere Avrupa'da yaşayan Yahudilerin üçte ikisinin katledildiğini, Avrupa ve dünyanın kültürel ve entelektüel zenginliğine nüfusları oranının çok ötesinde katkılarda bulunan Yahudi medeniyetinin zarar gördüğünü belirtti. 
     Nobel ödüllü Yahudi yazar Elie Wiesel'in ''Bütün kurbanlar Yahudi değildi, ama bütün Yahudiler kurbandı'' sözüne atıfta bulunan Annan, böylesine bir trajedinin bir daha yeniden yaşanmasına asla müsaade edilmemesi gerektiğini söyledi. 
     Hangi yer ve zamanda ortaya çıkarsa çıksın nefret ve dışlamaya dayalı ideolojilere taviz verilmemesi gerektiğinin altını çizen Annan, bu tür durumlarda ''asla tekrar yaşanmasın'' demenin kolay, ancak harekete geçmenin zor olduğunu ifade etti. 
     Nazi soykırımından bu yana dünyanın defalarca bu konuda başarısız olma utancını yaşadığını belirten Annan, buna Kamboçya, Ruanda ve eski Yugoslavya'da yaşanan katliamları örnek gösterdi. 
     Bugün bile dünyanın dört bir tarafında insanlık dışı vahşet örneklerinin görüldüğünü kaydeden Annan, Sudan'ın Darfur bölgesinde korkunç şeyler yaşandığına işaret etti. Annan, Güvenlik Konseyi'nin talebiyle kendisi tarafından kurulan Uluslararası Soruşturma Komisyonu'nun Darfur'da yaşananların bir soykırım olup olmadığına dair raporunu yarın kendisine sunacağını bildirdi. 
     Annan'dan sonra kürsüye gelen soykırım kurbanlarından yazar Elie Weisel de Nazi katliamları yaşanırken o dönemde Avrupa'nın ve dünyanın yaşananlara duyarsız kaldığına ilişkin bir konuşma yaptı. 
     
</TEXT>
</DOC>
