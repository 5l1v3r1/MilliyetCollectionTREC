<DOC>
<DOCNO> 310286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy25.html </URL>
<DATE> 2005/01/28/ </DATE>
<TIME> 18.46 </TIME>
<AUTHOR>  </AUTHOR>
<HEADLINE>
Arınç "AB, Papadopulos'u ikna etmeli" 
</HEADLINE>
<TEXT>

     TBMM Başkanı Bülent Arınç, İtalyan gazetesi Il Messaggero'da bugün yayımlanan demecinde, Kıbrıs sorununun çözümlenmemiş olmasının Rumların tavrından kaynaklandığını belirterek, ''Avrupa, Kıbrıs müzakerelerinin yeniden başlaması için Güney Kıbrıs Rum yönetimi lideri Tasos Papadopulos'u ikna etmelidir'' dedi. 
     Arınç, Kıbrıs konusundaki bir soruya verdiği yanıtta, Rum kesiminin adadaki sorun çözüme bağlanmadan AB'ye tam üye olarak kabulüyle hata yapılmış olduğuna işaret ederek, şöyle konuştu 
     ''Kıbrıs, çok taraflı bir sorundur ve dolayısıyla da ancak muhtelif tarafların katılımıyla çözülebilir. Bize göre çözüm için önderliğe en uygun kurum Birleşmiş Milletler'dir. AB, Kıbrıs'taki iç meseleler çözüme kavuşturulmadan Rum kesimini tam üye kabul etmekle ciddi bir hata yapmıştır. Annan Planı'nı reddeden Rum kesimi ödüllendirilirken, çözümü kabul eden Türk kesimi cezalandırılmıştır. AB şu aşamada, Papadopulos'u en azından müzakerelere yeniden başlamaya ikna etmek suretiyle çözüm konusunda bir katkı sağlayabilir. Ayrıca adadaki iki kesim arasındaki eşitsizliğin ortadan kaldırılmasına da yardımcı olabilir. Bu çerçevede, halen gündemde olan 259 milyon euroluk yardım planı, umut verici bir sinyaldir.'' Arınç, Avrupa'da bazı kesimlerin Türkiye'nin AB'ye alınmasına karşı çıktıklarının hatırlatılarak, ''Bu sizi kaygılandırıyor mu '' sorusuna karşılık ise ''Hayır. Buna karşı çıkanların olması da doğal'' dedi. 
     Bunda, Türkiye'nin Avrupa'da kendini iyi tanıtamamasının yanı sıra Avrupa'daki bazı yersiz önyargıların da rol oynadığına değinen Arınç, ''Bir de antisemitizm ve yabancı düşmanlığı yapmaktan başka sermayeleri bulunmayan partiler var'' diye konuştu. 
     Arınç, Irak'ta 30 Ocak'ta yapılacak genel seçimler konusunda ise tüm Iraklıları sandık başına gitmeye çağırdı. 
     ''Mevcut atmosferde, Irak'taki seçimlerin halkın gerçek iradesini yansıtamayabileceği konusunda ciddi kaygılarımız var'' diyen Arınç, sözlerini şöyle sürdürdü 
     ''Kuzey Irak'ta Sünnilere ve Türkmenlere yapılan haksızlıklara rağmen, seçimlerin boykot edilmesine karşıyız. Geçen ay, önemli Sünni liderlerle yaptığımız görüşme esnasında da kendilerini seçime mutlaka iştirak etmeleri konusunda teşvik etmeye özen gösterdik.'' 
     
</TEXT>
</DOC>
