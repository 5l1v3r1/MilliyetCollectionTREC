<DOC>
<DOCNO> 332670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur15.html </URL>
<DATE> 2005/04/12/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Ülkü Ocağı'nda kavga 1 yaralı, 13 gözaltı 
</HEADLINE>
<TEXT>

     Süleyman ELÇİN- Kerem PULGAT KONYA, DHA 

KONYA Ülkü Ocakları Başkanlığı görevinden alınmak istenen Fatih Akbaş ve yönetimi ile Ülkü Ocakları Genel Merkezi'nden gelen görevliler arasında çıkan kavgada 29 yaşındaki Mesut Tepeli tabancayla yaralanırken, 13 kişi gözaltına alındı. Polisin güçlükle yatıştığırdığı olaydan sonra ocakta yapılan aramada 8 ruhsatsız tabanca, 3 bıçak, filistin askısı, falaka ve çok sayıda sopa da ele geçirildi. 
     Ülkü Ocakları Genel Merkezi'nden bugün öğlen saatlerinde Selçuklu İlçesi Beyhekim Mahallesi Ertuğrul Sokak Alparslan Türkeş Apartmanı 2'inci katta bulunan Konya Ülkü Ocakları Şubesi'ne gelen bir heyet, yine genel merkez tarafından 8 ay önce göreve getirilen başkan Fetih Akbaş ile yönetiminin yeni bir kararla görevden alındıklarını bildirdi. Bu karara karşı çıkan Başkan Akbas ve yöneticilerle genel merkezden gelen görevliler arasında tartışma çıktı. 
     
     TARTIŞMA, SİLAHLI ÇATIŞMAYA DÖNÜŞTÜ 

     Saatler süren tartışma saat 18.20 sıralarında önce sopalı kavgaya, ardından da silahlı çatışmaya dönüştü. İddiaya göre genel merkezden gelen 29 yaşındaki Mustafa Turan'ın açtığı ateş sonucu Selçuk Üniversitesi İlahiyat Fakültesi 3'üncü sınıf öğrencisi Mesut Tepeli ayağından yaralandı. Bunun üzerine taraflar karşılıklı ateş açmaya başladı. 
     Silah seslerinin yankılanması üzerine çevrede oturanların ihbarı üzerine olay yerine gelen polis, Ülkü Ocakları Şubesi'ne alınmadı. İçerdeki yaralıyı alamayan polis, takviye ekip istedi. Bunun üzerine olay yerine gelen Asayiş Şube Müdürü Ercan Taştekin ile beraberindeki takviye çevik kuvvet zorla içeri girdi. 
     Yaralı Mesut Tepeli, önce Konya Numune Hastanesi'ne buradan da Selçuk Üniversitesi Tıp Fakültesi Hastanesi'ne sevk edildi. Gözaltına alınmamak için direnen ülkücülerle polis arasında arbede yaşandı. Polis, olaya karıştığı gerekçesiyle aralarında Başkan Fatih Akbaş'ın da bulunduğu 13 kişiyi gözaltına aldı. Ülkü Ocağında ve sanıkların üzerinde yapılan aramalarda 8 ruhsatsız tabanca, 3 bıçak, filistin askısı, falaka ve çok sayıda sopa da ele geçirildi. 
     Bu sırada ülkü ocağının bulunduğu sokağa etten duvar ören ülkücüler, basın mensuplarını tartaklayıp olayla ilgili görüntü almasını engellemeye çalıştı. Polis, daha sonra ülkü ocaklarının bulunduğu sokakta geniş güvenlik önlemleri aldı. 
     
     İSİMLER BELİRLENDİ 

     Ülkü Ocakları Konya Şubesi'nde meydana gelen silahlı kavga nedeniyle gözaltına alınanların isimleri belirlendi. Çoğunluğu üniversite öğrencisi olan gözaltındakilerin isimleri şöyle 
     Kırıkkale Üniversitesi Tarih Bölümü Mezunu Tolga Aktaş, Selçuk Üniversitesi İşletme Fakültesi 3'üncü sınıf öğrencisi Serkan Alemdar, Kırıkkale Üniversitesi Tarih Bölümü 3'üncü sınıf öğrencisi Turgay Baştuğ, Kırıkkale Üniversitesi 4'üncü sınıf öğrencisi Selahattin Şahin, Selçuk Üniversitesi İşletme Bölümü 3'üncü sınıf öğrencisi Hüsamettin Tolga Kara, Selçuk Üniversitesi Gıda Bölümü öğrencisi Yavuz Ekşi, Selçuk Üniversitesi İşletme bölümü 4'üncü sınıf öğrencisi Zeki Zorlu, Selçuk Üniversitesi İktisat ve İdari Bilimler Fakültesi öğrencisi Barboros Kaçoğlu, Konya Ülkü Ocakları Başkanı Fatih Akbaş, Osman Erman, Hacı Arap Sargın, Hakan Akçan ve Mustafa Turan. 
     Polis olayı çok yönlü soruştururken, geçtiğimiz günlerde Ülkü Ocakları Genel Başkanlığı koltuğuna oturan 28 yaşındaki Harun Gür tarafından bazı il ve ilçelerdeki yönetim değiştirilmesi için çalışmalar yapıldığı öğrenildi. 
     
</TEXT>
</DOC>
