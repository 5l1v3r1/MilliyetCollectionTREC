<DOC>
<DOCNO> 318716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/guncel/gun01.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek çocuklar daha başarılı 
</HEADLINE>
<TEXT>


2002'de yapılan anket, annesi ve babası çalışanlarla, ailesinin eğitim düzeyi yüksek adayların ÖSS'de başarılı olduğunu ortaya çıkardı 

ANKARA Milliyet 

Öğrenci Seçme ve Yerleştirme Merkezi'nce ÖSYM 2002'de yapılan anket, tek çocuk olan, anne ve babası maaşla çalışan, ailesinin eğitim düzeyi yüksek adayların ÖSS'de başarılı olduğunu ortaya koydu. Sınava 2. kez girenlerin ilk kez girenlerden daha başarılı, 2002'de ailesinin aylık geliri 2000 YTL'den fazla olanların da başarı oranları düşük çıktı. Ankette anne ve babası çalışmayan, 5 ya da daha çok kardeşi olan adayların başarız olduğu, dershaneye hiç gitmeyenlerin de başarı sıralamasında en altta yer aldığı ortaya çıktı. 

Ailenin düzeyi önemli 
ÖSYM Başkanı Ünal Yarımağan, ÖSS'ye giren öğrencilerin sosyoekonomik durumlarıyla başarıları arasındaki ilişkileri belirlemek üzere yapılan anketin sonuçlarını dün açıkladı. 1 milyon 515 bin adayın katıldığı, genel lise öğrencileri üzerinde yapılan anket sonuçlarına göre ÖSS'deki başarıyı en çok anne ve babanın öğrenim durumu etkiledi. Ankette öne çıkan sonuçlar şöyle 
Maaşlı ve ücretli anne babaların çocukları, ÖSS'de en yüksek başarıyı elde etti. Annesi kendi işinde çalışan adaylarla babası çalışmayan adaylar başarısız oldu.2002'de ailesinin aylık geliri 1000-1500 YTL olan adaylar en yüksek başarıyı sağladı. Gelir düzeyinin 2000 YTL ve üzerine çıkması durumunda başarı eğrisinde azalma saptandı. Tek çocuk olanlar en başarılı oldu.Emekli Sandığı'na bağlı olarak çalışan anne babaların çocukları, ÖSS'de en yüksek başarıyı sağladı. Anneleri Bağ - Kur'a kayıtlı olanlarla babaları sosyal güvenlik kurumuna bağlı olmayanlar en düşük başarıyı gösterdi.ÖSS'de en yüksek başarı ikinci girişte, en düşük başarı ilk girişte gösterildi. Lise son sınıfta dershaneye 100 saatten az giden öğrenciler başarısız, 200 saatten çok gidenler başarılı, 100 - 200 saat gidenler en başarılı adaylar oldu. Annesi yüksek lisans yapanlar, okur yazar olmayanlardan yüzde 80 - 90 oranında daha başarılı oldu. Babası doktora yapan adaylar da en yüksek başarıyı sağladı. 

İşsiz babalar arttı 

Çalışmayan babaların oranıyla düşük gelir grubuna giren ailelerin sayısının 1991'e göre arttığını söyleyen Yarımağan, 2 çocuklu aile sayısının artmasını, "AB ülkelerindeki klasik aile tipine yaklaşılıyor" diye yorumladı. Yarımağan, dershaneye gidenlerin sayısında artış olduğunu, annelerin öğrenim düzeyinin yükseldiğini belirtti. 


</TEXT>
</DOC>
