<DOC>
<DOCNO> 341840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko09.html </URL>
<DATE> 2005/05/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yoksula emlak vergisi kolaylığı 
</HEADLINE>
<TEXT>

     Türkiye genelinde 200 metrekareden küçük tek evi bulunan ve hiç bir geliri olmayan mükelleflerden bina vergisi alınmamasına ilişkin uygulamada, bina sahiplerinin "geliri bulunmadığına" ilişkin beyanı yeterli bulunacak. 
     SSK, Bağ-Kur ve Emekli Sandığı’ndan belge istenmeyecek. 
     Maliye Bakanlığı, Türkiye sınırları içinde brüt 200 metre kareyi geçmeyen tek meskeni bulunup hiçbir geliri bulunmayan mükelleflerin indirimli sıfır bina vergisi oranı uygulanmasından yararlanılmasına ilişkin esasları yeniden düzenledi. 
     Konuyla ilgili Emlak Vergisi Kanunu Genel Tebliği Resmi Gazetede yayımlandı. Yapılan düzenlemeyle indirimli bina vergisi uygulamasından yararlanmak isteyen, hiçbir geliri olmayan ve Türkiye sınırları içinde 200 metre kareyi aşmayan tek meskene sahip mükellefler, bu konuya ilişkin şablon olarak hazırlanan beyanı doldurup imzalayarak ilgili belediyelere verecekler. İşlemler bu beyanlar üzerinden yapılacak. 
     Hiçbir geliri olmadığını taahhüt eden mükelleflerin, indirimli vergi oranından yararlanabilmeleri için, gelir vergisine tabi hizmet karşılığı elde edilen ücret, ticari, sınai, mesleki ve zirai faaliyet geliri ile menkul ve gayrimenkul sermaye iradı, faiz ve temettü veya benzeri bir gelirinin olmaması gerekiyor. 
     Mükelleflerin, bu türden bir gelir elde etmeleri veya ikinci bir meskene sahip olmaları halinde, bu değişikliği mükellefiyetlerinin bulunduğu belediyeye bildirmeleri zorunlu olacak. 
     İndirimli vergi oranından yararlanma koşullarını taşımadığı halde, gerçek dışı bildirimde bulunarak indirimli vergi oranından yararlanan mükelleflerle, durumunda meydana gelen değişikliği bildirmeyen mükelleflerden alınması gereken vergi, cezalı olarak ve gecikme faizi ile birlikte tahsil edilecek. 
     İndirimli bina vergisi uygulamasından yararlanmak isteyen mükelleflerden şimdiye kadar, vergi mükellefi olmadıklarına ve Emekli Sandığı, Bağ-Kur ve SSK’da aktif sigortalı olmadıklarına ilişkin yazı isteniyordu. 
     
</TEXT>
</DOC>
