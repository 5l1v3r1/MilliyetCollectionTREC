<DOC>
<DOCNO> 319581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko05.html </URL>
<DATE> 2005/03/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Wolfowitz, Dünya Bankası Başkanlığı yarışında ön sırada... 
</HEADLINE>
<TEXT>

     Irak savaşının mimarlarından Amerikan Savunma Bakanlığı'nın iki numaralı ismi Paul Wolfowitz'in Dünya Bankası Başkanlığı için ilk sıradaki aday olduğu ileri sürüldü. 
     İngiliz Financial Times gazetesinin haberine göre, Dünya Bankası yönetimine yakın kaynaklar, Wolfowitz'in Dünya Bankası James Wolfensohn'un yerine Amerikan yönetiminin düşündüğü isimlerin önde geleni olduğunu belirttiler. 
     ABD'nin eski Endonezya Büyükelçisi Pentagon'un etkin ismi Wolfowitz'in bu göreve seçilmesinin büyük tartışma ve Dünya Bankası Başkanı seçimindeki süreç konusunda yeni soruları akla getireceği belirtilirken, bir Dünya Bankası yetkilisi, Wolfowitz'in bu göreve getirilmesinin özellikle gelişmekte olan ülkeler arasında büyük yankı yaratacağını ifade etti. 
     Haberde, Paul Wolfowitz'i özellikle Beyaz Saray'ın desteklediği belirtilerek, ABD'nin aday listesindeki diğer öne çıkan isimlerin Eli Lilly ilaç şirketinin başkanı ve Amerikan hükümetinin AIDS'le mücadele biriminin başkan yardımcısı Randall Tobias, Hazine Bakanlığı'nın uluslararası işler şefi John Taylor ile Michigan Üniversitesi Rektörü Peter McPherson olduğu kaydedildi. 
     Başkanlık görevine kurumun hissedarlarının karar verdiği, ancak her konuda ABD'nin büyük ağırlığının hissedildiği Dünya Bankası'nda, Avrupalıların Wolfowitz'in adaylığını veto edebilecekleri ifade ediliyor. 
     
</TEXT>
</DOC>
