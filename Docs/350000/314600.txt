<DOC>
<DOCNO> 314600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/siyaset/siy01.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotoğraf yok, türban da yok 
</HEADLINE>
<TEXT>


TBMM'de Arınç'ın projesiyle hazırlanan standart kart sisteminde, milletvekili eşlerinin kimlikleri fotoğrafsız olacak 

SALİHA ÇOLAK Ankara 


TBMM'nin yeni kurumsal kimlik çalışmaları kapsamında, milletvekili eşleri için standart bir kimlik kartı hazırlandı. Ancak kimliklerde fotoğrafa yer verilmedi. Böylece büyük çoğunluğu türbanlı olan milletvekili eşleri, kimlik kartları hazırlanırken önemli bir sorun yaşamaktan kurtarılmış oldu. 
TBMM Başkanı Bülent Arınç'ın başlattığı hizmet projesi nedeniyle bir dizi yeni uygulamaya sahne olan Meclis'te, birçok konuda yeni düzenlemeler getirildi. İçecek ve yiyecek birimlerinde çalışan personel, bıyıklarını kesmek zorunda kaldı. "Kimlik kartları, amblemler, bloknotlar, tebrik kartları, davetiyeler, masa bayrakları, tuvalet işaretleri, yön levhaları, flamalar, klasör kapakları" için standartlar belirlendi. 

Münevver Arınç'ın kimliği örnek oldu 

Kitapçıkta, milletvekili kimlik kartı için Arınç'ın, milletvekili eşi kartı için de eşi Münevver Arınç'ın kimliği örnek verildi. 
Arınç'ın fotoğraflı, Münevver Arınç'ın fotoğrafsız kimlik kartı standart model olarak sunuldu. Milletvekili eşlerinin kimlik kartlarında fotoğraf için yer ayrılmadı. 


</TEXT>
</DOC>
