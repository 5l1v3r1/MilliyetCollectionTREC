<DOC>
<DOCNO> 316467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy26.html </URL>
<DATE> 2005/02/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Mumcu Başka partilerden ''adam tırtıklamak'' niyetinde değiliz 
</HEADLINE>
<TEXT>

     Hükümetten ve AKP'den istifa eden bağımsız milletvekili Erkan Mumcu, yeni siyaset anlayışı içinde, "annesinin-babasının 'sakın siyasete girme' öğütleri verdiği iyi yetişmiş gençlere" yer verilmesi gerektiğini kaydetti. 
     NTV'de katıldığı programda istifasına ve bundan sonraki planlarına ilişkin açıklamalarda bulunan Mumcu, istifasının ardından ortaya atılan iddialara ilişkin olarak "Birisi bu iddiaları kendi şahsını ortaya koyarak gündeme getirirse, buna yanıtını veririm" diye konuştu. Mumcu, Başbakan Recep Tayyip Erdoğan'ın, kendisinden istifa etmesini istediği yönündeki iddialara ise "Asla böyle bir şey olmadı" yanıtını verdi. 
     Mumcu, yaklaşık bir hafta sonra gündeme gelecek olan öğreci affı tasarısına ilişkin görüşlerini ise bir milletvekili olarak o zaman açıklayacağını kaydetti. Mumcu, hükümetteyken, "esas kadronun içinde değil ama şimdilik bize lazım" yaklaşımını hissettiğini belirterek, bu yaklaşımı istifasından sonra kendisini arayanların da hissettiğini gördüğünü ifade etti. Mumcu, AKP ve hükümet içindeki ilişkilerinin, 2.5 yıl sonunda iletişimsizliğe dönüştüğünü belirtti. Mumcu, kendisinin özgürlükçü demokrat olduğunu belirterek, "Özgürlükçü demokrat olmak başka, muhafazakar demokrat olmak başka" diye konuştu. Mumcu, birisinin özgürlüklere, diğerinin ise muhafazakarlığı odaklandığını kaydederek, hükümet üyeleriyle arasındaki görüş ayrılıklarının bu anlayış farklılığından kaynaklandığını vurguladı. 
     
     "TEMBİHLENMİŞ" GENÇLERLE ÇÖZÜM ODAKLI SİYASET 

     Mumcu, Türkiye'de, geleneksel bloklaşmış siyasete prim veren ve çözüm üretimini imkansız kılan bir siyaset yerine, çözüme odaklı bir siyaset modelini ortaya koymak gerektiğini kaydetti. Mumcu bu yeni anlayışta, "annesinin-babasının 'sakın siyasete girme' öğütleri verdiği iyi yetişmiş gençlere" yer vermek gerektiğini vurguladı. Daha önce, bu hareketin, bu yıl sonuna kadar biçimleneceğini düşündüğünü ifade eden Mumcu, istifası sonrasında aldığı mesajların, bunun daha yakın zamanda olabileceğini gösterdiğine dikkat çekti. Mumcu, "Acelemiz yok" diye konuştu. 
     İktidara alternatif yaratma anlayışı içinde olduklarını kaydeden Mumcu, bunu çeşitli siyasi partilerden "adam tırtıklayarak" yapma taraftarı olmadıklarını ifade etti. 
     
     "KİM KİME SONRADAN KATILDI " 

     Mumcu, AKP'ye sonradan katıldığına ilişkin olarak kendisine yönelen eliştirilere ise "Kim kime sonradan katıldı" diyerek yanıt verdi. Mumcu, kendisinin 10 yıldır içinde bulunduğu siyasette, başından beri aynı çizgide olduğunu savunarak, AKP'yi kuranların görüşlerinin ise zaman içinde değişmiş olduğunu ifade etti. 
     
     "KEMAL DERVİŞ'LE GÖRÜŞMEDİM AMA TAKDİR EDERİM" 

     CHP'li Kemal Derviş ile temasları olduğu iddialarını da yalanlayan mumcu, Derviş ile TBMM'de birkaç kez selamlaştığını belirtti. Mumcu, "Çok takdir ederim" dediği Derviş'in, siyaset yaklaşımları, Türkiye gerçekleriyle bire bir örtüşmemesine karşın Türkiye'ye çok katkı yapabilecek bir kişilik olduğunu söyledi. Mumcu, "Adını speküle etmek bana yakışmaz" dediği Derviş hakkındaki komplo teorilerini ise ciddiye almadığını kaydetti. 

     
</TEXT>
</DOC>
