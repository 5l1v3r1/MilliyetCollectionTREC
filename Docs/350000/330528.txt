<DOC>
<DOCNO> 330528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonyas01.html </URL>
<DATE> 2005/04/05/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Soğuk duş Britney Spears yalvardı ama 'hayır' cevabı aldı 
</HEADLINE>
<TEXT>

     Nafiz ALBAYRAK BOSTON, DHA 

      ABD'de ilgiyle izlenen Desperate Housewives dizisinde oynayabilmek için can atan pop müziğin yıldızı Britney Spears, yapımcılardan gelen 'Hayır' yanıtı ile hayal kırıklığına uğradı. 
     İnternetteki Celebrities sitesinin haberine göre, uzun zamandır sahnelerden uzak kalan Britney Spears, ABD'de bir TV kanalında yayınlanan ve kısa sürede izlenme rekorları kırarak 20 milyon televizyon izleyicisini kendine bağlayan dizide rol alabilmek için yapımcılara yalvardı. Ancak, 2 dalda Altın Küre Ödülü kazanarak adını televizyon tarihine yazdıran dizi yapımcılarının 'Hayır' yanıtı, Britney üzerinde soğuk duş etkisi yaptı. 
     'Herkesin birkaç kirli çamaşırı vardır' temasını işleyen ve banliyödeki mutsuz kadınların dramını anlatan, kara mizah yüklü Desperate Housewives dizisinin yapımcıları, "Büyük isimler, dizinin asıl karakterlerinin serüvenlerine zarar veriyor. Britney'e, kendisine uyugun rolümüz olmadığını söyledik" derken, dizide Mike Delfino rolünü canlandıran James Denton, "Bütün Hollywood yıldızları dizide konuk oyuncu olarak rol almak istiyor. Buna olanak yok" diye konuştu. 
     
</TEXT>
</DOC>
