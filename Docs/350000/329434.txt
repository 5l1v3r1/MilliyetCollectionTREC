<DOC>
<DOCNO> 329434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur26.html </URL>
<DATE> 2005/04/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gökçeada'ya deniz ulaşımı yapılamıyor... 
</HEADLINE>
<TEXT>

     Ege Denizi'ndeki olumsuz hava koşulları nedeniyle Gökçeada'ya deniz ulaşımının yapılamadığı bildirildi. 
     AA muhabirinin Türkiye Denizcilik İşletmeleri TDİ yetkililerinden aldığı bilgiye göre, özellikle Ege Denizi'nde saatteki hızı zaman zaman 60-70 kilometreye ulaşan poyraz nedeniyle, Gökçeada-Kabatepe arasındaki araba vapuru seferleri geçici olarak durduruldu. 
     Çanakkale-Gökçeada arasında yolcu ve otomobil taşıyan ''Tekirdağ'' adlı feribotun da arızalı olduğu için bugün yapması gereken seferini gerçekleştiremeyeceği bildirildi. 
     Yetkililer, Çanakkale-Eceabat, Gelibolu-Lapseki ve Bozcaada-Geyikli araba vapuru seferlerinin normal olarak sürdürüldüğünü kaydettiler. 
     Öte yandan, Meteoroloji Müdürlüğü yetkilileri, kuvvetli poyrazın yarın sabah saatlerine kadar etkili olacağını belirttiler. 
     
</TEXT>
</DOC>
