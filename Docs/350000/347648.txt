<DOC>
<DOCNO> 347648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/ekonomi/eko04.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, CNN'in haberini düzelttirdi 
</HEADLINE>
<TEXT>


CNN International'ın altyazı ile verdiği haberde Türk lirasının değer kaybettiğini gören Abdullah Gül, Ali Babacan'ı arayarak ne olduğunu sordu. Gül, haberin asılsız olduğunu öğrenince Dışişlerine talimat vererek CNN'i tekzip etti 

ANKARA Milliyet 

Dışişleri Bakanı Abdullah Gül, Türkiye'nin iç ve dış şoklardan etkilenmeyecek bir yapıya kavuştuğunu belirterek, Fransa'daki anayasa referandumunun sonuçlarının Türkiye'yi ve Türk borsasını etkilemediğine işaret etti. 
Gül, Bahreyn dönüşünde uçakta gazetecilerin sorularını yanıtladı. 
Gül, dün CNN televizyonunu izlerken, altyazıyla Türk lirasının değer kaybettiğinin belirtildiğini gördüğünü ve bunun üzerine Devlet Bakanı Ali Babacan'ı arayarak konuyu sorduğunu ve Babacan'ın da, tam tersine Türk parasının değer kazandığını söylediğini kaydetti. Bunun üzerine, Dışişleri Bakanlığı Sözcüsü Namık Tan'a talimat vererek CNN'i arattığını ve haberin düzeltilmesini istediğini belirten Gül, CNN'in 10 dakika sonra bilgiyi düzelttiğini söyledi. 

'Para yön arıyor' 
Gül, Bahreyn'de çok büyük bir sermayenin olduğunu ve bu paranın gidecek yön aradığını kaydederek, bu ülkeden Türkiye'ye çok büyük bir yatırım akımı olacağına inandığını belirtti. Bir araya geldiği Merkez Bankası yetkililerinin, Türkiye'nin ekonomik alandaki atılımlarından çok etkilendiklerini ve "acaba fırsat mı kaçırıyoruz " diye sorduklarını kaydeden Gül, Avrupa ve ABD artık yaşlandığı ve doyduğu için Körfez ülkelerinin yatırım yapacak yeni yerler aradığını söyledi. Türkiye'nin Körfez ülkelerine yönelik olarak aldığı, vizenin sınır kapısında verilmesi kararından bahseden Gül, bu bölgelerdeki insanları Türkiye'ye çağırdığını söyledi. 

'Karadenize gelebilirler' 
Hükümet olarak, özel sektörlerle işbirliği içinde tanıtım faaliyetleri düzenlenmesinin gerekliliğine işaret eden Gül, "Karadeniz'i, Trabzon'daki Uzun Göl'ü bir görseler, oralarda oteller yapılabilir, tatil köyleri yapılabilir. 
Bütün bunlar pazarlama işi, bunları hep beraber yapacağız" dedi. 





</TEXT>
</DOC>
