<DOC>
<DOCNO> 324059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy21.html </URL>
<DATE> 2005/03/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Patates Araştırma Komisyonu Başkanı "Patateste risk yok" 
</HEADLINE>
<TEXT>

     Patates üreticilerinin sorunlarının araştırılması ve gereken önlemlerin belirlenmesi amacıyla kurulan Meclis Araştırma Komisyonu Başkanı Erdoğan Özegen, patateste herhangi bir risk olmadığını söyledi. 
     Özegen, Türkiye Ziraat Odaları Birliği TZOB Genel Başkanı Şemsi Bayraktar ile birlikte TBMM'de düzenlediği basın toplantısında, bazı yayın organlarında patatesteki hastalıkla ilgili yer alan iddiaların gerçeği yansıtmadığını bildirdi. 
     Haberlerde ''kanser'' kelimesinin kullanılmasının vatandaşlarda infiale neden olduğunu bildiren Özegen, ''Patateste herhangi bir risk yoktur. İnsanlarımız gönül rahatlığıyla patates tüketebilirler. En ufak bir endişe duyulmasına gerek yoktur'' diye konuştu. 
     Özegen, bu tür ''gerçeği yansıtmayan'' haberlerin 2.5 milyon patates üreticisi ile 70 milyon patates tüketicisini olumsuz etkilediğini kaydetti. 
     
     PATATES FİYATLARI DÜŞTÜ 
     TZOB Genel Başkanı Bayraktar ise patatesin nitrat depo ettiğine dair ülkemizde herhangi bir kaydın bulunmadığını belirterek, gerçeği yansıtmayan haberlerin, tarım sektörüne ve çiftçilere zarar verdiğini söyledi. 
     Patateslerin hastalıklı olduğu için satılamadığı yönündeki iddialara cevap veren Bayraktar, ''AB ülkelerine 2004'te 27 milyon 345 bin 749 kilogram taze patates ihracatımız var. Patateslerde nitrat birikimi olsaydı AB'ye patates ihraç etmemiz mümkün olmazdı'' dedi. 
     Patateste hastalık olduğu yönündeki tartışmaların fiyatları etkilediğini anlatan Bayraktar, tartışmalardan önce kilogramı 110-140 bin lira olan patatesin fiyatının 80-90 bin liraya kadar düştüğünü kaydetti. 
     
</TEXT>
</DOC>
