<DOC>
<DOCNO> 341930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo03.html </URL>
<DATE> 2005/05/12/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Hagi " Teknik Direktörlük kariyerimde ilk kupa beni mutlu etti" 
</HEADLINE>
<TEXT>

     Galatasaray Teknik Direktörü Gheorghe Hagi, teknik direktörlük kariyerinde ilk kupasını kazandığını belirterek, bunun da kendisini çok mutlu ettiğini söyledi. 
     Rumen teknik adam, takımının Fenerbahçe’yi 5-1 yenerek Türkiye Kupası’nı 14. kez müzesine götürdüğü maçtan sonra yaptığı açıklamada, "Bu gece çok mutluyum. Teknik direktörlük kariyerimde kazandığım ilk kupadır, bu beni ayrıca mutlu ediyor. Çok iyi bir grup oluşturduğumuza inanıyorum. Bu gece için futbolcularımı tebrik ediyorum" diye konuştu. 
     Hagi, çok iyi bir ekibe karşı oynadıklarını vurgulayarak, "Bu maçta da iyi bir takım olduğumuzu gösterdik. Her şey planladığımız gibiydi. Maç öncesinde hazırladığımız bütün planı sahayı yansıttık. 
     Maçtan önce 5 gol atabileceğimize inanmazdım. İyi bir gündeydik" dedi. 
     Rumen teknik adam, Fenerbahçe’nin de maç boyunca çok sayıda gol pozisyonuna girdiğini, ancak bunları değerlendiremediğini ifade etti. 
     Hagi, ilk hedefleri olan Türkiye Kupası’nı kazandıklarını, şimdi ikinci hedefleri olan lig şampiyonluğu için mücadelelerini sürdüreceklerini söyledi. 
     
     "LİG HENÜZ BİTMEDİ" 
     Galatasaray Teknik Direktörü Hagi, ligin 33. haftasında Fenerbahçe ile Kadıköy’de yapacakları derbi maçın yorumuyla ilgili bir soru üzerine, "Derbiden önce pazar günü zor bir maça çıkacağız. Gücümüze inanıyoruz. Şahsen şunu düşünüyorum ki lig henüz bitmedi" dedi. 
     Hagi, Hakan Şükür’ün performansıyla ilgili bir soru üzerine, "Hakan Şükür benim ve takımım için çok önemli bir oyuncuydu. Çok deneyimli ve profesyonel bir oyuncu. Ama unutmayalım ki takımım ekip olarak çok iyiydi" diye yanıt verdi. 
     Galatasaray Teknik Direktörü, "5-1’lik skor rakibin finale tesadüfen gelmiş olduğunu gösterir mi " şeklindeki soruyu da şöyle yanıtladı 
     "Bu konuda başka yorum yapmaya gerek yok. 5-1 kazandık. Bunun için hazırlanmıştık. Rakibimiz çok kaliteli oyunculara sahip. Ben böyle bir yorum yapamam. Ama bu gece Galatasaray galibiyeti hak etti." Rumen teknik adam, "Bu sonuç iki teknik adamın kulüplerindeki geleceğiyle ilgili bir değişim yapar mı " şeklindeki soruya ise, "Önümüzde 3 maçımız var. Biz teknik direktör olarak sadece bunu biliriz. Bizim durumumuz hava şartlarına benzer. Bunu kabul edip, bu mesleği zevkle ve sevgiyle yapıyoruz. Bunun hem artıları, hem de riskleri var" şeklinde yanıtladı. 
     Hagi, Ribery ve Necati değişikliklerinin risk olup olmadığı yönündeki bir soruyu da şöyle yanıtladı 
     "Rakibimiz ikinci yarının hemen başında iyi pres yaptı. Sahada 2 yorgun oyuncum vardı. Ben de bu değişiklikleri yaptım. Bence iyi bir karar aldım. Çünkü değişiklikten sonra da goller attık. Ben riski, Hasan Şaş değişikliğinde aldım ama, böyle uygun gördüm. Bunda da iyi yaptığımı düşünüyorum. Galatasaray’da sadece 11 futbolcu değil, daha fazlası var." 
     
</TEXT>
</DOC>
