<DOC>
<DOCNO> 340105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun13.html </URL>
<DATE> 2005/05/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bush, Şam'a yaptırımları bir yıl daha uzattı... 
</HEADLINE>
<TEXT>

     ABD Başkanı George W. Bush, Suriye’nin Amerikan ulusal güvenlik, dış politika ve ekonomisi için hala tehdit oluşturduğu gerekçesiyle, bu ülkeye yönelik yaptırımları bir yıl daha uzattı. 
     Amerikan CNN televizyonunun internet sitesinde yer alan Beyaz Saray’ın yazılı açıklamasına göre, Başkan Bush, Suriye’nin "Lübnan’daki işgalini ve kitle imha silahları ile füze programını sürdürerek", terörizme destek verdiğini savundu. 
     Bush, Suriye’nin ayrıca Irak’ın yeniden inşası ve istikrara kavuşması için ortaya konulan uluslararası çabaların altını oyduğu görüşünü dile getirdi. 
     Suriye, onlarca yıldır işgal ettiği Lübnan’daki 14 bin askerini çektiğini açıklamış, geçen ay BM Genel Sekreteri Kofi Annan’a gönderdiği mektupta, 26 Nisan 2005’te çekilme işlemini tamamladığını iletmişti. 
     BM’ye bağlı bir askeri heyet, Suriye’nin Lübnan’dan çekilmesini teyit için bölgede incelemelerini sürdürüyor. 
     ABD Başkanı Bush’un 11 Mayıs 2004’te başlattığı Suriye’ye yaptırımlar çerçevesinde, ABD’deki çok sayıda Suriyelinin banka hesapları dondurulmuş, Commercial Bank of Syria ile bankacılık işlemleri durdurulmuş, Suriye’den ve bu ülkeye uçuşlar askıya alınmıştı. 
     
</TEXT>
</DOC>
