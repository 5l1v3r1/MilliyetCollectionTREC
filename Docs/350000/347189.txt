<DOC>
<DOCNO> 347189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy13.html </URL>
<DATE> 2005/05/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fransa'daki referandum... İtalya Türkiye'ye desteğimiz artarak sürecek 
</HEADLINE>
<TEXT>

     Türkiye’nin AB üyeliğinin en önemli destekçilerinden biri olan İtalya, bu desteğin Fransa’daki referandumun ardından da artarak devam edeceğini bildirdi. 
     AA muhabirine referandumun sonucunu değerlendiren İtalya’nın Ankara Büyükelçiliği yetkilileri, sonucun Türkiye’nin AB üyeliği sürecine ve Brüksel’de AB Konseyi’nde 3 Ekim’de müzakerelerin başlamasına ilişkin alınan karar üzerinde etkisinin olmaması gerektiğini ifade ettiler. 
     Fransız halkının özgür seçimine saygı duyduklarını belirten İtalyan kaynaklar, bununla birlikte, referandumdan "Hayır" sonucunun çıkmasının Avrupa’nın bütünleşme sürecini sekteye uğratmasından dolayı üzüntülerini dile getirdiler. 
     Referandumun AB’nin Türkiye’yi de kapsayacak şekilde genişlemesiyle bir ilgisinin bulunmadığını kaydeden kaynaklar, İtalya Başbakanı Silvio Berlusconi’nin daha önce belirttiği şekilde, İtalya’nın Türkiye’nin üyelik sürecine güçlü desteğinin artarak devam edeceğini ifade ettiler. 
     Kaynaklar, İtalya’nın, Türkiye’nin üyeliği için objektif bir yaklaşım ve bütün adayların tabi tutulduğu eşit muamele yönünde çabalarını sürdüreceğini kaydettiler. 
     
</TEXT>
</DOC>
