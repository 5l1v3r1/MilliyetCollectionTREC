<DOC>
<DOCNO> 312794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/spor/axspo02.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Florida kasırgası 
</HEADLINE>
<TEXT>


Amerikan futbolunun bir yıl merakla beklenen finali Superbowl bu gece TSİ 01.30 oynanacak. Son şampiyon New England Patriots, Superbowl'da kupaya hasret olan Eagles ile karşılaşacak 

CEM YILMAZ 


Birleşik devletlerin en fazla izlenen sporu olan Amerikan futbolunda son noktaya gelindi. Amerikan Futbol Konferansı'nı AFC kazanan New England Patriots ve Ulusal Futbol Konferansı'nın NFC galibi Philadelphia Eagles, 15 Ocak 1967'den bu yana aralıksız olarak düzenlenen Superbowl'un 39'uncusunda bu gece yarısı TSİ 01.30'da karşı karşıya gelecek. Florida'nın Jacksonville şehrindeki Alltel stadyumunda 76 bin futbolsever ve ekranları başındaki milyonlarca izleyici, bir yıldır beklenen büyük finalin heyecanını yaşayacak. 
Son üç yılda iki kez Superbowl'da şampiyon olan New England Patriots bu geceki finali de kazanarak, üçüncü kez zafere ulaşmak istiyor. Bu başarıyı daha önce 1960'larda Green Bay Packers, 1970'lerde Pittsburgh Steelers, 1980'lerde San Francisco 49'ers, 1990'larda Dallas Cowboy elde etmişti. 

Rekorun eşiğinde 
25 Ocak 1981'de Superbowl'da oynayan ve Oakland'a 27-10 yenilen Philadelphia Eagles 24 yıl sonra yeniden final keyfini yaşayacak. Philadelphia 1983'de Philadelphia 76'ers'ın NBA'deki zaferinden bu yana bir kez daha şampiyonluk şansının heyecanını duyacak. 
New England, 9 Eylül'de başlayan ligde oynadığı 16 maçın 14'ünü kazandı, ikinci sıradan doğrudan konferans yarı finaline kaldı, Indianapolis'i 20-3 ve Pittsburgh'u 41-27 yenerek Superbowl'a yükseldi. New England'ın koçu Bill Belichick bu akşamki finali de kazanırsa 10-1'lik galibiyet serisi elde edecek ve efsanevi Vince Lombardi'nin 9-1'lik play - off rekorunu kırmış olacak. 
Eagles ise play - off'larda önce Minnesota'yı 27-14 ardından Atlanta'yı 27-10 yenerek Superbowl'a çıktı. Eagles. Superbowl organizasyonundan önce 1960'da NFL şampiyonluğu kazandı, ancak Superbowl adı altında bu başarıyı yaşamadı. 

İşte kurallar 

Amerikan futbolu çim yüzeyli sahada 11'er oyuncudan oluşan takımlarla oynanıyor. Takımlarda 11 ofans, 11 de defans oyuncusu yer alıyor. Bu oyuncular hücum etme ya da savunma yapma durumlarına göre değişiyor.Bir takım, Touchdown 6 Sayı, Field Goal 3 sayı, ekstra sayı denemesi touchdown 2 sayı, ekstra sayı denemesi field goal 1 sayı şeklinde sayı kazanıyor.Hücum eden takım her üç hak da, 10 yard ilerlemek zorunda. Ancak başaramadığı takdirde dördüncü hak veriliyor. Bu hakta ya hücum organizasyonunu tamamlamaya çalışıyor, ya da boyalı alandaysa field goal deniyor. Hücum eden takımda bir oyuncu topla beraber rakip takımın kale çizgisini geçerse touchdown oluyor.Ekstra sayı denemesi, touchdown yapan takımın üç yard çizgisinden yerde sabit duran topu ayakla vurarak, rakibin iki kale direği arasından geçirmesiyle yapılıyor. Hücum eden takım, dördüncü hakkında rakip takımın boyalı alanı içindeyse, 3 sayılık field goal hakkı elde ediyor. Bu atış, aynen ekstra sayıda olduğu gibi ayakla yapılıyor. 

Kanal Türk'ten canlı yayın 

Super Bowl'da bu gece 76 bin kişilik Alltel Stadı'nda oynanacak final maçı, Kanal Türk'ten naklen ekranlara getirilecek. Yayın 01.30'ta başlayacak. 


</TEXT>
</DOC>
