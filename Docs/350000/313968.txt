<DOC>
<DOCNO> 313968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/guncel/axgun02.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin yarısı 'Mutluyum' diyor 
</HEADLINE>
<TEXT>


Devlet İstatistik Enstitüsü'ne göre, Türk halkının yüzde 48.8'i 2004'te mutluydu. Bu oran 2003'ten yüksek. Ancak Türkler maaşlarından şik yetçi 

ANKARA Milliyet 

Devlet İstatistik Enstitüsü'nün DİE "Yaşam Memnuniyeti Araştırması", Türkiye'de mutlu olduğunu ifade edenlerin oranının 2003'e göre artarak, yüzde 47.6'dan yüzde 48.8'e çıktığını ortaya koydu. 
DİE'nin Kasım 2004'te 6714 bireyle görüşerek yaptığı araştırmaya katılanlardan sadece yüzde 9.3'ü, "çok mutlu" olduğunu belirtti. Mutsuz ve çok mutsuz olanlar yüzde 12.1'lik kesime girdi. DİE'nin açıkladığı araştırmanın diğer sonuçları şöyle 

İş iyi, maaş kötü 
- Kadınların yüzde 10.2'si, erkeklerin yüzde 8.4'ü çok mutlu. Kadınların yüzde 51.3'ü, erkeklerin yüzde 46.1'i mutlu. 
- Yüzde 31.8, aylık kullanılabilir net hane halkı gelirinden memnun değil. 
- 319 milyon liranın altında geliri olanların yüzde 27'si hane halkı gelirlerinden hiç memnun değil. 1 milyar 167 milyon TL ve üzerindeki gelir grubundakilerin yüzde 53'ü memnun. 
- Geçen yıl yardım alan toplam hane oranı yüzde 11.8. 
- Çalışanların yüzde 58.4'ü işinden memnun. İşten elde edilen kazançtan memnuniyette oran yüzde 25.8'e geriliyor. 
- Yüzde 52.7 sosyal güvenlik kuruluş-larından memnun. SSK'da memnuniyetsizlik oranı yüzde 30.9. 
- Geçen yıl ÖSS, LGS vb. giriş sınavlarına hazırlık amacıyla kurs alan çocuğu olan hanelerin yüzde 72.4'ü dershanelerden yararlandı. 
- Kendi geleceğinden umutlu olanların oranı yüzde 61.5. Üniversite mezunlarında umut düzeyi yüzde 78.1. 

Evlilik erkeğe yarıyor 

Evli kadınların yüzde 65.3'ü, evli erkeklerin yüzde 56.2'si mutlu. Evli olmayan kadınların yüzde 52.2'si, erkeklerin de yüzde 49.5'i mutlu.Ankete katılanların yüzde 68.5'i evliliklerinden memnun, yüzde 24.7'si çok memnun. Evlilikten memnun ve çok memnun olan erkeklerin oranı yüzde 96. 

Eğitimli daha mutlu 

Öğrenim durumu yükseldikçe mutluluk düzeyi artıyor. Üniversite mezunlarından yüzde 66.8'i, okuryazar olmayanların da yüzde 53.5'lik kısmı mutlu olduklarını ifade ediyor.En mutlu yaş grubunu da yüzde 60.9'la 18 - 24 yaş grubu oluşturuyor. Bu grubu, yüzde 60.5 ile 65 yaş üzerindekiler izliyor. 

İşte parayla saadet 

Geliri 1 milyar 167 milyon ve üzerinde olan bireylerin mutluluk oranı yüzde 72.6. Geliri 319 milyon liranın altındaki bireylerde bu oran yüzde 41.9.Hanelerin yüzde 30.6'sı aylık geliriyle hane ihtiyaçlarını karşılamasının zor, yüzde 19.8'i çok zor olduğunu ifade ediyor. 

'AB'ye evet' diyen çok 

DİE, "Türkiye'de Bireylerin AB Üyeliğine Bakışı" konulu araştırmasını da açıkladı. Buna göre Türk halkının çok önemli bir kesimi AB yanlısı 
Referandum yapılması durumunda, yüksekokul, üniversite, lisans üstü ve doktorayı tamamlamış bireylerden yüzde 83.4'ü, okuryazar olmayanların yüzde 49.9'u, okuryazar olup okul bitirmeyenlerin de yüzde 59'u, AB'ye üye olunması yönünde oy kullanacağını ifade etti. 

Erkekler, AB'den daha çok şey umuyor 

18 - 24 yaş grubundaki bireylerin yüzde 74.7'si üye olunması, yüzde 15.7'si üyeliğe karşı oy kullanacağını belirtti.Hane halkı geliri 1 milyar 167 milyon lira ve üzerindeki bireylerin yüzde 81.7'si, geliri 319 milyon liraya kadar olanların da yüzde 64.1'i AB'ye üye olunması yönünde görüş belirtti. Üst gruptakilerin yüzde 13.1, alt gruptakilerin de yüzde 13.3'ü de üyeliğe karşı.Türkiye'nin AB'ye üye olması durumunda erkeklerin yüzde 62.3'ü, kadınların yüzde 48.9'u yaşamının olumlu etkileneceğini belirtti. 

Yüzde 8.1, hırsızlık yüzünden mağdur 

Bireylerin yüzde 54.2'si kendini evinde güvenli, yüzde 17'si çok güvenli hissederken, yüzde 13.1'lik kesim de güvensiz ve çok güvensiz hissediyor.Gece yalnız yürürken vatandaşların yüzde 46.4'ü kendini çok güvenli ya da güvenli, yüzde 34.8'i çok güvensiz ya da güvensiz hissediyor. Kadınların yüzde 28'i, erkeklerin de yüzde 17.7'si gece yalnız yürürken kendilerini güvende hissetmediklerini belirtiyor.2004'te hırsızlık olayı yaşadığını belirtenlerin oranı yüzde 8.1. Kapkaçla karşılaşanların oranı yüzde 1.9. 

</TEXT>
</DOC>
