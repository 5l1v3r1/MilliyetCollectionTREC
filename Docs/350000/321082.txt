<DOC>
<DOCNO> 321082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur21.html </URL>
<DATE> 2005/03/05/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ankara'da servislere zam yok 
</HEADLINE>
<TEXT>

     Ankara Umum Servis Aracı İşletmecileri Odası Başkanı Kubilay Cengiz Nergis, eğitimin ikinci yarı yılında servislere zam yapmayacaklarını bildirdi. 
     Nergis, Ankara Umum Servis Aracı İşletmecileri Odası'nda düzenlediği basın toplantısında, yarı yıl tatilinde servislere ücret ödenip ödemeyeceği konusuna da açıklık getirerek, ''Yarıyıl ödentisi, taşıyanla taşınan arasındaki sözleşmeye bağlı'' dedi. 
     Servis taşımacılığının tamamen yasalarla belirlendiğini ifade eden Nergis, taşımacılıkta kesinlikle keyfi uygulama yapılamayacağını vurguladı. 
     Kubilay Cengiz Nergis, bazı art niyetli gurupların açıklamalarına karşı tüm veli öğrenci ve öğretmenleri, dolayısıyla kamuoyunu bilgilendirmek istediklerini belirterek, servis taşımacılığı konusundaki yasal düzenlemeler konusunda bilgi verdi. Tarife yetkisinin kendilerine ait olduğunu ifade eden Nergis, hiçbir servisin kendi başına ücret belirleyemeyeceğine dikkati çekerek, korsan taşımacılık yapanlar konusunda velileri uyardı. 
     Servis işletmesini ve zamları yasalar çerçevesinde yaptıklarını anlatan Nergis, eğitimin ikinci yarıyılında servislere zam yapmayacaklarını bildirdi. Kubilay Cengiz Nergis, fiyat tarifesine, taşımacılık kurallarına uygun hareket etmeyen servislerin şikayet edilmesini istedi. 
     Nergis, taşımacılıkta yaşanan bütün olumsuzlukları tek tek ortadan kaldırdıklarını da vurgulayarak, 2006 yılında servisçilikte altın yılın yaşanacağını bildirdi. 
     
</TEXT>
</DOC>
