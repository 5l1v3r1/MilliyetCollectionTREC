<DOC>
<DOCNO> 333944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun03.html </URL>
<DATE> 2005/04/16/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Çin'de Japonya karşıtı gösteriler sürüyor... 
</HEADLINE>
<TEXT>

     Çin'de Japonya karşıtı gösteriler sürüyor. 
     Şanghay'da binlerce kişinin katıldığı yürüyüşte, Japonya'nın İkinci Dünya Savaşı'ndaki saldırıları protesto edildi. 
     Başkent Pekin'de ise yeni bir protesto dalgasının önlenmesi için çok sıkı güvenlik önlemleri alındı. Japonya Büyükelçiliği ve büyükelçilik konutu yüzlerce asker ve polis tarafından kordon altına alındı. 
     Şanghay'daki Halk Parkı'nda toplanan binlerce kişi Japonya Başkonsolosluğu'na doğru yürüyüşe geçti. 1000 kadar polisin düzeni sağlamaya çalıştığı yürüyüşte, ''Japonya tarihinle yüzleş'' yazılı pankartlar taşındı. 
     ''Japonya'ya karşı savaş bitmedi'' yazılı pankartın da taşındığı gösteride, bir grup, ''Japon saldırganlar ölmeli'' diye slogan attı. 
     Öte yandan Çin'deki Japonya karşıtı internet sitelerinde Pekin'in yanı sıra Tianjin, Guangzhou, Şenyang, Çengdu ve Dongguan şehirlerinde de protesto gösterileri yapılacağı ileri sürüldü. 
     Japon Kyodo haber ajansı, Nanjing ve Hangzhou şehirlerinde protesto hazırlıkları yapıldığını bildirdi. 
     Japonya'da yayımlanan tarih kitaplarında Japon ordusunun saldırılarının örtbas edildiği gerekçesiyle başlayan gösteriler sürerken, Japonya Dışişleri Bakanı Nobutaka Maçimura, Çinli muhatabı Li Caoşing'in Li Zhaoxing davetlisi olarak yarın Pekin'e gelecek. 
     Görüşmelerde, Doğu Çin Denizi'ndeki tartışmalı bölgede petrol arama çalışmaları ile ilgili sorunlar ve yılda 178 milyar doları bulan ikili ticaretin zarar görmemesi yollarının da ele alınacağı öğrenildi. 
     Maçimura'nın gündemindeki en önemli konulardan biri de Japonya'nın Birleşmiş Milletler Güvenlik Konseyi'nin daimi üyeliği için Çin'in tutumunu yumuşatmaya çalışmak olacak. 
     
</TEXT>
</DOC>
