<DOC>
<DOCNO> 331926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun10.html </URL>
<DATE> 2005/04/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Rum Kesimi Değişiklikleri bildirebiliriz ama... 
</HEADLINE>
<TEXT>

     Kıbrıs Rum Parlamentosu Başkanı Dimitris Hristofyas, ''Rum tarafının Annan Planı üzerindeki değişiklik taleplerinin, müzakere masasına getirileceklerinin güvence altına alınması durumunda, BM Genel Sekreteri'ne bildirilmesine itirazları olmadığını'' söyledi. 
     Hristofyas, Atina'da yayımlanan Elefteros Tipos gazetesindeki demecinde, Rum tarafının Annan Planı ile ilgili görüşlerinin yazılı olarak bildirilmesinden önce, BM Genel Sekreteri'nin bu konudaki niyetinin ''açıklığa kavuşturulması'' gerektiğini belirtti. 
     Rum Parlamentosu Başkanı, ''Bizim, yapılmasını istediğimiz değişikliklerle ilgili tezlerimizin ana hatlarının bildirilmesine itirazımız yok. Bu konuda müzakere etmek istediğimiz bölümler bildirilebilir. Ancak, Genel Sekreter'in hakemlik yaparak, kendisine ulaştıracağımız tezlerimizden bazılarını önceden ret etme olasılığının ortadan kaldırılması gerekiyor. Bu nedenle Genel Sekreter'in niyeti açıklığa kavuşturulmalıdır. Tezlerimizle ilgili ayrıntıları ise müzakere masasında ortaya koyacağız'' dedi. 
     Kıbrıs'ta müzakerelerin yeniden başlatılamamasının sorumlusunun Rum tarafı olmadığını savunan Hristofyas, mevcut durumun, ''17 Aralık AB zirvesi öncesinde Türkiye'yi zor durumda bırakmak istemeyen uluslararası toplumun seçimi'' olduğunu iddia etti. 
     Hristofyas, Rumların Annan Planı'na ''Evet'' demeleri için ne yapılması gerektiğine ilişkin soruya ise ''Bu, planda temel beklentilerimizi karşılayacak ve endişelerimizi ortadan kaldıracak özlü değişiklikler yapılmasıyla mümkün olabilir'' yanıtını verdi. 
     Türkiye'nin 3 Ekim tarihine kadar Gümrük Birliği Ek Protokolünü imzalamaması durumunda Rum yönetiminin ne yapacağına ilişkin bir soruyu da yanıtlayan Hristofyas, ''Böyle bir durumda ne yapılacağını şimdiden kestirmek zordur. Ancak, o durumda Türkiye'nin AB perspektifi önemli derecede zora girecektir'' dedi. 
     
</TEXT>
</DOC>
