<DOC>
<DOCNO> 319125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/ekonomi/eko06.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fasonculuktan çıkmalıyız' 
</HEADLINE>
<TEXT>



Türkiye Giyim Sanayicileri Derneği Başkanı Aynur Bektaş, Türkiye'nin artık fasonculuktan çıkıp, kendi dizaynını, modelini dünyaya duyurması gerektiğini söyledi. Bektaş, açıklamada, Türk tekstil ve hazır giyim sanayinin, toplu olarak Türkiye'deki üretimin yüzde 25'ini, istihdamın yüzde 20'sini, ihracatın ise yüzde 28.5'ini yaptığını kaydetti. 
Türkiye'nin gerçekten dünyanın önünde olduğunu, eksik yönünün ise "tanıtım" olduğunu ifade eden Bektaş, "Malımızı markalaştırıp dünyaya duyuramıyoruz. En önemli olay, ülke imajını yükseltmemizdir. Bunu bir an önce geliştirmeliyiz" dedi. 
Özellikle hükümetin bunu bir devlet politikası haline getirmesi gerektiğini belirten Bektaş, sektörün devlet eliyle desteklenmesi gerektiğini kaydetti. 
Avrupa yaşlanırken, Türkiye'nin gençleştiğini ifade eden Bektaş, "Yani bizdeki çocuk nüfusu çok fazla. Bu da Avrupa'nın iştahını kabartıyor. Bizim yaptığımız ürünler Avrupa'ya gidiyor, sonra da Türkiye'ye yüksek fiyatlarla satışa geliyor. Artık fasonculuktan çıkıp, kendi dizaynımızı, modelimizi dünyaya duyurmamız lazım" diye konuştu. 


</TEXT>
</DOC>
