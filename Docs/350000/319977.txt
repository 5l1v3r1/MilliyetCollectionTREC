<DOC>
<DOCNO> 319977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko35.html </URL>
<DATE> 2005/03/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Euromoney Türkiye'nin ekonomik durumu iyileşmeye devam ediyor 
</HEADLINE>
<TEXT>

     Ekonomi dergisi Euromoney, Türkiye'nin ekonomik durumunun iyileşmeye devam ettiğini bildirdi. 
     Euromoney dergisinin son sayısında yer alan Türkiye analizinde, Türkiye'nin petrol fiyatlarındaki artışa, Avrupa Birliği AB faiz oranlarındaki yükselmeye rağmen, tek haneli enflasyon trendini koruduğu kaydedildi. 
     Aralık ayında Türkiye'ye müzakere tarihinin verilmesi öncesinde ve sonrasında Türkiye ekonomisine özellikle portföy cinsinden yatırımların arttığına dikkat çekilirken, geçen yıl, yabancıların 21.2 milyar dolarlık hisse menkul kıymet alıp, 16.8 milyar dolar satarak toplam 37.9 milyar dolarlık işlem gerçekleştirdikleri, bu rakamın bu yıl 40 milyar dolar civarında olmasının beklendiği ifade edildi. 
     
     IMF İLE ANLAŞMA... 
     Euromoney, Türkiye'nin, Uluslararası Para Fonu IMF ile 10 milyar dolarlık bir Stand By anlaşması imzalayacağını hatırlatırken, AB sürecindeki Türkiye'nin, belki de son kez IMF'den mali yardıma ihtiyaç duyacak bir anlaşma yapacağını vurguladı. 
     Türk bankacılık sektörüne olan yabancı ilgisinin de artmakta olduğunun belirtildiği yazıda, bugün Türk bankacılık sektörünün yalnızca yüzde 5'inin yabancıların elinde bulunduğu, AB'de bu ortalamanın ise yüzde 24 düzeyinde olduğu ifade edildi. 
     
     AB SÜRECİNİN TÜRKİYE'YE YAPACAĞI ETKİLER... 
     Dergi, AB sürecinin, Türk ekonomisini ve halkını değiştireceğini vurgularken, bu süreçte yapılacak yapısal değişimin, Türkiye'yi yabancı yatırımcılar açısından daha cazip bir ülke haline getireceğine dikkat çekti. 
     Başlangıçta AK Parti Hükümeti hakkında bazı kaygıların bulunduğuna dikkat çekilen yazıda, Hükümetin, AB sürecinde gerçekleştirdiği radikal demokratik reformların bu kaygıları tamamıyla dağıttığı ifade edildi. 
     AB tam üyeliği sürecinde, Türkiye'de, AB normlarına uymak açısından bazı değişikliklerini yaşanacağı belirtilirken bu değişikliklere örnek olarak, ''taksi şoförü ile yolcu koltuğunun cam ile ayrılacak olması, okul otobüslerinde emniyet kemerinin zorunlu hale gelmesi, asansörlerin acil çıkış kapılarının bulundurulması'' gösterilirken, Türk damak tadına uygun bazı gıdaların ise AB kriterleri taşıyamaması halinde marketlerin raflarından kaldırılacağı, çok sıkı çevre standartlarının uygulanacağı kaydediliyor. 
     Hükümetin, Türkiye'nin komşularıyla da çok başarılı bir politika izleyerek eski düşmanlıkların sona ermesini sağladığının belirtildiği yazıda, Türkiye'nin, ekonomik ilişkileri güçlendirerek, komşuları arasındaki düşmanlıkları dostluğa dönüştürdüğü, Türkiye'nin Yunanistan, Suriye, İran ve Rusya ile çok sağlıklı ilişkiler içinde bulunduğu, bunun da ekonomik ilişkilerin güçlendirilmesiyle sağlandığı kaydedildi. 
     
     CARİ İŞLEMLER AÇIĞI KAYGISI... 
     Dergiye göre, Yeni Türk Lirası'nın değer kazanması, YTL cinsinden enstrümanlara yatırımı cazip hale getirirken, dış ticaret ve cari işlemler açısından kaygıları da artırıyor. 
     Bu arada, Türklerin 60-100 milyar dolarlık yabancı para cisinden tasarruflarının bulunduğuna dikkat çekilen yazıda, Türkiye ekonomisine güven arttıkça bu paraların da YTL cinsinden yatırımlara yöneldiği vurgulandı. 
     
</TEXT>
</DOC>
