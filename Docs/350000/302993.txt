<DOC>
<DOCNO> 302993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun37.html </URL>
<DATE> 2005/01/03/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Felaket en çok onları vurdu, İsveçliler ağlıyor 
</HEADLINE>
<TEXT>

     Güney Asya'daki deprem ve tsunami felaketinde 5 bin İskandinav turistin kaybolmasına ağlayan Kuzey ülkeleri, ölü sayılarının artmasından endişe ediyor. 
     Son belirlemelere göre 2915 İsveçli, 275 Norveçli, 247 Danimarkalı ve 186 Fin kayıp bulunuyor. Norveç makamları çok sayıda kişiden de haber alınamadığını belirtiyor. 
     Diğer Avrupa ülkelerinden Almanya'nın bin kadar, İtalya'nın da 660 kayıp vatandaşının olduğu haber veriliyor. 
     Özellikle 200 yıldır hiçbir savaşta yer almayan İsveç'in yüzyıllardan beri karşılaştığı bu en büyük felaket nedeniyle Stockholm, kurbanların kimliklerinin belirlenmesi için Güney Asya'ya çok sayıda uzman ekip gönderdi. 
     Karanlık ve soğuk kış aylarından kaçmak isteyen Kuzeyli turistler için, özellikle son dönemde zayıf dolar ve güçlü iç ekonomi gibi etkenler, Güney Asya en çekici tatil yerlerinden biri haline geldi. 
     İskandinav ülkelerinin dışında diğer Avrupa ülkeleri de resmi kayıp sayılarını da sürekli güncelleştiriyor. 
     Felakette 7 vatandaşını kaybeden Avusturya, kayıp sayısını 468 olarak açıkladı. Avusturya makamları, felaket bölgesinde bulunan 679 vatandaşıyla temas kurulamadığını bildirdiler. 
     Hollanda da son olarak felakette 7 vatandaşının öldüğünü, 30 kadarının kaybolduğunu açıkladı. Yetkililer, 200 kadar kişiden de haber alamadıklarını belirttiler. 
     
     Bin Alman kayıp 

     Bu arada, Almanya Federal hükümet sözcü yardımcısı Thomas Steg, Güney Asya felaketinde 1000'in üzerinde Alman vatandaşının kaybolduğunu söyledi. 
     Steg, bugün yaptığı açıklamada Alman basınında yer alan 3 bin Alman vatandaşının kayıp olduğu haberlerinin spekülasyon olduğunu belirterek, ''Bu insanların yakınlarına karşı bir sorumsuzluktur'' dedi. 
     Federal İçişleri Bakanlığı'ndan yapılan açıklamada da bugün kimlik tespiti için Federal Kriminal Dairesi'nden 12 kişilik ekibin Tayland'ın Puket adasına gideceği belirtildi. 
     Açıklamada, bölgedeki kayıp Almanların hayatta olmalarının umut edildiği kaydedildi. 
     Dışişleri Bakanlığı Müsteşarı Klaus Scharioth da kayıp Alman vatandaşı sayısının 1000'in üzerinde olduğunu tekrarlayarak, 46'sı Tayland'da, 14'ü de Sri Lanka'da olmak üzere 60 Alman vatandaşının hayatını kaybettiğini açıkladı. 
     Scharioth, Sri Lanka'daki 7 yaralı Alman vatandaşının bugün Almanya'ya getirileceğini belirtti. 
     
     EN AZ 80 BELÇİKALININ ÖLDÜ 

     Öte yandan, Belçika Dışişleri Bakanlığı, Güney Asya'daki deprem ve tsunami felaketinde yaşamını yitiren Belçikalı sayısının en az 80 olduğunu bildirdi. 
     Dışişleri Bakanı Karel de Gucht, bugüne kadar cesedi bulunup kimliği belirlenen Belçikalı sayısının 6 olduğunu, kayıp Belçikalılardan 74'ünün de Tayland'da öldüğünün kesin gözüktüğünü açıkladı. 
     Bakanlık açıklamasına göre ayrıca, Tayland'da felaket bölgesindeki 58 Belçikalı ile Sri Lanka'daki 4 Belçikalının da yerleri de aradan geçen süreye rağmen belirlenemiyor ve ölmüş olabilecekleri düşünülüyor. 
     Belçika'da oluşturulan ''kriz masası'', bölgedeki Belçikalı turistlerin kimliklerini, yerlerini ve sağlık durumlarını araştırmayı sürdürüyor. Felaket bölgesinde toplam 400 ila 500 Belçikalının bulunduğu belirlendi. 
     Belçika Federal Polisi, Tayland'a gönderilen ekiplerin ''görsel olarak'' 40 Belçikalının cesedini belirlediklerini, bunların kimlikleri üzerinde araştırmaların devam ettiğini duyurdu. 
     Brüksel hükümetinin, bugün toplanarak, ''ulusal yas'' günü belirleyeceği bildirildi. 
     
</TEXT>
</DOC>
