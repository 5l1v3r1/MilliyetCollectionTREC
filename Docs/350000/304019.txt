<DOC>
<DOCNO> 304019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko21.html </URL>
<DATE> 2005/01/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Prof.Dr. Çengel Nükleer enerjiye gelişmekte olan ülkeler başvuruyor 
</HEADLINE>
<TEXT>

     ABD Nevada Üniversitesi Makine Mühendisliği Bölümü Öğretim Üyesi Prof. Dr. Yunus Çengel, Türkiye'nin özkaynak zengini bir ülke olduğunu belirterek, nükleer enerjiye genelde gelişmekte olan ülkelerin başvurduğuna dikkat çekti. 
     Ege Üniversitesi EÜ Mühendislik Fakültesi'nde düzenlenen ''Türkiye ve Dünyada Yenilenebilir Enerji Kaynakları ve Türkiye'nin Enerji Geleceği'' konulu konferansta konuşan Çengel, dünyadan çeşitli örnekler vererek, Türkiye'nin de yenilenebilir enerji kaynaklarına yönelmesi gerektiğini söyledi. 
     Türkiye'nin özkaynak bakımından çok zengin olduğunu dile getiren Çengel, ''Türkiye, tüm elektrik enerjisini hidroelektrik enerjiden karşılayabilecek durumda. Tüm kapasite devreye sokulduğu taktirde dışarıdan enerji alımına gerek kalmayacak. Nükleer enerji ilk değil, son seçenek olmalı. Nükleer enerjiye genellikle gelişmekte olan ülkeler başvurmakta. Gelişmiş ülkeler ise öncelikle yenilenebilir enerji kaynaklarına yönelmekte'' dedi. 
     Alternatif enerji kaynakları içerisinde rüzgar enerjisinin en hızlı büyüyen enerji üretim sektörü olduğunu ifade eden Çengel, bu konuda AB ülkelerinin ön sıralarda yer aldığını, Türkiye'nin de bu yarışta yer alması gerektiğini belirtti. 
     EÜ Mühendislik Fakültesi Dekanı Prof. Dr. Mustafa Türksever ise 21. yüzyıla girerken artan nüfus ve sanayileşmeden kaynaklanan enerji gereksiniminin had safhaya vardığını, enerji üretimi ve tüketimi arasındaki açığın da giderek büyüdüğünü söyledi. 
     Türksever, özkaynaklardan yararlanma konusunun giderek önem kazandığını ifade ederek, gelecek yüzyılda tükenmez ve temiz enerji kaynakları kullanımında atılım yapılacağını kaydetti. 
     
</TEXT>
</DOC>
