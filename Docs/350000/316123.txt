<DOC>
<DOCNO> 316123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy32.html </URL>
<DATE> 2005/02/17/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Başbakan Erdoğan yurda döndü... 
</HEADLINE>
<TEXT>

     Başbakan Recep Tayyip Erdoğan, Arnavutluk ve Bosna Hersek'e ziyaretini tamamlayarak saat 19.50'de yurda döndü. 
     Erdoğan'ı, Esenboğa Havalimanı'nda Dışişleri Bakanı ve Başbakan Yardımcısı Abdullah Gül, Başbakanlık Müsteşarı Ömer Dinçer, Ankara Valisi Kemal Önal ve öteki yetkililer karşıladı. 
     Başbakan Erdoğan ile birlikte eşi Emine Erdoğan da Ankara'ya geldi. 
     
     ZİYARETİNİN OLUMLU GELİŞMELER OLDUĞUNU SÖYLEDİ 

     Başbakan Recep Tayyip Erdoğan, ABD'li işadamları heyetinin KKTC'yi ziyaretinin çok olumlu olduğunu belirterek, ''Temennimiz odur ki bu sadece ABD tarafından atılmış bir adım olarak kalmasın. Bunu Avrupalı dostlarımız da yerine getirmeli, çünkü bizlere verilmiş sözleri var'' dedi. 
     Arnavutluk ve Bosna Hersek'e ziyaretini tamamlayan Erdoğan, Esenboğa Havalimanı'nda yaptığı açıklamada, özellikle Arnavutluk'taki görüşmelerin çok verimli geçtiğini söyledi. 
     Türkiye'ye karşı iki ülkede de çok olumlu bir bakış bulunduğunu kaydeden Erdoğan, ekonomik, ticari, siyasi, kültürel ilişkileri geliştirme konusunda bir mutabakat olduğunu açık ve net şekilde gördüklerini kaydetti. 
     Türk Silahlı Kuvvetler'nin görev yaptığı Danışma ve Koordinasyon Timi Komutanlığı'nı da ziyaret etme fırsatı bulduğunu belirten Erdoğan, şöyle konuştu 
     ''Bosna Hersek'te, Bakanlar Kurulu Başkanı, Cumhurbaşkanlığı Konseyi üyeleri ve Bosna Hersek Parlamentosu temsilcileri, Temsilciler Meclisi Başkanı, başkan yardımcıları, Halk Meclisi Başkanı ve Yardımcıları ile bir araya gelme imkanı bulduk. Görüşmeler çok verimli geçti. 
     Her iki ülke ile aramızda mevcut tarihi, kültürel ve akrabalık bağlarının verimli bir stratejik ortaklık yönünde ilerlemesi için atılması gereken adımların neler olabileceğini, bundan sonraki süreçte de üst düzey siyasiler olarak daha sık bir araya gelmek ve bunun yanında özellikle iş konseylerimizi daha aktif şekilde çalışmalarına zemin hazırlamanın da kararını verdik. 
     Gerek Arnavutluk'ta gerekse Bosna Hersek'te iş konseylerimizi bir araya getirmek suretiyle kendilerine hitap etme imkanı bulduk ve eş kuruluşlarımızın birbirleriyle bundan sonraki süreci daha hızlı bir şekilde geliştirmelerini, bu konuda siyasiler, hükümetler olarak bizler elimizden gelen desteği vereceğimizi ve bu konuda yine her iki tarafta da bir mutabakat olduğunu ifade ettik.'' Erdoğan, Bosna Hersek ile Çifte Vergilendirmenin Önlenmesi Anlaşması'nı imzaladıklarını anımsatarak, ''Bu da Bosna Hersek ile olan bundan sonraki ekonomik ve ticari münasebetlerimizde iş adamlarımızın önünü açan ve hukuki altyapısını oluşturan bir anlaşma olmuş oldu'' dedi. 
     Başbakan Erdoğan, gezi sırasında ayrıca Mostar'ı ziyaret etme imkanı bulduğunu da hatırlatarak, Mostar köprüsünün Osmanlı mirası olarak ne kadar önemli olduğunu belirtti. Erdoğan, ''Zenginlikleriyle adeta ülkemizden bazı görüntüleri yaşar gibi olmak, onu orda görmek bize gerçekten duygulu anlar yaşatıyor'' diye konuştu. 
     Mostar'daki Türk Konsolosluğu'nu da ziyaret ettiğini belirten Erdoğan, Balkanlar'a başbakan olduktan sonra ilk ziyareti yaptığını kaydetti. Erdoğan, bölgenin ihmal edilmemesi gerektiğini vurguladı. 
     
     SORULAR 

     Başbakan Erdoğan bir gazetecinin, ABD'den işadamları heyetinin KKTC'de temaslarda bulunduğunu hatırlatarak, ''Gelinen bu aşamayı nasıl buluyorsunuz '' sorusu üzerine, 24 Nisan arifesindeki çalışmalarda, ABD'nin özellikle KKTC'ye uygulanan izolasyonla ilgili, ekonomik, kültürel ulaşım, spor gibi konularda iyileştirme olacağı sinyallinin kendilerine verildiğini söyledi. 
     Erdoğan, şu anda adımlar atılıyorsa bunun kendilerinin beklentileri olduğunu vurgulayan Erdoğan, şöyle devam etti 
     ''Bunlar olumlu gelişmelerdir. Temennimiz odur ki bu sadece ABD tarafından atılmış bir adım olarak kalmasın. Bunu, Avrupalı dostlarımız da yerine getirmeli, çünkü bizlere verilmiş sözleri var. 'Yeter ki sizler Annan Planı'na Türkiye olarak elinizden gelen desteği verin' dediler, bizler de elimizden gelen desteği verdik. Şimdi ekonomik, ticari alanda bu tür adımlar atılıyorsa bunlar şüphesiz ki beklentilerimiz doğrultusunda olumlu gelişmelerdir ve daha da gelişerek bu sürecin devamını temenni ediyoruz.'' Erkan Mumcu'dan istifasıyla boşalan Kültür ve Turizm Bakanlığı'na atamanın ne zaman yapılacağını soran gazeteciye de Erdoğan, ''Yeni geldik, arkadaşlarımızla görüşür, ondan sonra atamayı yaparız'' dedi. 
     Erdoğan, ''Mumcu'nun, arkadaşlarına danışarak istifa ettiğini söylediğini'' belirten bir gazeteciye de ''Değerli arkadaşlar bu bizim sorunumuz değil. Arkadaşımızın kişisel sorunudur, bizi ilgilendirmez'' diyerek karşılık verdi. 
     
</TEXT>
</DOC>
