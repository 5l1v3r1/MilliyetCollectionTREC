<DOC>
<DOCNO> 316962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonsiy07.html </URL>
<DATE> 2005/02/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İhracı istenenler Baykal'ın ihracını isteyecek... 
</HEADLINE>
<TEXT>

     CHP'de 13'üncü Olağanüstü Kurultay öncesinde rüşvet aldıkları iddiaları üzerine, partiden kesin ihraçları istenen eski Yüksek Disiplin Kurulu YDK üyeleri Engin Baba ve Cafer Dursun, Genel Başkan Deniz Baykal hakkında hazırladıkları raporu savunmaları sırasında YDK'ya sunacak ve Baykal'ın ihracını isteyecek. 
     CHP'de olağanüstü kurultayın ardından, disiplin dosyaları birer birer Yüksek Disiplin Kurulu'nda YDK ele alınmaya başlandı. Geçen günlerde ilk toplantısını yapan YDK, illerden gelen bazı dosyaları karara bağladı. 
     Niğde Milletvekili Orhan Eraslan'ın başkanlığındaki yeni YDK olağanüstü Kurultay öncesinde Şişli Belediye Başkanı Mustafa Sarıgül'ün ihraç edilmemesi yönünde oy kullanan ve bu karar için rüşvet aldıkları iddia edilen eski YDK üyeleri Engin Baba ve Cafer Dursun'a, tebligat gönderdi. 
     Tebligat gereğince, Baba ve Dursun 4 Mart'ta CHP genel merkezinde savunmaya çağrıldı. 
     
     RAPOR HAZIRLADILAR 
     Edinilen bilgiye göre, kurultayda Mustafa Sarıgül'ün genel başkanlık adaylığını destekleyen ve partiden kesin ihraçları istenen Baba ve Dursun savunma yapacak. Baykal'ın Sarıgül yanlısı muhalifler aleyhine yaptığı konuşmaları ve parti tüzüğüne aykırı olduğunu iddia ettikleri davranışları bir rapor haline getiren Baba ve Dursun, hazırladıkları bu raporu 4 Mart'ta yapacakları savunmayla birlikte YDK'ya sunacak. Baykal'ın bu tutumuyla tüzüğe aykırı davrandığını ileri sürecek olan Baba ve Dursun, Baykal'ın "partiden ihraç edilmesi gerektiği" görüşünü savunacak. 
     
     TÜYSÜZ DE AYNI GÜN SAVUNMA YAPACAK 
     Öte yandan, olağanüstü kurultaya silahla girdiği belirlenen ve Divan Başkanı Şinasi Öktem'e yumuruk atma girişiminde bulunan Şanlıurfa Milletvekili Turan Tüysüz de Baba ve Dursun ile aynı gün savunma yapacak. Tedbirli olarak YDK'ya sevk edilen Tüysüz'ün ihracına kesin gözüyle bakılıyor. 
     
</TEXT>
</DOC>
