<DOC>
<DOCNO> 310808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sontur01.html </URL>
<DATE> 2005/01/30/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Silahıyla firar eden asker, polise ateş açtı... 
</HEADLINE>
<TEXT>

     Silahıyla birliğinden firar eden asker, kimlik soran polise ateş açtı. Asker ayağından vurularak yakalandı. 
     Donanma Komutanlığı Karargah Destek Komutanlığı'nda görevli asker Muhammet Serkan Onur 21 , tüfeğiyle birliğinden firar etti. 
     İstanbul'a gitmek için Kocaeli Şehirlerarası Otobüs Terminali'ne gelen sivil kıyafetli askerden şüphelenen polis, kimlik kontrolü yapmak istedi. Yakalanacağını anlayıp kaçmaya çalışan asker, peşinden koşan polise, rasgele ateş etmeye başladı. Polisin de karşılık vermesi üzerine ayağından vurulan asker kaçtı. 
     Askerin açtığı ateşten kimse yaralanmazken, otomatik silahtan çıkan kurşunlar, park halindeki 2 otomobille terminalin giriş duvarına isabet etti. 
     Polisin takviye kuvvet istemesi üzerine bölgeye Özel Harekat Şube Müdürlüğü, Terörle Mücadele Şube Müdürlüğü, Önleyici Hizmetler Şube Müdürlüğü, Kaçakçılık ve Organize Şube Müdürlüğü ile Asayiş Şube Müdürlüğü'ne bağlı ekipler sevk edildi. 
     Tavşantepe Mahallesi'nde boş bir arazide kıstırılan asker, polisin ''teslim ol'' çağrısına olumsuz yanıt vermesi üzerine düzenlenen operasyonla yakalandı. 
     Sol ayağına 2 kurşun isabet ettiği belirlenen asker, Kocaeli Devlet Hastanesi'nde ilk tedavisi yapıldıktan sonra Gölcük Deniz Hastanesi'ne sevk edildi. 
     Gölcük Deniz Hastanesi'nde tedavisi süren er Muhammet Serkan Onur'un sağlık durumunun iyi olduğu öğrenildi. 
     Bu arada, Askeri Savcılığın Serkan Onur'la ilgili soruşturma başlattığı bildirildi. 
     Askeri Savcılıkça ifadesi alınan Onur'un ailevi problemleri olduğu ve Karargah Destek Komutanlığı'ndaki vatanı görevine 4 ay önce başladığı belirlendi. 
     Onur'un, tedavisi tamamlandıktan sonra Askeri Mahkeme'ye sevk edileceği kaydedildi. 

     
</TEXT>
</DOC>
