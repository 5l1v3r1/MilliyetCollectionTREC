<DOC>
<DOCNO> 317096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/spor/spo03.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan'dan son nokta 
</HEADLINE>
<TEXT>


Galatasaray'ın golcü futbolcusu, Milli Takım ve Ersun Yanal ile ilgili asla konuşmayacağını açıklarken, "Söylentilerin içinde olmayacağım, kimseye de cevap vermeyeceğim" dedi 

ERHAN TELLİ 


Yanıt vermiyor 
SARI - Kırmızılı forma altında attığı gollerle gündemdeki yerini koruyan Hakan Şükür, A Milli Takım ve Teknik Direktör Ersun Yanal konusunda sessiz kalma kararı aldığını söyledi. Yıldız futbolcu, "Eğer düşündüklerimi veya o takım içinde yaşadıklarımızı farklı bir şekilde değerlendirirsem, doğru olmaz. Bu yüzden söylentilerin içinde olmayacağım. Kimseye de cevap vermeyeceğim" dedi. 

'Düşünmüyorum bile' 
ERSUN Yanal'ın övgü dolu mesajlarına bile yanıt vermeyen Hakan Şükür, aklında Milli Takım ile hiçbir düşünce olmadığını ve kimseyle bu konuyu konuşmadığını belirtti. Galatasaray'ın yıldızı sözlerini şöyle sürdürdü "Hepimiz hasbelkader bir yerde, bir görev yapıyoruz. Kadroya alınmamayı saygıyla karşıladım. Bu hep böyle olacak. Ama bundan sonra beni ilgilendirmiyor." 

'Havamız çok iyi' 
İKİNCİ Başkan Ergun Gürsoy ile Hagi'nin kol kola tribünlere gitmesini de yorumlayan Hakan, "Kulüp içinde kaynaşma havası her zaman var" dedi. Golcü futbolcu, "Ufak tefek problemler basına çok farklı yansıyor. Hocamızın yapmış olduğu açıklamalarda hedef olarak Ergun ağabey belirlenmişti. Bence böyle bir sorun yoktu. Bu sevgi camiada herkese örnek olup yayılmalı" diye konuştu. 

Ribery havaya girdi 

Sarı-Kırmızılılar'ın Fransız yıldızı, Ali Sami Yen Stadı'nda ilk olarak yumruk şov yapmayı öğrendiğini açıkladı 

'Çok hoşuma gitti' 
GALATASARAY'IN yeni transferi Franck Ribery, Ali Sami Yen'deki ilk randevusunda tribünleri büyülerken, taraftarların coşkusu karşısında heyecanlı dakikalar yaşadığını açıkladı. Fransız oyuncu, Ali Sami Yen Stadı'nı çok sevdiğini belirterek, "En çok hoşuma giden şey, maç öncesi ısınırken yaptığım yumruk şov oldu. Bunu ilk kez gördüm ve çok hoşuma gitti" dedi. 

'Çok ateşliler' 
ALİ Sami Yen'deki atmosferi de değerlendiren Ribery, taraftarların çok ateşli olduğunu dile getirdi. Genç yıldız, "Sahaya adımımı attığım ilk anda özel bir ortama geldiğimi hissettim. İlk amacım bu takımda başarılı olmak. Galatasaray çok büyük bir takım. Bu takımın her yıl ligi ilk üç içinde bitirmemesi mümkün değil. Çok iyi işler yapacağım" diye konuştu. 

Samsun alarmı 

Aslan'a durmak yok 
GALATASARAY, Sakaryaspor galibiyetinin ardından izin yapmadan Samsunspor karşılaşmasının hazırlıklarına başladı. Sakarya karşılaşmasında forma giyen oyuncuların düz koşuyla katıldığı idmanda pas çalışmasının ardından çift kale maç yapıldı. Hagi'nin de forma giydiği maçta sakatlıktan yeni çıkan Hasan Şaş attığı birbirinden güzel gollerle arkadaşlarının alkışını aldı. 

Hakan ve Ribery iyi 
SARI - Kırmızılılar'da Tomas, Sabri, Hakan Yakın ve Conceiçao salonda kondisyon idmanı yaparken, izin alarak Almanya'ya giden kaleci Aykut ile dedesinin vefatı sonrası ailesini ziyarete giden Hakan Şükür antrenmana katılmadı. Bu arada Sakaryaspor maçında sol bileğinden sakatlanan Hakan Ünsal ile dizinde ödem oluşan Ribery'nin durumlarının iyi olduğu bildirildi. 

</TEXT>
</DOC>
