<DOC>
<DOCNO> 320662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko01.html </URL>
<DATE> 2005/03/04/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Babacan "Türkiye'de bundan sonraki baharlarda kriz olmayacak" 
</HEADLINE>
<TEXT>

     Devlet Bakanı Ali Babacan, ''Türkiye'ye bu baharda, bundan sonraki baharlarda artık kriz gelmeyecektir'' dedi. 
     Ernst Young Türkiye ile Milliyet Business'ın düzenlediği ''Dünya Yılın Girişimcisi'' yarışması Türkiye birincisinin belirlendiği ödül töreninde konuşan Babacan, finale kalan firmaların dünya ölçeğinde başarılar elde ettiklerini söyledi. 
     Babacan ''Çok zor dönemlerden hep beraber geçtik. Kimi zaman dalgalı sularda seyrettik, ama tüm olumsuzluklara rağmen direndik, umudumuzu yitirmedik ve ayakta kaldık. Şimdi, bu sabırlı bekleyişin meyvelerini yemek istiyoruz'' dedi. 
     Türkiye'nin girişimci potansiyelinin uygun bir yaşama ortamı bulmasını istediklerini belirten Babacan ''İstiyoruz ki ülkemizin her köşesinde küresel firmalar fışkırsın'' diye konuştu. 
     Türkiye'nin her bölgesinde ekmeğini taştan çıkaran, mucizelerin altına imza atan girişimciler gördüklerini kaydeden Babacan, ''Türk insanının azmi çok daha fazlasını yapmaya muktedir, yeter ki gereken zemin hazırlansın ve devlet gölge etmesin'' dedi. 
     Babacan, şunları kaydetti 
     ''Hükümet olarak bu hayallerin peşine düştük ve bugün hayallerimiz yavaş yavaş gerçekleşiyor. Bundan 3-5 sene önce enflasyonun tek haneli oranlara ineceğine belki inanacak kimse bulamazdınız. Bugün ise yıl sonu hedefimiz yüzde 8. Bugün enflasyon rakamları açıklandı. TÜFE'de yüzde 8.69'a inmiş durumdayız. Önümüzdeki 10 aylık dönemde yüzde 0.69 daha indiğinde yıllık hedefimizi tutturmuş oluyoruz. Tabii, dönem dönem ufak tefek artışlar olabilir. Bunlar gayet doğal, hiç endişelenmemek lazım. Yıl sonu hedefimizi mutlaka tutturacağız. Artık virgülden sonraki ikinci haneleri de ölçüyoruz enflasyonda. Bu, nereden nereye geldiğimizin önemli göstergesi Türkiye'de.'' 
     
     ÖZEL SEKTÖR ODAKLI BÜYÜME 
     Makroekonomik göstergelerde tarihi bir süreç yaşandığını ifade eden Babacan, hükümet olarak büyüme stratejilerinin tamamen özel sektör odaklı olduğunu belirtti. 
     Babacan, ''Artık kamunun yaptığı harcamalar, yatırımlar büyümenin kaynağı değildir Türkiye'de, olmayacaktır da. Türkiye ekonomik kısır döngülerden özel sektörümüz eliyle kurtulacak. Bu şekilde işsizlik sorunu da bir yandan çözümlenirken, ekonomi büyüyecek ve Türkiye küresel bir güç haline gelecektir'' dedi. 
     Yerli ve uluslararası yatırımlar için Türkiye'nin aslında eşsiz fırsatlar sunduğuna da dikkati çeken Babacan, şöyle devam etti 
     ''Ulusal ya da uluslararası yatırımcı, yatırım yaptığı ülkede istikrar, güven ortamı ister. Belki de en önemlisi öngörülebilirlik ister. Artık Türkiye'de en küçük belirsizliğe bile yer yok, buna tahammülümüz de yok. Tereddüdü olanlar varsa bu konuda asla taviz vermeyeceğimizi vurgulamak istiyorum.'' Hükümetin telkin ettiği güven ve istikrarın tüm dünyada ilgiyle izlendiğine işaret eden Babacan, şunları kaydetti 
     ''Binlerce kilometre uzaktaki dev kuruluşlar Türkiye'deki iyileşmeyi çok iyi analiz edebilirken, maalesef buralarda bazıları ısrarla kötümser olmayı da tercih etmektedir. Geçtiğimiz 2 yıl içinde de gördük, tarih veriyorlar Ağustos, Eylül, kriz tarihi... Baktılar ki bu kriz bir türlü gelmeyecek, bu sefer de ne bu iyimserlik denmeye başlandı. Bakınız, Türkiye'ye bu baharda, bundan sonraki baharlarda artık kriz gelmeyecektir.'' Açıkladıkları ekonomik programın ekonomiyi iç ve dış gelişmelerden korunaklı hale getirdiğini ifade eden Babacan, ''Türkiye artık ne yaptığını iyi bilen, nereye gittiğini iyi gören, ayağını yere basan sağlam bir ekonomik altyapıya kavuşmuştur'' dedi. 
     Babacan, artık geçmişin parametrelerini bir tarafa bırakmak gerektiğini, tozlu raflardan indirilmiş analizlerle Türkiye ekonomisine bakanların büyük bir yanılgı içerisinde olduklarını belirtti. 
     Bakan Babacan, ''Kuşkusuz uyarılara, eleştirilere önem verip, pür dikkatle izlememiz gerekiyor ve gereken ne varsa yapılması gerekiyor, ama dünyanın gördüğünü görmeyenlere açıkçası gözlüklerini değiştirmelerini de şiddetle tavsiye ediyoruz'' dedi. 
     
     ''ALIN TERİ, BİLEK GÜCÜ DÖNEMİ'' 
     Türkiye'nin en büyük zenginliğinin girişimci ruha sahip insanlar olduğunu belirten Babacan, Türkiye'nin artık değiştiğini, girişimci yatırımcı ve üretici için daha uygun bir çalışma ortamı haline geldiğini kaydetti. 
     Babacan, ''Artık devlete sırtını dayayarak büyüme, iş yapma dönemi bitti. Artık alın teri dönemi, bilek gücü dönemi'' dedi. 
     Türkiye'nin 2005'ten itibaren girmiş olduğu ortamın, tarihinin hiçbir dönemiyle mukayese edilmemesi gerektiğini vurgulayan Babacan, artık Türkiye'nin AB yolunda emin adımlarla yürüdüğünü söyledi. 
     Babacan, ''Bu elimizdeki tarihi bir fırsat. Eğer biz bugün bu fırsatı kaçırırsak, 20-30 senede elde edilecek bu ortamı maalesef nesiller boyu kaybetmiş oluruz'' dedi. 
     Bugün finale kalan firmaların küreselleşme olgusunu iyi kavradıklarını gördüklerini belirten Babacan, ''Umuyorum ki her geçen gün çok daha fazla girişimcimiz böyle küresel şirketler haline gelir'' diye konuştu. 
     Babacan ''Hükümet olarak insanımıza, girişimcimize güveniyoruz. Ülkemizdeki entellektüel zenginliğimizi ve örnek girişimci ruhunu ülkemizin en önemli kaynağı olarak görüyoruz'' dedi. 
     Girişimcinin desteklenmesi için öncelikle siyasi ve ekonomik istikrar, öngörülebilir bir ortam ve onun getirdiği düşük faizler, kolay finansman imkanlarının geldiğini kaydeden Babacan, bürokratik sorunların aşılması, basit ve etkin bir vergi sistemi, etkin ve iyi işleyen bir adalet mekanizmasının Türkiye'de girişimci ruhun, yatırımcıların desteklenmesi için olmazsa olmaz şartlar olduğunu söyledi. 
     
</TEXT>
</DOC>
