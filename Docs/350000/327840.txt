<DOC>
<DOCNO> 327840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy17.html </URL>
<DATE> 2005/03/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ekşi Erdoğan randevu isteğimize 13 gündür yanıt vermeyince iptal ettik 
</HEADLINE>
<TEXT>

     Basın Konseyi Başkanı Oktay Ekşi, yeni Türk Ceza Kanunu ile ilgili görüşmek üzere Başbakan Recep Tayyip Erdoğan'dan istedikleri görüşme talebine yanıt gelmediğini, bu nedenle taleplerini iptal ettiklerini belirterek, ''Sayın Başbakan'ın bu hareketini teessürle ve teessüfle karşıladığımızı ifade etmek isterim'' dedi. 
     Ekşi, Ataköy Crown Plaza Oteli'nde düzenlediği basın toplantısında, 12 Mart 2005 tarihinde Medya Çalışma Grubu tarafından oluşturulan 5 kişilik uzmanlar grubunun hazırladığı yeni TCK ile ilgili raporu açıkladı. 
     Ekşi, raporun açıklanmasından önce yaptığı konuşmada, 12 Mart 2005 tarihinde medya mensuplarının yeni Türk Ceza Kanunu'nun iletişim özgürlüğüne getireceği sınırlamalar ve medya mensuplarına getireceği cezalar konusunda neler yapılabileceğini görüştüklerini söyledi. 
     Bu toplantıda, 5 kişilik bir uzmanlar grubu oluşturulmasına karar verildiğini ve bu grubun hazırlayacağı raporu hükümet yetkililerine sunmayı kararlaştırdıklarını ifade eden Ekşi, ayrıca toplantıda, Başbakan Recep Tayyip Erdoğan'dan randevu talebinde bulunmayı karara bağladıklarını bildirdi. 
     Ekşi, şöyle devam etti 
     ''Sayın Başbakan'dan 15 Mart tarihinde son derece dikkatli, saygılı bir ifadeyle, bir mektup yoluyla randevu talep ettik. Ben, basın danışmanı Ahmet Tezcan ile görüştüm. Kendisine aynı mektubu ilettim. Bugün 28 Mart. Aradan 13 gün geçti. Başbakan'ın, medya dünyasından gelmiş bu talebe düne kadar yanıt vermemiş olması nedeniyle bu sabah bu talebimizin tarafımızdan iptal edildiğini, kendilerine, daha doğrusu Ahmet Tezcan aracılığıyla kendilerine bildirdik. 
     Herhangi bir demokratik ülkede, bir Başbakan'ın böyle bir kesimden bu şekilde gelmiş randevu talebine yanıt vermemesinin örneğini ben şahsen bilmiyorum, hatırlamıyorum. Sayın Başbakan'ın bu hareketini teessür ve teessüfle karşıladığımızı ifade etmek isterim. Bununla birlikte Sayın Başbakan'dan kaynaklanan bu hareket tarzının, bu terbiye anlayışının tarafımızdan paylaşılmadığını ayrıca belirtmek isterim. Eğer, bir gün bize de herhangi bir talep gelirse, kendi terbiye anlayışımıza uygun şekilde yanıt vereceğimizi, gereğini yapacağımızı da bu vesileyle belirtmek isterim.'' Oktay Ekşi, Basın Konseyi Genel Sekreterliği'nin bugün tüm Türkiye genelindeki yazılı ve görsel medya temsilcilerine bir mektup ve bir form göndereceğini belirtti. 
     Ekşi, bu formlarla, herhangi bir gazetecinin hakkında açılan bir soruşturma, ceza ve hukuk davası olması durumunda o gün Basın Konseyi'ne iletmelerini isteyeceklerini belirtti. 
     Böylece bir süre sonra Türkiye'de iletişim özgürlüğünün hangi koşullar altında bulunduğunun somut örnekleriyle ortaya konulacağını kaydeden Ekşi, Basın Konseyi'nin iletişim özgürlüğünün birinci derecede savunucusu olduğunu, kendi üzerlerine düşen her türlü görevi yerine getireceklerini vurguladı. 
     Ekşi, 1 Nisan'da yürürlüğe girecek yeni Türk Ceza Kanunu'ndaki yanlışların düzeltilmesi gerektiğini belirterek, ''Şu anda karşı karşıya bulunduğumuz husus, özürlü doğmuş bir çocuğun tedavisi için neler yapılabileceğidir'' dedi. 
     Ekşi, Ataköy Crown Plaza Oteli'nde düzenlediği basın toplantısında, yeni Türk Ceza Kanunu'na ilişkin basın mensuplarının sorularını yanıtladı. 
     ''Başbakan Erdoğan'ın randevu talebinize yanıt vermediğini söylediniz. Sayın Başbakan'ın size randevu vermemesi köprülerin atıldığı anlamına mı geliyor '' şeklindeki soru üzerine Ekşi, şunları kaydetti 
     ''Hayır. Bir ülkenin bireylerinin, özellikle bizim gibi sorumluluk taşıyan meslek kuruluşlarının Başbakan ile ilişkilerini kesmesi söz konusu olamaz. Orada bugün Sayın Recep Tayyip Erdoğan oturur, yarın bir başkası. Bizim muhatabımız Başbakanlık makamıdır. Makamla bizim ilişkimizin kesilmesi, aldığımız devlet terbiyesine, vatandaşlık anlayışına veya bildiğimiz tüm değerlere aykırı olur. Böyle bir şey söz konusu olamaz.'' 
     
     SARI BASIN KARTI KISITLAMASI 

     Ekşi, bir gazetecinin ''Başbakan Erdoğan'ın programlarını bundan sonra sarı basın kartı sahibi gazetecilerin izleyebileceği şeklinde bir uygulanmaya gidildiği belirtiliyor. Bunu nasıl değerlendiriyorsunuz '' şeklindeki sorusuna da şu karşılığı verdi 
     ''Sayın Başbakan veya başkaları eğer sadece sarı basın kartı taşıyan gazetecilere kapılarını açarlar, diğerlerine kapılarını kapatırlarsa, bu demokratik ülkelerde görülmemiş, görülmesi istenmeyen bir uygulamanın başlatılması anlamına gelir. Sarı basın kartı belirli koşullarda o koşulları yerine getiren gazetecilere verilen bir karttır. Onun dışında bizim gözümüzde başka özellik taşımaz. Gazeteci, gazeteciliği bilfiil yapan insandır. Ayrıca ona birilerinden, birtakım makamlardan ehliyet gibi bir belge verilmesi bizim anlayışımıza, demokratik sisteme, çoğulcu, özgürlükçü toplum anlayışına taban tabana zıttır. Böyle bir uygulama başlatılıyorsa, biz Basın Konseyi olarak diğer gazeteci meslektaşlarımızın da haklarını korumak için elimizden gelen her şeyi yaparız.'' 
     
     ''ÖZÜRLÜ DOĞMUŞ ÇOCUK'' 

     Oktay Ekşi, bir gazetecinin ''Sayın Adalet Bakanı yeni TCK'nın 6 ay önce yürürlüğe girdiğini, yasanın hazırlanış ve kabul ediliş aşamasında basın mensuplarının eleştirisinin olmadığını ifade etti. Siz öneri ve görüşlerinizi Adalet Bakanlığı'na sundunuz mu, bu konudaki görüşleriniz nedir '' sorusu üzerine, şöyle konuştu 
     ''Adalet Bakanlığı veya Başbakanlık makamında oturan kişiler, iyileri daha iyi yapma ile yükümlü, görevlidir. Kusurlulardan da kusurları arındırma gibi ülkeye hizmet borcu vardır. 
     Bu makamlarda oturan kişiler, kusurlu arama ile değil, yanlışları düzeltme ile görevlendirilmiş ve bu tahditle oraya gelmiş insanlardır. O nedenle meselenin değinilen bu kısmını kendileri ve toplum açısından da vakit kaybı olarak değerlendiriyorum. Şu anda karşı karşıya bulunduğumuz husus, özürlü doğmuş bir çocuğun tedavisi için neler yapılabileceğidir. Dikkatlerimizi buna yoğunlaştırmamız lazım.'' Ekşi, Hükümet tarafından medyaya gönderilen TCK tasarısının, merhum Ord. Prof. Dr. Sulhi Dönmezer tarafından hazırlanmış taslağın Meclis'e sevk edilmiş şekli olduğunu belirterek, ''Bu metin Adalet Komisyonu ve alt komisyon mensupları tarafından yüzde 70'inin değiştirildiği ileri sürülen bir metindir. Yeni TCK'nın temeli o'' dedi. 
     Adalet Bakanı Cemil Çiçek'in kendilerinden bu metin ile ilgili görüş istediğini anlatan Ekşi, şöyle devam etti 
     ''Ona görüş de bildirmiş olsak zaten yüzde 30'u kendi beyanlarına göre ancak geçerli bir metin. Kaldı ki Sayın Bakan, 'Ben çıkmakta olan bu yasa ile ilgili her hususu savunacak durumda değilim. Benim katılmadığım hususlar var' demiştir. Bunlar kamuoyuna yansımış ve kendisi tarafından tekzip edilmemiş beyanlardır. Bu beyanları da dikkate alacak olursak Sayın Bakan başkalarında kusur aramadan önce kendisinin de yanlış gördüğü hususların tamiri için bizden önce harekete geçmekle yükümlüydü.'' 
     
     ''DÜNYADA BİR METOT YOK'' 

     Ekşi, bir gazetecinin, ''1 Nisan'da yürürlüğe girecek yeni TCK'ya karşı tepkiniz ne olacak '' sorusu üzerine ise şunları kaydetti 
     ''Bireysel bir yanıt veriyorum. Biz 1950'li yıllarda merhum Adnan Menderes döneminde gazetecilik yaptık. O sırada çıkan bir yasada 'karşı tarafın zihninde yanlış izlenimler yaratacak bir şey yazmak suçtur' diye bir hüküm vardı. Bu koşullarda da görevimizi yaptık. Bu koşullarda da kendimizi ifade etmenin yolunu bulduk. Dünyanın hiçbir yerinde, hiçbir koşulda insanları kendilerini ifade etmeden alıkoyacak hiçbir metot keşfedilmedi. Bu konuda zaman zaman ağızları tıkamaya, sesleri kesmeye yönelik girişimlere tanık olduk. İfade özgürlüğü mücadelesi, zaferi, sonucu belli olan mücadelelerden biridir. Onda yenik düşme diye bir şey insanlık tarihinde yoktur. O nedenle 1 Nisan'dan sonra yine yasalara ve getirdiği kurallara uyarak görevimizi yaparız. Bunun için de ifade, iletişim özgürlüğünü gerçekleştirecek, koruyacak yolları bularak yaparız.'' Ekşi, başı örtülü bir gazetecinin, görevlerini yaparken zaman zaman engellerle karşılaştığını öne sürerek, bu konudaki görüşünü sorması üzerine de, ''Siz şu anda burada gazeteci olarak görevinizi yapıyorsunuz. Bu bizim anlayışımızı ifade etmeye yetmiyor mu '' dedi. 
     Oktay Ekşi, iletişim özgürlüğünü kullanan gazetecilerin görev yapmalarına karşı konulmuş engellerin kaldırılmasını istediklerini kaydetti. 
     Bu konuda zaman zaman kısıtlamalarla karşılaşıldığını belirten Ekşi, geçmişte İran Büyükelçiliği'nde görev yapmak isteyen kadın gazetecilerin de başını kapatması talebiyle karşılaştığını ifade ederek, ''Biz bu anlayışın doğru olduğuna inanmıyoruz. Türbanın bir hak olarak tanınmasını isteyen meslektaşlarımız da o sırada kendilerinden beklenen özgürlükçü duyarlılığı göstermemişlerdir. Biz, gazetecinin görevini yapması, gerçeğe ulaşması önüne suni engeller konulmasına karşıyız'' diye konuştu. 
     Ekşi, bir başka soru üzerine, gazetecilerin verdikleri haberlerde çok dikkatli olmaları gerektiğini de ifade ederek, gazetecilerin kendilerini kimseye kullandırmaması gerektiğini kaydetti. 
     Oktay Ekşi, 5 kişilik Uzmanlar Grubu tarafından hazırlanan yeni TCK hakkındaki raporun bugün Adalet Bakanı Cemil Çiçek'e iletileceğini de kaydetti. 
     Ekşi, yeni Türk Ceza Kanunu ile ilgili raporun, Doğan Grubu Hukuk Müşaviri Erem Yücel, Merkez Grubu Hukuk Müşaviri Mehmet İplikçioğlu, Basın Konseyi Yüksek Kurul Üyesi Turgut Kazan, NTV Hukuk Başdanışmanı Fikret İlkiz ve Anadolu'da Vakit Gazetesi Hukuk Danışmanı Ali İhsan Karahasanoğlu tarafından hazırlandığını sözlerine ekledi. 
     
</TEXT>
</DOC>
