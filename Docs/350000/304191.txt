<DOC>
<DOCNO> 304191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/ekonomi/eko02.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiranın enflasyona etkisi 9 puan düştü 
</HEADLINE>
<TEXT>


Enflasyonun yüksek çıkmasının en önemli nedeni sayılan kira artışının enflasyon sepetindeki ağırlığı yüzde 25.8'den yüzde 16.9'a indirildi 

EKONOMİ SERVİSİ 

Devlet İstatistik Enstitüsü'nün DİE enflasyonu hesaplamakta kullanacağı yeni sepette, konut kira ile ilgili harcamaların ağırlığı 9 puan düştü. Bu gelişme ile birlikte, kira artışlarının genel enflasyon oranına katkısı da azalacak. DİE yetkilileri, kiranın sepetteki ağırlığının, 'enflasyon düşük çıksın' gibi bir amaçla yapılmadığını söylediler. Yeni sepetin 2003 yılı hane halkı bütçe anketiyle oluşturulduğunu belirten yetkililer, şu açıklamayı yaptılar 
"Önceden kendi evinde de otursa hane halkı harcamasında kira için izafi bir tutar hesaba giriyordu. Artık sepet hesaplanırken izafi kiraya yer verilmeyecek, gerçekten kira ödeyenler sisteme dahil edildi. Türkiye'de evsahipliği oranı yüzde 60'ın üzerinde olduğu için kiranın ağırlığı düştü." 
DİE'nin şubat ayında açıklayacağı, ocak ayı enflasyonuna da uygulanacak olan yeni endekste, daha önce yüzde 25.8 ile gıdadan sonra en ağırlıklı harcama grubu olan konutla kira harcamaların ağırlığı yüzde 16.9 alınacak. 2004 yılında yaşanan fiyat artışları eski endekste yüzde 9.34 olarak ölçülmüştü. Eğer yeni endekse göre ölçüm yapılsaydı, 2004 enflasyonu yüzde 9.1 olarak belirlenecekti. 

Yeni sepette en büyük ağırlık gıda ve içkide Eski sepet Yeni sepet Kira, konut harc. 25.8 16.9 Gıda, alkollü - alkolsüz İçecekler ve sigara 31.9 34.09 Ulaştırma harcamaları 9.3 10.42 Eğitim harcamaları 1.59 2.15 Eğlence ve kültür 2.95 3.6 Lokanta, pastane ve otel har. 3.07 5.87 Çeşitli mal ve hizmetler 4.38 9.69 Giyim 9.71 9.09 Ev eşyası harc 9.35 6.47 


</TEXT>
</DOC>
