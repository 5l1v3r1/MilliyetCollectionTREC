<DOC>
<DOCNO> 335919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy14.html </URL>
<DATE> 2005/04/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Arınç Yaşargil'i aradı, TBMM Onur Ödülü'nün kendisine verildiğini söyledi 
</HEADLINE>
<TEXT>

     TBMM Başkanı Bülent Arınç, Prof. Dr. Gazi Yaşargil'i telefonla arayarak TBMM Onur Ödülü'nün kendisine verildiği bildirdi. Prof. Dr. Yaşargil de Başkan Arınç'a, TBMM Onur Ödülü'ne layık görülmekten büyük mutluluk duyduğunu ifade ederek, ''80 yaşımda aldığım bu ödülün benim için büyük anlamı var'' dedi. 
     Prof. Dr. Gazi Yaşargil, TBMM Başkanlık Divanı tarafından Milli Egemenlik yılı kutlamaları çerçevesinde bu yıl ilk kez verilen Onur Ödülü'nü almasından sonra TBMM Başkanı Bülent Arınç'a bir mesaj gönderdi. Prof. Dr. Yaşargil'in mesajı şöyle 
     ''Türkiye Büyük Millet Meclisi'nin bana Milli Egemenlik Onur Ödülü verme teveccühünde bulunmasından büyük bir sevinç duydum. Bu ödül, hayatımın en anlamlı ve gurur veren ödülü olacaktır. Milli egemenliğimizi temsil eden Meclisimizin 85. yılında ilk defa verilen bu ödülü almamın ayrı bir anlamı ve ayrıcalığı da bulunmaktadır. Türkiyemizi dünyada tanıtabildiysem, ülkemizin adını onurluca tıp alanında temsil edebildiysem ne mutlu bana. 
     23 Nisan'ı kutlarken, çocuklarımız arasından dünya çapında başarılar elde edecek, ülkemizin adını duyuracak nice önemli insanlar çıkacaktır. 
     Bu manevi değeri büyük ödülü bana layık gören başta Meclis Başkanımız Sayın Bülent Arınç olmak üzere TBMM Başkanlık Divanı üyelerine, milletvekillerimize ve beni aday gösteren değerli insanlara ve Türk halkına sonsuz teşekkürler ederim. 
     80 yaşımda aldığım bu ödülün benim için büyük anlamı var.'' 
     
     TEMMUZ AYINDA ALACAK 
     Amerika'da yaşadığını ve halen dünyanın dört bir yanında ameliyatlar yaptığını belirten Yaşargil, bu nedenle hemen Türkiye'ye gelerek ödül almasının mümkün olamayacağını bildirdi. Telefonla görüştüklerinde durumu Arınç'a ilettiğini belirten Yaşargil, mesajında ''Sağ olsunlar beni anlayışla karşıladılar. Sanırım Temmuz ayı içinde Türkiye'ye gelip bu anlamlı ödülü Meclis çatısı altında alabileceğim'' dedi. 
     
</TEXT>
</DOC>
