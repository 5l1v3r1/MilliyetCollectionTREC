<DOC>
<DOCNO> 339720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/guncel/gun02.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasetle şantaja 3 yıl hapis 
</HEADLINE>
<TEXT>


Meclis'e sunulan TCK'da değişiklik teklifinde şantaj suçunun cezası artırılıyor 

ÖNDER YILMAZ Ankara 

Yeni Türk Ceza Kanunu'nda TCK yapılacak değişiklikle, sanatçı Tamer Karadağlı olayında olduğu gibi, cinsel ilişki görüntülerinin yer aldığı kasetlerle yapılan tehditler şantaj kapsamına alınarak 3 yıl ceza verilecek. Yürürlükteki TCK'nın 106. maddesi, bu suça 6 ay hapis cezası öngörüyor. 
AKP milletvekillerinin imzasıyla sunulan değişiklik teklifi, şantaj suçunun kapsamını genişletiyor. Yarar sağlamak amacıyla bir kişinin şeref veya saygınlığına zarar verecek nitelikteki konuların açıklanacağı tehdidinde bulunulması, şantaja girecek. Bu suçlara 1-3 yıl hapis cezası uygulanacak. 

Diğer teklifler 
Dava açılması ve hükmün açıklanmasının ertelenmesi, ilk kez ceza sistemine girecek. Savcının bir yıla kadar hapis veya adli para cezasını gerektiren suçlarda açacağı kamu davası, şüphelinin kasıtlı bir suçtan dolayı hapis cezası bulunmaması, erteleme durumunda suç işlemekten çekineceği kanaatine varılması gibi gerekçelerle 3 yıl ertelenebilecek. En çok 2 yıla kadar hapis veya adli para cezasında ise hükmün açıklanmasının geri bırakılmasına 5 yıl süreyle karar verilebilecek. Bir kişi hakkında yurtdışına çıkış yasağının konulabilmesi için, cezasının üst sınırının 3 yıl olması şartı kaldırıldı. Böylece tüm şüpheliler için yurtdışına çıkış yasağı konulabilecek. 


</TEXT>
</DOC>
