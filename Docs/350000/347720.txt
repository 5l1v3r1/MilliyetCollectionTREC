<DOC>
<DOCNO> 347720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/yasam/yas07.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
33 PKK'lı gözaltına alındı 
</HEADLINE>
<TEXT>


SİVAS ANKARA DHA 

Sivas'ta gerçekleştirilen PKK operasyonunda, çoğu üniversite öğrencisi 18 kişi gözaltına alındı. 
Sivas Emniyet Müdürlüğü'nden yapılan açıklamada, PKK üyesi oldukları ve örgüte adam kazandırmak için faaliyette bulundukları tespit edilen kişilerin gözaltına alındığı belirtildi. 
Açıklamada, gözaltına alınanların PKK Kongra-Gel terör örgütünün Bağımsız Gençlik Hareketi BAGEH kanatına üye oldukları ve örgüte eleman kazandırmak için faaliyetlerde bulundukları kaydedildi. Eşzamanlı olarak yapılan operasyonlarda yakalananların çoğunun Cumhuriyet Üniversitesi'nde öğrenci olduğu açıklandı. 
Zanlıların evlerinde yapılan aramalarda, örgüte ait olduğu belirtilen 8 bilgisayar, örgüte ait çok sayıda kitap, dergi, 9 pankart, kesici aletler, fotoğraf ve örgütsel doküman ele geçirildi. 
Öte yandan Ankara'da Terörle Mücadele ekipleri, PKK mensubu olduğu bildirilen 15 kişiyi gözaltına aldı. Örgüte bağlı olarak Dem-Genç Demokratik Gençlik yapılanmasını oluşturmaya çalıştığı bildirilen kişiler, önceki gün evlerinde gözaltına alındı. 



</TEXT>
</DOC>
