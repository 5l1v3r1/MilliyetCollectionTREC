<DOC>
<DOCNO> 333871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/siyaset/siy02.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrikhane'den Atatürk savunması 
</HEADLINE>
<TEXT>


Ermeni Patrikliği, Atatürk'e hakaret eden papazı, "Atatürk'ün dehası, her türlü ithamı anlamsız kılmaktadır. Türkiye'nin geldiği konum, Atatürk'ü anlamaya yeter" diyerek eleştirdi 

İSTANBUL Milliyet 


Türkiye Ermenileri Patrikliği, ABD'deki bir toplantıda Atatürk'e hakaret eden Washington Ermeni Ortodoks Kilisesi Temsilcisi Papaz Vertanes Kalayjian'ı kınadı. "Helsinki Komisyonu'nun ABD Temsilciler Meclisi'nde düzenlediği bir toplantıda, Kalayjian'ın, Mustafa Kemal Atatürk'ü kastederek, 'Kemal de bir kasaptır' dediğini hayretle öğrenmiş bulunuyoruz" diyen patriklik basın sözcüsü Luiz Bakar, şunları kaydetti 
"Bu sözleri sarf eden din görevlisi, Türkiye Ermeni cemaatinin bir üyesi değil. Türkiye Ermenileri Patrikliği veya Kilisesi ile herhangi bir bağı yok. Ancak her kim olursa olsun, tarih kavrayışını sorgulamak gerekiyor. Türkiye Cumhuriyeti'nin kurucusu Atatürk'ün askeri ve siyasi dehası, her türlü ithamı anlamsız ve geçersiz kılmaktadır." 
Bugün bulunduğu coğrafyada Türkiye'nin konumuna bakmanın, Atatürk'ü gereğince anlamaya ve değerlendirmeye yetip de artacağını vurgulayan Bakar, "Papaz Kalayjian'ın davranışını kınıyor, bu tür çıkışların Türk - Ermeni diyaloğuna yarar sağlamayacağını düşünüyoruz" dedi. 


</TEXT>
</DOC>
