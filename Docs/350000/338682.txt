<DOC>
<DOCNO> 338682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo09.html </URL>
<DATE> 2005/05/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Hagi Galatasaray benim için Türkiye'nin en iyi futbol oynayan takımıdır 
</HEADLINE>
<TEXT>

     Galatasaray Teknik Direktörü Gheorghe Hagi, Türkiye'de en iyi futbolu oynayan ekibin kendi takımı olduğunu söyledi. 
     Rumen çalıştırıcı, Galatasaray dergisinin Mayıs ayı sayısındaki yazısında, hedeflerinin hem Birinci Süper Futbol Ligi'nde şampiyon olmak, hem de Türkiye Kupası'nı kazanmak olduğunu belirterek, ''Bunu başaracak gücümüzün olduğunu sezon başından bu yana herkese gösterdik. Bugün Galatasaray, benim için Türkiye liglerinin en iyi futbol oynayan takımıdır'' dedi Galatasaray'ın geçmiş başarılarında en önemli payın alt yapıya verilen önemde olduğuna da dikkat çeken Hagi, şunları kaydetti 
     ''Galatasaray'da futbolun geleneğinde alt yapıya önem vermek vardır. UEFA Kupası'nın kazanılmasında en önemli etken alt yapıydı. Galatasaray bugün yine özünden çıkardığı futbolculara yönelmenin eşiğindedir. Kadromuzda alt yapıdan gelen 5 futbolcumuz bulunmaktadır. Bunlara yeni isimler de eklenecektir. Onlara gerekli fırsatı verebilir, şans tanırsak, yine büyük başarılara imza atacak yeni Galatasaray takımı jenerasyonunu yakalayabiliriz.'' 
     
</TEXT>
</DOC>
