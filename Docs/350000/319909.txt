<DOC>
<DOCNO> 319909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun15.html </URL>
<DATE> 2005/03/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türk aydınlar, 'Suriye halkıyla dayanışma' için Şam'a geldi... 
</HEADLINE>
<TEXT>

     Türkiye'den bir grup aydın, ''Suriye'ye yönelik işgal tehdidini protesto etmek ve Suriye halkı ile dayanışma'' amacıyla temaslarda bulunmak için Şam'a geldi. 
     Grup, Doğu Konferansı ile Küresel Barış ve Adalet Koalisyonu adlı sivil toplum kuruluşları tarafından organize edilen gezi çerçevesinde bugün ve yarın Şam'da Suriyeli sivil toplum kuruluşları, yazarlar ve üniversite yetkilileriyle görüşecek. 
     Aralarında sivil toplum kuruluşu çalışanları, yazarlar ve akademisyenlerin olduğu, 50'yi aşkın kişiden oluşan grup, dün Ankara ve İstanbul'dan 2 ayrı otobüsle yola çıkmıştı. 
     Doğu Konferansı Başkanı Mehmet Bekaroğlu, Hatay'da verilen mola sırasında yaptığı konuşmada, Doğu Konferansı ve Küresel Barış ve Adalet Koalisyonu olarak, ''bölgeye yönelen savaş ve işgal tehditlerine karşı çıktıklarını'' söyledi. 
     ''Son günlerde ABD'nin bölgeye yönelik tehditlerinin iyice arttığını ve öncelikli hedefin de Suriye gibi gözüktüğünü'' kaydeden Bekaroğlu, ''Türkiye'den aydınlar olarak, Suriye halkının yanında olduklarını göstermek için Şam'da biraraya geldiklerini ve Suriyeli aydınlara, onları desteklediklerini, haklı davalarında onların yanında olduklarını söyleyeceklerini'' belirtti. 
     Bekaroğlu, ''Bizim Suriye'yi desteklememiz hiçbir şekilde bölgedeki sorunları, otoriter rejimleri görmüyoruz anlamına gelmiyor ama bu otoriter rejimler bahane edilerek bölgenin işgal edilmesine karşı çıkıyoruz. Yeni Iraklar, yeni Bağdatlar olmasın amacımız bu'' diye konuştu. 
     Mehmet Bekaroğlu, bir soru üzerine, İran halkına destek için de yakında Tahran'a gidebileceklerini söyledi. 
     Yazar Nihat Genç de gazetecilere açıklamasında, ''ABD'nin, Suriye ve İran'a karşı çemberi iyice daralttığını'' savunarak, ''Bizlerin yapacağı, uyanık olmak ve kardeşlerimize sahip çıkmaktır. İran ve Suriye, hem Müslüman kardeşlerimizdir, hem ortak kültürün parçalarıyız hem de komşumuzdur'' ifadesini kullandı. 
     
     SICAK KARŞILAMA 
     Türk grup, dün gece Türk sınırını geçtikten sonra Suriyeli yetkililerce çok sıcak bir şekilde karşılandı. 
     Suriye girişinde, sınır kasabası İdlib'in kaymakamı Said Davud İriyye tarafından karşılanan gruba, buradaki bir kafeteryada çeşitli ikramlarda bulunuldu. Gruba Şam'a kadar eşlik eden Suriyeli bir mihmandar da grubun her üyesine Şam gülü armağan etti. 
     İdlib Kaymakamı İriyye, Türkiye'den konuklarını ağırladığı sırada yaptığı konuşmada, Türk aydın grubunun ziyareti için teşekkür etti ve bu ziyaretin, kendilerine çok destek olduğunu söyledi. 
     
     'İKİNCİ MEMLEKETİNİZE HOŞ GELDİNİZ' 
     Grubu, ''İkinci memleketinize hoş geldiniz'' diyerek karşılayan İriyye, Türkiye ile Suriye'nin derin ilişkilere sahip olduğunu, ortak tarih ve kültürü paylaştıklarını ifade ederek, bu ilişkilerin son zamanlarda her alanda gelişmekte olmasından duyduğu memnuniyeti dile getirdi. 
     Konuşmasında ABD'ye sert eleştiriler yönelten İriyye, ''Düşmanlar bizim hakkımızı alamaz. Biliyoruz ki Türk hükümeti ve vatandaşları bizim hakkımızı destekliyor'' diye konuştu. 
     Şam'da konakladıkları otelde kahvaltı ettikten sonra dinlenmeye çekilen Türk grup, temaslarına öğleden sonra başlayacak. Türk aydınların gezisini, Türkiye'den gelen kalabalık gazeteci grubu da takip ediyor. 
     
</TEXT>
</DOC>
