<DOC>
<DOCNO> 313797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko20.html </URL>
<DATE> 2005/02/09/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Halkın yüzde 70.2'si AB üyeliğine olumlu bakıyor 
</HEADLINE>
<TEXT>

     Devlet İstatistik Enstitüsü'nün yaptığı bir araştırma, Türkiye'de bir referandum yapılması durumunda halkın yüzde 70.2'sinin, ''Türkiye'nin AB'ye üye olması'' yönünde oy kullanacağını ortaya koydu. 
     DİE'nin, ''Türkiye'de Bireylerin Avrupa Birliği Üyeliğine Bakışı'' başlıklı araştırmasının sonuçları açıklandı. Araştırmada, Türkiye'de bir referandum yapılması durumunda Türkiye'nin AB'ye üye olması yönünde oy kullanacağını ifade edenlerin oranı yüzde 70.2, üye olmasına karşı yönde oy kullanacağını ifade eden bireylerin oranı yüzde 16.2, bu konuda bir fikri olmayanların oranı ise yüzde 13.6 olarak belirlendi. 
     Referandum yapılması durumunda, Türkiye'nin AB'ye üye olması yönünde oy kullanacağını belirten erkeklerin oranı ise yüzde 77.5, kadınların oranı yüzde 63.1, üyeliğe karşı yönde oy kullanacağını ifade eden erkeklerin oranı yüzde 17.1, kadınların oranı yüzde 15.3, bu konuda bir fikri olmayan erkeklerin oranı yüzde 5.4, kadınların oranı ise yüzde 21.6 olarak ölçüldü. 

     
</TEXT>
</DOC>
