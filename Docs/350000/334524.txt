<DOC>
<DOCNO> 334524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo27.html </URL>
<DATE> 2005/04/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Gözaltında tutulan 45 Beşiktaşlı taraftar serbest bırakıldı... 
</HEADLINE>
<TEXT>

     Fenerbahçe ile Beşiktaş arasında yapılan derbi maçtan önce çıkan olaylara karıştığı için gözaltında tutulan 45 Beşiktaşlı taraftarın bugün serbest bırakıldığı bildirildi. 
     İstanbul Emniyet Müdürlüğü'nden yapılan yazılı açıklamaya göre, olayların ardından gözaltına alınan 178 kişiden, 114'ü serbest bırakıldı, 19 çocuk ailelerine teslim edildi. 
     Açıklamada, şöyle denildi 
     ''Dün saat 17.00'de müsabakayı izlemek isteyen bir grup Beşiktaş taraftarı, Kadıköy'deki Beşiktaş iskelesine intikal etmişler ve stada götürülmek üzere 8 adet İETT otobüsüne bindirilmişlerdir. Araçlar hareket ettikten sonra içlerinde bulunan taraftarlar tarafından camları kırılmaya başlanılmış ve daha fazla zarar vermemeleri için Çevik Kuvvet Şube Müdürlüğü görevlilerince müdahalede bulunulmuştur. Bu müdahale esnasında 178 kişi gözaltına alınmış, adli makamlarla irtibata geçilerek, 114'ü serbest bırakılmış, 19 çocuk ailelerine teslim edilmiş, 45 taraftarın dosyası bugün adli makamlara sevk edilmiştir.'' Polis merkezlerinde gözaltında tutulan 45 kişinin dosyalarının Kadıköy Cumhuriyet Savcılığı'na sevk edildiği, Kadıköy Cumhuriyet Savcısı'nın evrak üzerinden yaptığı incelemenin ardından 45 kişinin serbest bırakıldığı, soruşturmanın ise sürdüğü bildirildi. 
     
</TEXT>
</DOC>
