<DOC>
<DOCNO> 329519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/guncel/gun06.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Topkapı'nın yeni müdürü Ortaylı 
</HEADLINE>
<TEXT>


Kültür Bakanı Koç'un Mülkiye'den arkadaşı olduğunu söyleyen Prof. İlber Ortaylı, "Benim için sürpriz oldu" dedi 

ÖNAY YILMAZ İstanbul 

Topkapı Sarayı'nın başına tarihçi Prof. Dr. İlber Ortaylı getiriliyor. Ankara Mülkiye'den arkadaşı olan Kültür Bakanı Atilla Koç ile bir ay önce konuyu konuştuklarını anlatan Ortaylı, "Bakan arkadaşım. Dr. Filiz Çağman görevden ayrıldıktan sonra konuşma oldu. Sonra bana haber verdi. Tabii sürpriz oldu benim için. Teklifi kabul ettim" dedi. 

Haziranda işbaşı 
Çağman'ın şubatta emekliye ayrılması sonucu boşalan koltuğa getirilecek Ortaylı, "Çağman çok önemli işler yaptı. Çalışmaları devam edecek" diye konuştu. Görevine üniversitedeki derslerini bitirdikten sonra başlayacağını söyleyen Ortaylı, sözlerini şöyle sürdürdü "Topkapı Sarayı gibi bir müzenin müdürlüğü çok zor bir iş. Hazirandan önce olamaz." 

Milliyet'te yazıyor 

Ortaylı, 1947'de Avusturya'da doğdu. Ankara Atatürk Lisesi, Siyasal Bilgiler Fakültesi İdari Şube ve Dil ve Tarih Coğrafya Fakültesi Yeniçağ Tarihi Bölümü'nü bitirdi. Chicago Üniversitesi Tarih Bölümü'nde M.A. derecesi ve Ankara Üniversitesi Siyasal Bilgiler Fakültesi'nde doktora derecesi aldı. 1979'da doçent oldu. Bilkent ve Galatasaray üniversitelerinde öğretim üyeliği, Milliyet gazetesinde köşe yazarlığı yapıyor. 


</TEXT>
</DOC>
