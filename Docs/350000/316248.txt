<DOC>
<DOCNO> 316248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonyas23.html </URL>
<DATE> 2005/02/17/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Vatikan şeytan çıkarma kursları düzenliyor 
</HEADLINE>
<TEXT>

     Roma'da Vatikan'a bağlı üniversitelerden birinde ilk kez şeytan çıkarma ayini konusunda özel bir kurs düzenlendi. 
     ''Mesih'in Lejyonerleri'' adlı tarikatın denetimindeki Papalık Regina Apostolorum Üniversitesi'nde PRAÜ bugün başlayan ve 14 Nisan'a kadar sürecek kursa, 180 avroluk ücreti ödeme koşuluyla sadece Katolik rahiplerle ilahiyat öğrencisi rahip adayları kabul ediliyor. 
     PRAÜ Rektörü Paolo Scafaroni, bugün yaptığı açıklamada, ''Kursiyerlerin, psişik rahatsızlıkların da baş gösterdiği durumlarda, şeytanın sahip olma belirtilerinin gerçek nedenlerini keşfetmelerini öğretmeyi amaçlıyoruz. Bu sayede, rahatsız olan kişileri şeytan çıkarma ritüelinin uzmanı rahiplere göndermeleri de mümkün olacak'' dedi. 
     Scafaroni, Satanizm'in müzik, giysi ve objeler aracılığıyla yaygınlaşmasının yanı sıra büyücülük olgusunun giderek artması karşısında bu türden bir adım atmayı gerekli gördüklerini belirterek, kursa yazılan öğrenci sayısının ise 100 civarında olduğunu söyledi. 
     Kursiyerlerin, gazetecilere yaptıkları değerlendirmelerde, şeytan çıkarma ritüellerinden bahsedilmesinin bazı Katolik yetkililer tarafından tabu olarak algılanma alışkanlığına son verilmesini istemeleri dikkat çekti. 
     Kursa katılan rahiplerden Peder Luigi Maria, ''Bu konuda açılmış ilk kursa katılmaktan mutluyum. Bunun, bu meselenin Kilise'de artık bir tabu olmaktan çıkmasını da kolaylaştıracağını düşünüyorum'' dedi. 
     Peder Luigi, çok sayıda piskoposun şeytan çıkarma ritüelinden söz edilmesinden bile hoşlanmadığından yakınarak, sözlerini şöyle sürdürdü 
     ''Kilise, şeytan çıkarıcıların yükümlülüğünü daha ciddiye almalı. Kilise'ye bağlı pek çok bölge, şeytan çıkarma işini yapabilecek rahiplerden yoksun durumda.'' 
     
     İTALYA'DA 100 BİN KİŞİ SATANİST GRUPLARLA İLİŞKİ İÇİNDE 
     PRAÜ tarafından açılan kursta, ''Satanizm, şeytan çıkarma ve kurtuluş duası'' başlığı altında bir ders verecek olan Carlo Climati ise İtalya'da Satanizm'in özellikle gençler arasında giderek yaygınlaştığını ileri sürerek, şöyle konuştu 
     ''İtalya'da Satanist olarak değerlendirilebilecek yaklaşık 30 grup var. Bizim tahminlerimize göre, yaklaşık 100.000 kişi bu gruplarla ilişki içinde. Bunların da yüzde 72'si 17 ile 28 arasında değişen gençler. Bu fenomen karşısında, gençleri dünyaya karşı iyimser yaklaşımlar sergilemeye, her şeye sahip olmaksızın da mutlu olabilmeye özendirmemiz büyük önem taşıyor.'' İtalya Emniyet Müdürlüğü'nde Satanist gruplarla mücadeleyle uğraşan Marco Strano adlı polis yetkilisinin verdiği bilgilere göre, İtalya genelinde şeytan çıkarma ritüelini yapabilen yaklaşık 400 rahip bulunuyor. 
     Strano, ''Satanizm giderek yaygınlaşıyor. Ama bunların sayısı konusunda kesin bir bilgi verebilmek mümkün değil. Zira Satanist gruplar ayinlerini daha ziyade gizlice özel evlerde yapıyorlar'' dedi. 
     Marco Strano, geçen haziran ayında Milano'da düzenlenen bir operasyonda, ''Şeytanın Hayvanları'' adlı bir Satanist gruba mensup yedi gencin tutuklandığını, sanıkların üç arkadaşlarını öldürmek, iki kişiyi de intihara teşvik suçlamasıyla yargılanmakta olduklarını da kaydetti. 
     
</TEXT>
</DOC>
