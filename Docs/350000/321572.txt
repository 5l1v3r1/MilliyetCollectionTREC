<DOC>
<DOCNO> 321572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo43.html </URL>
<DATE> 2005/03/07/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Galatasaray'da İstanbulspor maçı hazırlıkları... 
</HEADLINE>
<TEXT>

     Galatasaray, Beşiktaş galibiyeti sonrası bir günlük iznin ardından, İstanbulspor maçının hazırlıklarına başladı. 
     Florya Metin Oktay Tesisleri'nde, teknik direktör Gheorghe Hagi yönetiminde yaklaşık 1 saatlik antrenmanda, futbolcular kondisyon çalışması ve egzersiz yapmakla yetindi. 
     Futbolcuların neşeli olmaları dikkati çekerken, teknik direktör Hagi, saha içinde topladığı futbolcularıyla bir süre görüştü. Hagi, Beşiktaş maçındaki performansıyla göz dolduran Fransız oyuncu Ribery ile de tercüman aracılığıyla kısa bir süre sohbet etti. 
     
     3 EKSİK 
     Galatasaray'da, sakatlıkları bulunan Hakan Ünsal, Hakan Şükür ve Song antrenmana katılmadı. 
     Antrenman başındaki toplantıya katılan, daha sonra teknik direktör Hagi'den izin alarak tesislere dönen Hakan Şükür'ün sağ alt adalesinde, Song'un ise sağ üst adalesinde sakatlık bulunduğu açıklandı. 
     Bu arada, sakatlığı süren Hakan Ünsal'ın bugün kontrol amaçlı MR'ının çekildiği ve durumunun yarın netleşeceği bildirildi. 
     Galatasaray, yarın sabah yapacağı antrenmanla hazırlıklarını sürdürecek. 
     
     GÖTEBORG İLE ÖZEL MAÇ 
     Galatasaray'ın, milli maçlar nedeniyle verilecek arada İsveç'in Göteborg takımıyla 24 Martta İstanbul'da özel bir maç yapacağı açıklandı. 
     Maç teklifinin, Antalya'da kampta bulunan İsveç takımı yetkililerinden geldiği kaydedildi. 
     
     YENİ FORMALAR 29 MARTTA TANITILACAK 
     Galatasaray'ın, 1 Nisan itibariyle malzeme sponsorluğunu üstlenecek Adidas, yeni formaları 29 Martta tanıtacak. 
     Florya Metin Oktay Tesisleri'nde gerçekleştirilecek organizasyonda, 100. yıl formalarının tanıtımı yapılacak. 
     Öte yandan, Galatasaraylı futbolcular Ergün, Volkan ve Bülent, bugün Beylikdüzü'ndeki 14. Uluslararası Züccaciye ve Hediyelik Eşya Fuarı'nı ziyaret etti. 
     
</TEXT>
</DOC>
