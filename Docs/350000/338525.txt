<DOC>
<DOCNO> 338525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonyas05.html </URL>
<DATE> 2005/04/30/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Ben Affleck bu defa gizlice evlenecek... 
</HEADLINE>
<TEXT>

     Jennifer Lopez ile fırtınalı beraberliği günlerce magazin basınının sütunlarından düşmeyen Ben Affleck, artık yoğurdu üfleyerek yiyor. Affleck, yeni nişanlısı Jennifer Garner ile gözlerden uzak şekilde evlenmeyi planlıyor. 
     People dergisinin internet sitesindeki habere göre, geçen hafta ''Elektra'' filminin ünlü oyuncusu Jennifer Garner ile nişanlanan Affleck, gizli bir düğün planlıyor. 
     Ben Affleck'in bir arkadaşı, çiftin gizli plan yaptığını ifşa ederken, aktörün Garner ile mutluluğu yakaladığını söyledi. Garner'ın Lopez'e göre daha mütevazı olduğunu dile getiren arkadaşı, Sevgililer Günü'nde ''paranın satın alamayacağı'' bir hediye vererek iki aşk şarkısıyla serenad yapan Garner'ın ünlü aktörü kalbinden vurduğunu söyledi. 
     Affleck ile Garner'ın geçen yaz ''Daredevil'' filminin çekimleri sırasında tanıştığını ve 9 ay içinde de evliliğe karar verdiğini anlatan arkadaşları, Jennifer Garner'ın ailesinin de Ben Affleck'i benimsediğini kaydetti. 
     Jennifer Garner'ın Lopez'inkinin aksine son derece basit ve ucuz bir nişan yüzüğü taktığı, çiftin gürültü koparmayacak sade bir törenle hayatını birleştirmeyi düşündüğü ifade edildi. 
     Ben Affleck ilk kez evlenecek. 2000 yılında Scott Foley ile evlenen Garner ise 4 yıllık beraberliğin ardından boşanmıştı. 
     
</TEXT>
</DOC>
