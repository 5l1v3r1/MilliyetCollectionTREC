<DOC>
<DOCNO> 317498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun30.html </URL>
<DATE> 2005/02/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bush'un güvenlik çemberini aşan kadının üzerinde avcı bıçağı çıktı 
</HEADLINE>
<TEXT>

     Belçika federal polisi, ABD Başkanı George Bush'un Brüksel temasları sırasında ''endişe verici'' iki olay yaşandığını açıkladı. 
     Polis yetkililerinin açıklamalarına göre, dün, Amerikan delegasyonunun bulunduğu Sheraton oteli yakınında güvenlik çemberini aşan 44 yaşındaki Marijke isimli Belçikalı bir kadının üzerinde ''büyük bir avcı bıçağı'' bulundu. 
     Yetkililer, söz konusu kadının zihinsel sorunları olduğunun düşünüldüğünü ve psikolojik tedavi amacıyla gözaltına alındığını bildirdiler. 
     Açıklamada ayrıca, dün gece polise telefon eden bir kişinin, Brüksel'deki bir tünelde bomba ihbarında bulunduğu ve bu ihbarın ciddiye alındığı bildirildi. 
     Polis, Reyers bulvarındaki bir tünelde yaptığı aramada, Fransa plakalı çalınmış boş bir taşıt buldu. Askeri ekiplerin müdahalesinin ardından, araçta bomba bulunmadığı belirlendi. İhbarı yapan kişinin kimliğinin tespit edilemediği duyuruldu. 
     Brüksel'de, 2500 polis ve 250 Amerikalı istihbarat görevlisinin katılımıyla kapsamlı güvenlik önlemleri sürdürülüyor. 
     
</TEXT>
</DOC>
