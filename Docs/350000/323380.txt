<DOC>
<DOCNO> 323380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/yazar/temelkuran.html </URL>
<DATE> 2005/03/13/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Hangi kadınlar yakındır bize, hangi kadınlar uzak 
</HEADLINE>
<TEXT>
Kandırılmış kadınlar 
Kadınlara bilhassa mesafeli duran kadınları hep biraz "kandırılmış" bulurum. Biraz "grev kırıcılara" benzetirim onları biraz komprador "Hep erkeklerle daha iyi anlaşmamak" gerek... 

Kim bilir kaç tane kadın tanıdım "Abi valla ben erkeklerle daha iyi anlaşıyorum" diyen, lafın geri kalanını kadın cinsine sayıp dökerek getiren. Kadınların ne kadar gergin, ne kadar yapmacık, ne kadar "kendisi gibi değil" olduğunu anlatan kaç kadın... 
İşyerinde "en çok kadınlara" gıcık olan, en çok kadınlarla yarışan, en çok onları yok etmeye çalışan kaç kadın tanıdım, tanıdınız kim bilir Bütün kadınlardan uzak durmanın en iyisi olduğunu düşünen, buna bütün kalbiyle inanmış kadınlar... Doğrusu ya, ben de yıvış yıvış bir "kız kardeşlik kulübünün" destekçisi sayılmam. "Yediğimiz içtiğimiz ayrı gitmez" derecesindeki kaynaşmaları hep biraz hastalıklı bulmuşumdur. Zira 
Yokluğuyla öldüren ilişkiler, varlığıyla da süründürür Bunu yazın bir kenara. İstediğiniz ilişkinizde test edin. 
Fakat kadınlardan bilhassa mesafe alan kadınları da hep biraz "kandırılmış" bulurum. Biraz "grev kırıcılara" benzetirim onları biraz komprador Ezilen bir "ırkız" biz nihayetinde, o kadar da "beyaz adam" olmamak, "hep erkeklerle daha iyi anlaşmamak" gerek... 

Astronot olur muyduk 
Çünkü inanıyorum ki kadınlar olarak bizim erkeklere yaptığımız yatırımı kadınlara yapsaydık hepimiz en azından astronot olurduk Düşünsenize, erkekleri aldığınız kadar alttan alsanız, onlara yaptığınız kadar kardeşlik, ablalık, hemşirelik, annelik veya asistanlık yapsanız... Eminim bu yazıyı okuyan kadınların hepsi en az bir erkeğe büyük duygusal ve fiziksel yatırımlar yapmışlardır. Eminim bu yazıyı okuyan bütün kadınların hepsi o yatırımları kendilerine yapabilselerdi şu anda, bu cümleleri okurken "Ah Ah " diyor olmazlardı. Azizim, kadınlarla konuşuyorum şimdi erkekler alışırlar. Sen bu kadar Florence Nightingale olmasan da, sigaralarının uzayan külüne tabla yetiştirmeye çalışmasan da, her şeyi mükemmel yapmasan da alışırlar... Alışamayan da zaten... Neyse... 
Benim de gıcık olduğum kadınlar yok değil elbette. "Kariyer de yaparım çocuk da" baskısı altında bütün "temiz ödevlerini" mükemmelen tamam edip ondan sonra da köpüklü kahve yapıp abilerden bir "tek taş" koparmak için ölçülü gülümsemesiyle manikürlü ellerini denk düşüren kadınlar en sevdiğim kız kardeşlerim değildir elbette. Pek yakın hissetmesem de en berbat melodramların da o kadınlardan çıktığını bilirim. Benim kadınlar hakkında bildiğim en önemli mesele de budur zaten 
En berbat hikaye en kusursuz görüneninden çıkar 
Kadınları bu yüzden severim. Hikayelerini sevdiğim için, hikayelerini merak etmeye değer bulduğum için... 

Madalyonun yarısı 
Bir 8 Mart geldi geçti efendim. Vaktiyle işyerini işgal ederek emeklerine sahip çıkmak isteyen dokuma işçisi kadınların diri diri yakılması sebebiyle "kadınlar günü" ilan edilen 8 Mart, geldi geçti. Ben de bu sebeple bütün bir hafta kadın yazıları yazdım. Bu, haftanın son yazısı. O yüzden "günün anlam ve önemi" yerine, kız kardeşliğin "anlam ve önemi" üzerine bir şeyler söylemek istedim. Altını fosforlu kalemle çizmek istediğim mesele şudur esas itibarıyla 
Tek tek gıcık olduğunuz kadınlar olabilir. Siyaseten uzak olduğunuz kadınlar, dini inançlarıyla sizden ayrılanlar, dilleriyle, toplumsal statüleriyle sizden uzağa düşen kadınlar olabilir. Hepsi, hikayeleriyle sizin kardeşinizdir esasında. Erkeklere gösterdiğiniz sabrı bir kez de kadınlara göstermeye gönül eğebilirseniz eğer, bu kardeşliği anlarsınız. İnsanların hikayelerini dinlersiniz çünkü kaderleriniz birleşir dinlediklerinizle. İster istemez, siz de hikayenin bir parçası olursunuz. Bir parçası olduğunuz hikayeleri de kolay kolay bırakıp gidemezsiniz. Gitmemelisiniz. Siz, elinde bir madalyonun yarısını tutan kadınlarsınız. Madalyonun yarısı bir kadında muhakkak. Hikayeleri takip ederek kardeşinizi bulmalısınız. Bir 8 Mart daha kutlu ve geçmiş olsun 



</TEXT>
</DOC>
