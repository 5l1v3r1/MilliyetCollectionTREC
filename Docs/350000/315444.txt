<DOC>
<DOCNO> 315444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy23.html </URL>
<DATE> 2005/02/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Sarıgül Kağıt üzerinde tasfiye edebilirler ancak halkın gönlünden asla 
</HEADLINE>
<TEXT>

     Şişli Belediye Başkanı Mustafa Sarıgül, CHP'nin demokratikleşmesi için mücadeleye devam edeceğini belirterek, ''Bizi kağıt üzerinde tasfiye edebilirler, ancak halkın gönlünden asla'' dedi. 
     Sarıgül, eski Enerji ve Tabi Kaynaklar Bakanı Hüdai Oral'ın cenaze törenine katılmak üzere geldiği Denizli'de, gazetecilerin sorularını yanıtladı. 
     Gazetecilerin ''CHP'den ihracınız söz konusu. Bunu nasıl değerlendiriyorsunuz '' sorusuna, Sarıgül, şu yanıtı verdi 
     ''Partide bazıları, kendi koltuklarını korumak için antidemokratik yollarla tasfiye işlemleri yapmak istiyor. Bizi kağıt üzerinde tasfiye edebilirler, ancak halkın gönlünden asla. Güç, halkın gücüdür. CHP'nin gençlik kollarından geliyorum ve istiyorum ki güçlensin. Bireylerin güçlenmesi, koltuğunu koruması önemli değil. Önemli olan CHP'nin iktidar olmasıdır. Bu nedenle yapılanları antidemokratik buluyorum.'' Türkiye'nin bir hukuk devleti olduğunu, ihracı durumunda yargıya güvendiğini ve kararın mutlaka yargıdan döneceğini inandığını belirten Sarıgül, şöyle devam etti 
     ''Bizim amacımız, partiyi demokratikleştirmek, özgürleştirmek ve iktidara taşımaktır. CHP'de bazıları, itaatkarlar ve köleler istiyor. Ben asla itaatkar ve köle olmayacağım. Haksızlığa başkaldırmaya devam edeceğim. CHP, yağ çekenler mebusu değildir. CHP, halka dayalı mebusların olduğu bir parti olacaktır. Şu anda CHP yöneticileri partide demokrasiyi rafa kaldırmış, koltuklarını korumaya çalışıyorlar. Mücadele, koltuk sevdası olanlarla çağdaş Türkiye sevdalısı olanların mücadelesidir. İnanıyorum ki yasa, hukuk ve adaletin vereceği karar, bu hareketi çok daha ileri götürecektir.'' 
     
</TEXT>
</DOC>
