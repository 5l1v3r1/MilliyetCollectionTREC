<DOC>
<DOCNO> 308080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur07.html </URL>
<DATE> 2005/01/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çiller'in hırsızı cezaevinde çıktı 
</HEADLINE>
<TEXT>

     İstanbul Emniyet Müdürü Celalettin Cerrah, eski başbakanlardan Tansu Çiller'in villası ile eski bakanlardan Vural Arıkan'ın kızı Arzu Erkal'ın evinde gerçekleşen hırsızlık olaylarına ilişkin toplam 5 kişinin yakalandığını bildirdi. 
     Gayrettepe'deki Asayiş Şube Müdürlüğü'nde basın açıklaması yapan Cerrah, geçtiğimiz günlerde kamuoyunu meşgul eden 2 olayın, polisin çalışmaları sonucu aydınlatıldığını söyledi. 
     Cerrah, Tansu Çiller'in yalısındaki hırsızlık olayını gerçekleştiren kişinin, bu suçu işledikten sonra kapkaç yaparak kendisini yakalatıp Bayrampaşa Cezaevi'ne konulduğunu ifade etti. 
     Villadan çalınan 2 adet inci kaplamalı gerdanlık, 1 adet tek taş pırlanta yüzük, 1 adet Bulgari marka erkek kol saati, 4 çift altın küpe, 3 çift altın kol düğmesi, 1 adet cep telefonunun ele geçirildiğini belirten Cerrah, 1 saat ve 2 adet cep telefonunun da bulunulmasına çalışıldığını kaydetti. 
     Cerrah, bu kişiye yardım ve yataklık ettikleri belirlenen 2 kişinin de yakalandığını bildirdi. 
     Cerrah ayrıca, eski bakanlardan Vural Arıkan'ın kızı Arzu Erkal'ın evindeki hırsızlık olayıyla ilgili de 2 kişinin yakalandığını açıkladı. 
     Eve silahlı ve maskeli olarak giren erkek ve bayanın gasp yaptıklarını belirten Cerrah, polisin yaptığı çalışma sonucu, evden çalınan leopar ve vizon 2 kürk ile gümüş hasır ve mercan kolye ile diğer malzemelerin ele geçirildiğini söyledi. 
     Bu malzemelerin, olayla ilgili yakalanan 2 kişiye yaptırılan yer göstermelerde bulunduğunu ifade eden Cerrah, ''İstanbul Emniyeti, İstanbul halkının huzur ve güvenliği için vardır. Suç işleyenleri yakalayarak adalete teslim edecektir. Bundan şüpheniz olmasın'' dedi. 
     
     31 SUÇTAN SABIKALI 

     Edinilen bilgiye göre, Tansu Çiller'in Yeniköy'deki villasından hırsızlık olayını gerçekleştiren Yavuz Kutlay, bu olayın gazetelerde yer almasının ardından korkup, başka bir suç işleyerek kendisini yakalatmak istedi. 
     Bu amaçla 12 Ocak tarihinde Asayiş Şube Müdürlüğü'ne başvuran Kutlay, Beşiktaş'ta bir bayana yönelik kapkaç yapıldığını ve kadının çantasını kurtardığını söyledi. 
     Polis tarafından telefon numarası ve araç plakası alınan Kutlay, aynı gün Beşiktaş Akatlar'da yabancı uyruklu bir bayana kapkaç yapıldığının tespit edilmesi ve araç plakasının polise verdiği 34 UM 2487 olması nedeniyle gözaltına alınarak, kapkaç suçundan çıkartıldığı adliyede tutuklandıktan sonra cezaevine konuldu. 
     Kutlay'ın, ''uyuşturucu madde kullanmak'', ''adam öldürmek'', ''ev ve işyerinden hırsızlık'' ve ''motosiklet çalmak'' gibi 31 ayrı suçtan sabıkasının bulunduğu belirlendi. 
     Çiller'in yalısından çalınan malzemeler ise Büyükçekmece'de bir evde ele geçirildi. 
     Kutlay'a yardım ettikleri gerekçesiyle yakalanan kişilerin ise kızkardeşi Canan K. ve eşi Tahsin K. olduğu öğrenildi. 
     Öte yandan, Vural Arıkan'ın kızı Arzu Erkal'ın evindeki hırsızlık olayına ilişkin yakalanan kişilerin de yaklaşık 1.5 yıl annesinin bakımını gerçekleştiren hemşire Nihal Ç ve eşi Fatih Ç. oldukları belirtildi. 
     Eve geldiklerinde ''sucu'' olduklarını belirten bu kişilerin, kapıyı açtırdıkları hizmetçiyi etkisiz hale getirdikten sonra evde bulunan 2 kürk ve içinde mücevher olan küçük bir kasayı alarak kaçtıkları ifade edildi. 
     
</TEXT>
</DOC>
