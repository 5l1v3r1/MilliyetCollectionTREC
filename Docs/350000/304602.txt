<DOC>
<DOCNO> 304602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yazar/saglam.html </URL>
<DATE> 2005/01/08/ </DATE>
<TIME>  </TIME>
<AUTHOR> Erdoğan SAĞLAM  </AUTHOR>
<HEADLINE>
Vergi iade zarflarında son gün 24 Ocak 
</HEADLINE>
<TEXT>


2004'ten başlayarak ücretlilerin vergi iadesinde hesap tarzı değişti. Yeni düzenlemeye göre vergi iadesi, ücretlinin kendisi, eşi ve çocukları ile ilgili eğitim, sağlık, gıda, giyim ve konut kira harcamalarının yıllık toplamı üzerinden hesaplanıyor. Harcama miktarı arttıkça azalan oranlarda vergi iadesine hak kazanılıyor. Bu nedenle yüksek ücretlilerde vergi iadesinin ibraz edilen harcama tutarına oranı daha düşük. 
Öncelikle belirtelim Emeklilerin vergi iade sisteminde hiçbir değişiklik yok. Onların iade kapsamına giren harcamaları da farklı. Emeklilerde iade oranı sabit ve yüzde 5. Emeklilerin vergi iade zarflarını ocak ayı sonuna kadar, aylıklarını aldıkları banka şubelerine vermeleri gerekiyor. Hesaplanacak iade tutarından, yıl içinde aldıkları avanslar düşülüp kalan tutar kendilerine şubat ayı sonuna kadar ödenecek. 

Ücretliler, bunlara dikkat 
2004 sonuna kadar toplanan harcama belgeleri türlere göre ayrılmalı.İbraz edilebilecek harcama belgesinin üst sınırı 2004'e ilişkin ücret vergi matrahı. İşverenin kontrolde dışarı çıkaracağı belgeler olabileceğini dikkate alarak bunun bir miktar üzerinde belge vermekte yarar var.Kapsama giren harcamalar "ücretlilerde vergi indirimine ait bildirim"in arka tarafına yazıldıktan sonra toplanıp bildirimin ön tarafına nakledilmeli. Ücretliler bildirimi fotokopi yoluyla çoğaltarak da kullanabilirler. Bilgisayarda formata uygun listeler de üretilebilir. Vergi iade zarfları da kullanılabilir.Bir harcama belgesinde indirime konu olan ve olmayan harcama türü bir arada yer alıyorsa indirime isabet eden tutar hesaplanmak ve belge üzerine elle yazılmak suretiyle tespit edilmeli.Her bir harcama türü için bildirimin arka sayfasının yani listenin ayrı ayrı çıkarılmasını öneririz. Bir belgede kapsama giren birden fazla harcama varsa belgenin en yüksek harcama türüyle ilgili listeye yazılması gerekiyor.Emekli olup herhangi bir işte çalışmayanların bildirimlerini eski işverenlerine 24 Ocak akşamına kadar vermeleri gerekli. İşten ayrılmış olup herhangi bir yerde çalışmayanlar da aynı şekilde hareket etmeli. İşten ayrılmış olanlardan başka bir işveren nezdinde çalışmaya başlamış olanlar zarflarını yeni işverenlerine vermeliler.İbraz edilecek belgeler fatura, serbest meslek makbuzu, perakende satış fişi ve yazar kasa fişiyle sınırlı ve bunların asıllarının ibrazı şart. Kaybedilmesi durumunda firmadan alınacak onaylı fotokopi kullanılabilir.Kira sözleşmesinin fotokopisi eklenmeli. Ayrıca ödemelerin de belgelendirilmesi gerekiyor. Ödeme bankayla yapılmışsa banka dekontları veya ekstre, nakden yapılmışsa ev sahibinden alınacak makbuzla veya kiranın tahsiline ilişkin bölümü ev sahibince imzalanmış kontratla belgeleme mümkün. ATM veya internetten ödenen kiralar imzasız dekontlarla belgelenebilir.Peşin ödenen kiranın sadece 2004 yılına ilişkin kısmı dikkate alınacak.Harcamanın aile tarafından tüketilmiş olması gerekir. Bu nedenle düğün, ziyafet gibi harcamalar kapsam dışında.Çocuklar ve çalışan eş adına düzenlenmiş belgeler de ibraz edilebilir.Yıllık beyanname verenler, eğitim ve sağlık harcamalarını, beyan ettikleri matrahın yüzde 5'iyle sınırlı olmak üzere gelir vergisi beyannamesi üzerinde de indirebilirler.Yıl içinde işe giren, işten ayrılan ya da ücretsiz izne çıkanlara ait harcama belgelerinin, çalışılan aylarla sınırlı olması gerekmiyor. 


</TEXT>
</DOC>
