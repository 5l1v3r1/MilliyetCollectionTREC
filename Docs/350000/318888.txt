<DOC>
<DOCNO> 318888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sontur08.html </URL>
<DATE> 2005/02/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ziraat Bankası, kuyrukları azaltmak için 800 adet ATM alacak... 
</HEADLINE>
<TEXT>

     Ziraat Bankası Genel Müdürlüğü, emekli vatandaşların maaş kuyruklarındaki sıkıntılarını azaltmak için 800 adet ATM alacak. 
     Devlet Bakanı Ali Babacan, CHP Adana Milletvekili Gaye Erbatur'un konuya ilişkin soru önergesini yanıtlarken, emekli vatandaşların maaş kuyruklarında beklemelerini önlemek için 800 adet ATM alma çalışmalarının sürdürüldüğünü ve Mart ayında bu makinelerin faaliyete geçmesinin planlandığını bildirdi. Babacan, bu makinelerin devreye sokulması ile emeklilere ve diğer müşterilere sağlanan hizmet kalitesinin artacağını belirtti. 
     Babacan, Ziraat Bankası'ndan emekli maaş ödemeleri sırasında yaşanan sıkıntıların azaltılması için Emekli Sandığı maaş ödeme gününün 1 günden 5 güne, SSK emekli maaş ödeme günlerinin de 4 günden 10 güne çıkarıldığını anımsattı. 
     Ali Babacan, emekli müşterilerin hizmet aldığı özel işlem merkezlerinin fiziksel ortamlarının iyileştirildiğini, elektronik sıra uygulamasına geçildiğini, klimatizasyon ve ışıklandırma gibi problemlerin giderildiğini kaydetti. 
     
</TEXT>
</DOC>
