<DOC>
<DOCNO> 302883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/ekonomi/eko05.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçede ocak disiplini 
</HEADLINE>
<TEXT>


ANKARA ANKA 

Maliye Bakanlığı, 2005 yılı bütçe ödeneklerinin kullanımıyla ilgili düzenleme yapılıncaya kadar sadece kamu personelinin ücret ve maaş ile bunlara ait sosyal güvenlik prim ödemelerinin ödeme emri beklenmeden yapılabileceğini bildirdi. Diğer bazı zorunlu harcamalar için ise bütçe ödeneğinin en fazla 12'de biri oranında ödenek kullanılabileceği belirtildi. Maliye Bakanı Kemal Unakıtan, ocak ayı bütçe harcamalarıyla ilgili olarak bir tel emri yayımladı. Tel emrinde, personel kanunları hükümlerine göre ödenmesi gereken aylık, memuriyet taban aylığı, kıdem aylığı, ödenekler, her türlü zam ve tazminatlar, ek ödeme, tayin bedeli, emekli keseneği kurum karşılıkları, sözleşmeli personel ücret ve ikramiyeleri, ek ders ve sınav ücretleri, sürekli işçiler ile vizesi yapılmış geçici işçilerin ücretleri, kıdem tazminatları, ikramiyeleri, SSK ve işsizlik sigortası primleri ile köy ve mahalle muhtarları temsil ödeneğinin, ödeme emri beklenmeden yapılabileceği bildirildi. 


</TEXT>
</DOC>
