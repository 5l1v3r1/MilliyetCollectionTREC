<DOC>
<DOCNO> 324168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur51.html </URL>
<DATE> 2005/03/16/ </DATE>
<TIME> 19.11 </TIME>
<AUTHOR>  </AUTHOR>
<HEADLINE>
2 yaşındaki çocuğunu dövdüğü iddiasıyla gözaltına alındı 
</HEADLINE>
<TEXT>

     Konya'da bir kadın, 2 yaşındaki kızını dövdüğü iddiasıyla gözaltına alındı. 
     Alınan bilgiye göre, merkez Karatay İlçesi'nde Hatice K. 32 gayrımeşru ilişki sonucu dünyaya geldiği iddia edilen 2 yaşındaki kızı Esma Nur K'yi, bakamadığı gerekçesiyle Sosyal Hizmetler Müdürlüğü'ne vermek istedi. 
     Çocuğun burada yapılan muayenesinde başında darp izleri olduğunu gören yetkililer, durumu polise bildirdi. 
     Hatice K, Feridiye Polis Merkezi tarafından gözaltına alındı, Esma Nur K. ise Selçuk Üniversitesi Meram Tıp Fakültesi Hastanesi'ne kaldırıldı. 
     Beyin Cerrahi Servisi'nde yapılan muayenede küçük kızın kafasından ağır darbeler aldığı ve hayati tehlikesinin bulunduğu bildirildi. 
     Hatice K'nin, polisteki ifadesinde, kızını beşikten düşürdüğünü öne sürdüğü öğrenildi. 
     
</TEXT>
</DOC>
