<DOC>
<DOCNO> 311671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko29.html </URL>
<DATE> 2005/02/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tüzmen İhracattaki yavaşlama ithalat baskısından kaynaklandı 
</HEADLINE>
<TEXT>

     Devlet Bakanı Kürşad Tüzmen, Ocak ayı ihracatında yaşanan yavaşlamanın nedeninin, ithalat baskısının kuvvetli şekilde yaşanması ve ihracat pazarlarında ihraç ürünlerinin göreceli olarak pahalı hale gelmesi olduğunu söyledi. 
     Tüzmen, düzenlediği basın toplantısında Ocak ayı ihracat rakamları ile ilgili soruları yanıtlarken, 1.5-2 senedir aşırı değerli yerli para birimi nedeniyle oluşan ithalat baskısı ve ihracatçıların üzerindeki sıkıntıları anlatmaya çalıştığını hatırlattı ve ''Artık herkesin aynı bilgi eşiğine geldiğini görüyorum bu dönemde'' dedi. 
     Ara malı üreticilerinin ithalata dönen sanayiciler nedeniyle kendi ara malı üretimini durdurduğunu kaydeden Tüzmen, özellikle bu baskının tekstil ve konfeksiyonda yaşandığını söyledi. 
     Bakan Tüzmen, dışarıdan ara malı temin ederek dışarıya mal satan sektörlerin ihracat artış trendinin devam ettiğini belirterek, özellikle en çok istihdam sağlayan sektörlerde bu tip gerilemeleri dikkatle takıp ettiklerini söyledi. 
     Tüzmen, aşırı değerli para birimi olduğunda rekabet avantajının aşağı doğru indiğini ve ürüne konulan fiyatın pahalı olmaya başladığını belirterek, şöyle konuştu 
     ''Kendi yerli para birimimiz değerli olduğu için dış pazara da o maliyeti aynen aktarıyorsunuz. Kendi yerli para biriminizin değerli olması ve diğer ülkelerin para birimlerinin düşük tutulması sizin ürününüzü o piyasada pahalı hale getiriyor. Göreceli olarak bizim üretim maliyeti pahalı, onlarınki ucuz hale geliyor. Pazar payını artırmak için karlılık oranını ortadan kaldırmanız ya da zararına satış yapmanız lazım. Böyle bir ikilemi uzun zamandır yaşıyoruz.'' Bakan Tüzmen, ithalat baskısının ara malı ikamesi yarattığını ve ihraç pazarlarında Türk ihraç ürünlerinin göreceli olarak pahalı hale geldiğini tekrar vurgularken, önemli olanın o dönemde bu dönemin hazırlığını yapabilmek ve atlatabilmek olduğunu söyledi. 
     Tüzmen, her şeye rağmen şu anda ihracatın ithalatı karşılama oranının ve dış ticaret açığının toplam dış ticarete oranının oldukça iyi bir noktada bulunduğunu söyledi ve ''Ama biz artık ihracatçı bir ülke olarak adlandırılıyoruz. Bu nedenle ihracatın önündeki bütün engelleri kaldırmak istiyoruz' dedi. 
     Tüzmen, 2004 yılı DİE rakamlarına bakıldığında ihracatın 62.8 milyar dolar olarak açıklandığını, TİM'in ise bu rakamı 64 milyar dolar olarak açıkladığını hatırlatarak, şöyle konuştu 
     ''DİE'nin daha sonra yapacağı gerçekleştirme ile 62.8 milyar dolar olan ihracat rakamı TİM'in açıkladığın 64 milyar dolara yaklaşacak. Çünkü bu zamana kadar TİM rakamlarının sapmaları çok azdır. DİE, ithalatı da 97.2 milyar dolar olarak açıkladı, biz 96 milyar dolar olarak hesaplıyoruz. Toplam DİE verilerine göre, ihracatın ithalatı karşılama oranı yüzde 64.6, dış ticaret açığının oranı ise yüzde 21.5. Bizim rakamlarımıza göre ise ihracatın ithalatı karşılama oranı yüzde 68, açık ise yüzde 19.8, sonuçta rahatlıkla çevrilebilir bir açık olarak görüyoruz, bu işin dikkatle izlenmesi gerektiğini de hep söylüyoruz.'' 
     
     RADYOAKTİF VE NÜKLEER KAÇAKÇILIK 
     Tüzmen, gümrüklerde radyoaktif ve nükleer kaçakçılık yakalama olayları ile ilgili bir soru üzerine de, ''Ufak tefek bir şeyler oluyor. Biz de üstüne çıkıyoruz. İyi yetişmiş elemanlarımız var'' dedi. 
     2004 yılında radyoaktif ve nükleer madde kaçakçılığı ile ilgili 18 olayın yaşandığını belirten Tüzmen, bunlardan 5'inin Türkiye Atom Enerjisi Kurumu'nca incelemeye alındığını, geriye kalan 13 olayın Habur sınır kapısında yaşandığını ve bu olaylarda elde edilen bilgiler çerçevesinde, bu malın Türkiye'ye girmesinde sakınca görülmesi nedeniyle Irak'a geri gönderildiğini söyledi. 
     
</TEXT>
</DOC>
