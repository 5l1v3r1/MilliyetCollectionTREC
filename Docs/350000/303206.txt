<DOC>
<DOCNO> 303206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/dunya/adun.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye Kerkük uyarısı 
</HEADLINE>
<TEXT>


ABD Dışişleri Bakan Yardımcısı Armitage'a Türkiye'nin Kerkük'te nüfus yapısının Kürtler lehine değiştirilmesinden duyduğu rahatsızlık iletildi, KKTC'ye uçuşların başlaması istendi 

Utku Çakırözer - Ankara 


ABD yönetiminin, Kerkük'teki seçimlerin ertelenmesini isteyen Iraklı Kürt grupları uyararak, "Irak'ın her yerinde olduğu gibi Kerkük'te de seçim 30 Ocak'ta yapılacak" mesajı verdiği öğrenildi. 
ABD Dışişleri Bakan Yardımcısı Richard Armitage, Irak'taki seçim sürecine ilişkin gelişmeleri Ankara'da Dışişleri Bakanı Abdullah Gül'le masaya yatırdı. Gül, Kerkük'ün nüfus yapısının değiştirilmesine yönelik Kürt grupların girişimlerinden Türkiye'nin rahatsızlık duyduğunu vurguladı. Gül, Kürdistan Demokratik Partisi KDP lideri Mesud Barzani ile Kürdistan Yurtseverler Birliği KYB lideri Celal Talabani'nin Kerkük'teki yerel yönetimler seçimlerinin ertelenmesi isteklerinin de sakıncalı olduğunu ve reddedilmesi gerektiğini vurguladı. Türkiye'nin Kerkük konusundaki hassasiyetini anladığını kaydeden Armitage, Selahaddin'de Barzani ile görüştüğünü, Talabani'yle de telefonla temas kurduğunu belirterek, "Bizim de onlardan en önemli isteğimiz, seçimlerin zamanında yapılması oldu. Kerkük'te yerel seçimlerin ertelenmesine ABD karşıdır. Bunu da Kürtlere açıkça ilettik" dedi. 

Sonrasını kimse bilmiyor 
ABD yönetiminin de Irak seçimlerinin zamanında yapılmasını istediğini vurgulayan Armitage, "Orada güvenlik kaygı verici olabilir. Ama 4 - 5 ay sonra daha iyi olacağını kimse söyleyemez. Bu nedenle bu seçim mümkün olan en geniş katılımla yapılmalıdır" diye konuştu. Gül, Ankara'nın tüm çağrılarına rağmen Irak'taki Sünni grupların seçimlere katılım konusunda "isteksiz" olduğunu da vurguladı. 

'İzolasyon kalksın' 
Kıbrıs'ta çözüme "evet" diyen tarafın Türk tarafı olduğunu belirten Gül, "Ama Kıbrıs Rum tarafı adım atmaya niyetli değil. Başta ABD olmak üzere büyük devletlerden bir tepki görmezlerse bu adımı atmayacaklardır. O nedenle öncelikle Ercan Havaalanı'na uçuşların başlatılması olmak üzere Kıbrıs Türklerine izolasyonu kaldıracak adımları bir an önce atmanızı bekliyoruz" şeklinde konuştu. Türklerin beklentilerini bildiklerini kaydeden Armitage, ABD yönetiminin kuzeye yönelik açılımlarının devam edeceğini söyledi. 
Öte yandan ABD'nin Ortadoğu'dan Sorumlu Dışişleri Bakan Yardımcısı William Burns ve Dışişleri Bakanlığı Müsteşar Yardımcısı Nabi Şensoy başkanlığındaki heyetler tarafından PKK'nın bölgeden tasfiyesi ele alındı. 

'İlişkilerimiz her şeyin üstündedir' 

Gül-Armitage görüşmesinin öncelikli konuları Kerkük, Irak seçimleri ve KKTC oldu. Gül, Armitage'a Türkiye'nin Kerkük konusundaki endişelerini iletti. Gül, Dışişleri Bakanlığı'ndaki görüşme öncesinde yaptığı açıklamada, Türkiye-ABD ilişkilerine çok önem verdiklerini belirterek, "Türk - Amerikan ilişkileri her şeyin üstündedir, gelenekseldir" diye konuştu. 


</TEXT>
</DOC>
