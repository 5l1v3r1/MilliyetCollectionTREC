<DOC>
<DOCNO> 338639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sondun07.html </URL>
<DATE> 2005/05/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Blair, suçlamalar için ''atılan çamur yapışır mı bilmiyorum'' dedi... 
</HEADLINE>
<TEXT>

     İngiltere'de 5 Mayıs'ta yapılacak genel seçim öncesi Başbakan Tony Blair, kendisine Irak savaşıyla ilgili saldırıların yoğunlaşmasından duyduğu rahatsızlığı dile getirdi. 
     Blair, suçlama ve saldırıların kendisine zarar verip vermeyeceğine ilişkin olarak, ''Atılan çamur yapışacak mı bilmiyorum. Bunu seçimin sonuçları gösterecek'' dedi. 
     Observer gazetesine konuşan Blair, seçimi kaybetme ihtimalinin bulunduğunu da kabul ederken, Muhafazakar Parti'nin bütün seçim kampanyasının çöktüğünü ve parti lideri Michael Howard'ın kendisini yalancılıkla suçlamak üzerine yeni bir kampanya kurduğunu söyledi. 
     Partisinin 1970 seçiminde de favori gösterilirken seçim kaybettiğini hatırlatan Blair, ''nasılsa kazanırlar'' düşüncesiyle davranmamalarını ve sandığa giderek İşçi Partisi'ne oy vermelerini istedi. 
     Blair'i Irak konusunda yalan söylemekle suçlayan Muhafazakar parti lideri Michael Howard ise bugün Sunday Telegraph gazetesine konuştu. ''Hangisi daha beter, birini yalancılıkla suçlamak mı, yoksa ülkeyi bir yalan üzerine kurulmuş gerekçelerle savaşa sokmak mı '' diye soran Howard, bu konudaki haklılığının ortada olduğunu söyledi. 
     Blair'in kabinesini kandırarak ülkesini savaşa sokmayı hiçbir koşulda savunamayacağını ifade eden Howard, Blair'in Avam Kamarası ve Genelkurmay Başkanı'nı bile kandırdığını öne sürdü. 
     Howard, bir başbakanın böyle davranamayacağını, savaşa girmek gibi bir konuda böyle bir yol izleyemeyeceğini söyledi. 
     Liberal Demokrat Parti lideri Charles Kennedy de Blair'in seçimi kazansa da başbakanlıkta rahat bir üçüncü dönem geçiremeyeceğini söyledi. 
     ''Irak konusu onu yıpratmaya devam edecektir'' diyen Kennedy, Muhafazakar Parti'yi de kampanyalarını dar bir alanda, sadece Blair'i suçlamak üzerine kurmak ve yürütmekle suçladı. 
     
     ANKETLER 

     İngiltere'de bugün yayımlanan anketlerin sonuçları, İşçi Partisi'ne yüzde 36-39 arasında, Muhafazakar Parti'ye yüzde 31-33 arasında, Liberal Demokrat Parti'ye ise yüzde 22-23 arasında şans verdi. 
     The Sun gazetesinin pazar versiyonu olarak yayınlanan News of the World gazetesi de The Sun gibi Tony Blair'e seçim desteği verdiğini açıkladı. 
     People, Sunday Mirror ve Observer tarafından da desteklenen Başbakan Blair'e karşılık, Liberal Demokrat Parti lideri Charles Kennedy Independent on Sunday ve Muhafazakar Parti lideri Michael Howard da Sunday Express ve Sunday Times gazetelerinin desteğini almayı başardı. 
     
</TEXT>
</DOC>
