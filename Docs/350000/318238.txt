<DOC>
<DOCNO> 318238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy07.html </URL>
<DATE> 2005/02/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Başkanlık sistemi rafta, Sezer'e by-pass'a dönüş 
</HEADLINE>
<TEXT>

     ANKARA ANKA 

Isparta milletvekili Erkan Mumcu hareketiyle başlayan istifalar AKP'yi Anayasa'yı değiştirecek sayısal eşiğin altına düşürünce, başkanlık sistemi gündemden çıkarılarak, partinin "B Planı" olan Cumhurbaşkanı'nın yetkilerinin azaltılması formülüne dönüş yapıldı. 
     Erkan Mumcu ve ardından Süleyman Sarıbaş'ın istifasıyla Anayasa'yı değiştirecek sayının altına düşen AKP'de yaklaşık 5 istifanın daha gelmesiyle Meclis'teki sandalye sayısının 360'lar dolayına düşmesi öngörülüyor. Bu durum, parti 
     yönetiminin AKP'nin mevcut sayısal çoğunluğuyla bu yasama döneminde gerçekleştirmeyi planladığı başkanlık sistemine geçiş projesini gündeminden çıkarmasına neden oldu. Yürütmenin tek elde toplanması hedefiyle düşünülen başkanlık sisteminin sayısal olarak imkansız hale geldiği düşüncesiyle partide B Planı olarak ifade edilen Cumhurbaşkanı Sezer'in yetkilerinin azaltılması formülü yeniden gündeme geldi. Bu konudaki düzenleme, Anayasa Mahkemesi Başkanlığı döneminde Sezer'in bizzat ifade ettiği düşüncelerle savunulacak. Sezer'in de istediği Cumhurbaşkanı'nın yetkilerinin azaltılmasının demokratikleşme hedefiyle gerçekleştirildiği mesajıyla düzenleme Meclis'e getirilecek. Cumhurbaşkanı Sezer'in yetkilerinin azaltılıp Çankaya Köşkü'nün büyük oranda simgesel bir konum haline getirilmesiyle AKP açısından 2007'de kimin Cumhurbaşkanı seçileceği sorunu ortadan kalkmış olacak. Mevcut sistemde Başbakan daha güçlü olduğu için Erdoğan'ın en az bir dönem daha bu görevi sürdürmek istediği belirtiliyor. Erdoğan, bu nedenle bir dönem için çok büyük tepkilere neden olmayacak bir ismi seçtirerek Cumhurbaşkanı seçiminin krize dönüşmesini engellemiş olacak. Erdoğan'ın, yürütmeye ilişkin yetkileri kalmayan Çankaya Köşkü'ne toplumun farklı kesimlerince de olumsuz bakılmayan gruplar dışında bir AKP'liyi ya da siyaset dışı bir ismi seçtirebileceği belirtiliyor. Bu konudaki düzenlemelerin ayrıntılarına ilişkin çalışmayı başkanlık sistemine ilişkin model üzerinde de çalışma yapan TBMM Anayasa Komisyonu Başkanı Burhan Kuzu hazırlayacak. 
     
</TEXT>
</DOC>
