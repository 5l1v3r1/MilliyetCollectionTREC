<DOC>
<DOCNO> 314722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo25.html </URL>
<DATE> 2005/02/12/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Carew kadroda yok... 
</HEADLINE>
<TEXT>

     Beşiktaş, ligin 20. haftasında Denizlispor ile karşılaşırken, hasta olan golcü futbolcusu John Carew kadroya alınmadı. 
     Denizlispor maçında forvette Carew'in yerine Veysel forma giyerken, yanında da Tümer Metin oynadı. 
     Siyah-beyazlılarda teknik direktör Rıza Çalımbay, savunmada herhangi bir değişiklik yapmazken, bu bölgede yine İbrahim Toraman, Ronaldo ve Çağdaş forma giydi. 
     Çaykur Rizespor'dan transfer edilen Koray da ilk 11'de yer alırken, sağ kanatta ise Tayfun'un yerine Ali Güneş şans buldu. 
     ''Kara Kartallar''da sakatlıkları bulunan Ahmed Hassan, Tayfun ve Emre'nin yanısıra hasta olan Carew ile Juanfran, Ramazan, Fatih ve İbrahim Akın 18 kişilik maç kadrosuna alınmadı. 
     
     AHMET DURSUN KADRODA 
     Beşiktaş'ta, devre arasında yeniden kadroya dahil edilen Ahmet Dursun, Denizlispor maçında 18 kişilik maç kadrosuna alındı. 
     Siyah-beyazlı formayı en son 2003-2004 sezonunun 13. haftasında Beşiktaş'ın cezası nedeniyle İzmir'de 1-1 biten Konyaspor maçında giyen golcü futbolcunun, sözkonusu sezonun ikinci yarısında yönetim kurulu kararıyla sözleşmesi feshedilmişti. Beşiktaşlı taraftarlar da uzun süre sonra kadroya alınan Ahmet Dursun'a sevgi gösterilerinde bulunup, tribünlere çağırdı. 
     
     TRİBÜNLERİN YARISI BOŞ KALDI 
     Siyah-beyazlı tarftarlar, geçen haftaki Gençlerbirliği maçında olduğu gibi Denizlispor karşılaşmasına da fazla ilgi göstermedi. 
     Tribünlerin yarısı boş kalırken, maçı 15 bine yakın sporsever izledi. 
     
     SAHA ZEMİNİ BOZULDU 
     BJK İnönü Stadı saha zemini İstanbul'u 1 haftadır etkisi altına alan kar yağışı nedeniyle olumsuz yönde etkilendi. 
     Sahanın bazı bölümlerinde çimler azalırken, zeminin oldukça ağırlaştığı gözlendi. Sahadan toplanan karlar, kale arkası tribünlerinin önüne biriktirildi. 
     
     HAKEMLERE TEPKİ BİTMİYOR 
     Beşiktaşlı taraftarların Futbol Federasyonu ve hakemlere karşı olan tepkileri Denizlispor maçı öncesinde de sürdü. 
     Taraftarlar, maç öncesi kural hatası nedeniyle yinelenecek Gençlerbirliği karşılaşmasının hakemi Kuddusi Müftüoğlu aleyhine bağırırken, MHK üyesi Muhittin Boşat'a da tepki gösterdi. 
     Taraftarlar ayrıca kapalı tribünde, ''Parasını verelim Collina'yı getirelim'' ve Futbol Federasyonu'nun ''Lütfen'' centilmenlik kampanyasına nazire yaparak, ''Yeter, Lütfen Yeter'' yazılı pankart açtı. 
     PAF Ligi'nde Fulya Tesisleri'nde yapılan maçta Başiktaş, Denizlispor'u 3-2 yendi. 
     TBMM Araştırma Komisyonu üyeleri, gün boyunca statta yaptıkları incelemelerin ardından, karşılaşmayı da protokol tribününden izlediler. 
     
</TEXT>
</DOC>
