<DOC>
<DOCNO> 307562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo31.html </URL>
<DATE> 2005/01/18/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Beşiktaş'a Ronaldo geri döndü... 
</HEADLINE>
<TEXT>

     Beşiktaş'ın, ilk yarının bitmesinin ardından gönderme kararı aldığı ve devre arasında Konyaspor ile anlaşan Ronaldo, siyah-beyazlı takıma geri döndü. 
     Konyaspor ile medya önünde imza atan Ronaldo'nun, hem Beşiktaş'tan hem de Konyaspor'dan ekstra para talebinde bulunması nedeniyle anlaşmanın gerçekleşmediği açıklandı. 
     Beşiktaş Kulübü Futbol Şube Sorumlusu Kıvanç Oktay, konuyla ilgili olarak AA muhabirine yaptığı açıklamada, Ronaldo'nun alacağı olduğu yönünde basında çıkan haberlerin doğruyu yansıtmadığını belirterek, şunları söyledi 
     ''Ronaldo geri döndü. Kendisi Konyaspor ile anlaşamadı. Ancak sorun bizimle ilgili değil. Bazı medya organlarında bu oyuncunun 550 bin dolar alacağı yazıldı. Bu doğruyu yansıtmıyor. 
     Ronaldo hem Konyaspor'dan, hem de bizden ekstra para talebinde bulundu. Bunu kabul etmediğimiz için Konyaspor ile anlaşamadı. Kendisinin alacağı olduğu veya parasını alamadığı şeklindeki haberler doğru değil. Ronaldo sadece ekstra bir para istedi. Kendisi şimdilik geri döndü. Brezilyalı oyuncuya bir antrenör tahsis ettik ve takımdan ayrı çalışacak.'' Başka kulüplerin de Ronaldo'yu istediğini vurgulayan Oktay, ''Ancak böyle ekstra para talebinde bulunması halinde Ronaldo'nun başka bir kulübe gitmesi zor olur'' dedi. 
     
</TEXT>
</DOC>
