<DOC>
<DOCNO> 319042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/soneko03.html </URL>
<DATE> 2005/02/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Avrupa'dan Asya'ya ipekten köprü, demirden yol... 
</HEADLINE>
<TEXT>

     İpekyolu Türk İhraç Ürünleri Fuarı, 24 Nisan-31 Mayıs tarihleri arasında, İstanbul-Astana Hattında gerçekleştirilecek. 
     İstanbul'dan yola çıkacak fuar treni, 38 günde, 10 bin 560 kilometre yol katedecek. 
     Alınan bilgiye göre, özel hazırlanmış trenle Türkiye dahil 7 ülkede gerçekleştirilecek fuar, İran, Türkmenistan, Tacikistan, Özbekistan, Kırgızistan ve Kazakistan'ı kapsayacak. 
     Proje ile tarihin en önemli ticaret yollarından biri olan İpekyolu'na Türk ihraç ürünleriyle yeniden hayat vermek, harekete geçirmek ve bölgedeki, tarihi bağlara sahip olunan ülkelerle hem ticari, hem de kültürel ilişkileri geliştirmek amaçlanıyor. 
     Projenin bir diğer amacı ise taşıma maliyeti ve zamandan yarı yarıya tasarruf sağlayan ancak yeterince bilinmeyen İstanbul-Almatı Blok Konteynır Yük Taşımacılığını gündeme getirmek ve faaliyette olan hattı gerek Türkiye'den bu bölgeye yönelik ticari faaliyette bulunan firmaların, gerekse bu ülkelerde Türkiye'ye ve Avrupa'ya yönelik faaliyet gösteren firma ve kuruluşların kullanmaya başlamaları konusunda çalışmalarda bulunmak. 
     Dış Ticaret Müsteşarlığı'nın koordinasyonunda ve Devlet Demiryolları Genel Müdürlüğü işbirliği ile Forum Fuarcılık tarafından organize edilen fuarda Türk kültürü, sanatı, mutfağı, turizm olanakları gidilen ülkelerde tanıtılacak. 
     
     FUAR TRENİ 
     Fuar treninde, teşhir için özel tasarlanmış 18 sergi konteynırı, 2 yataklı vagon, 1 salon vagon ve 1 yemekli vagon olacak. Sergi konteynırında Türk ürünleri sergilenirken, yemek vagonundan hem trenle fuara katılanlar yararlanacak, hem de gidilen ülkelerde Türk mutfağı tanıtılacak. 
     15'i ürün teşhir alanı olarak kullanılacak olan konteynırlar farklı sektörlerden oluşacak. Sergi konteynırlarında Türk firmalarının, otomotiv, ev tekstili, elektrik-elektronik ürünler, konfeksiyon, makine gibi ürünleri sergilenecek. 
     Fuarda sektörlerin toplu tanıtımı yapılırken, diğer yandan da özel dizayn edilmiş bazı konteynırlarda hi-tech ürünler sergilenecek ve ziyaretçilere, Türkiye'nin teknolojide ulaştığı nokta gösterilecek. 
     Diğer 3 konteynırın biri turizm, kültür-sanat, ikincisi ticari enformasyon ve müteahhitlik hizmetleri, üçüncüsü ise kobilerin tanıtımı için ayrılacak. 
     Fuar treninin geçeceği ülke başkentlerinde ticaret heyetleri toplantıları, ikili iş görüşmeleri organize edilecek. 
     Öte yandan, 22 Eylül 2004 tarihinde başlaması öngörülen İpekyolu Türk İhraç ürünleri Fuarı, tüm ön izinleri alınmış olmasına karşın, son anda Özbekistan'da durulacak istasyonlar konusunda yaşanan olumsuzluk üzerine 2005 yılına ertelenmişti. 
     Özbek yetkililerle anlaşmaya varıldığında da, trenin yola çıkması halinde Kazakistan'da ağır kış koşullarına denk geliniyordu. Bu nedenle hem kış koşullarının atlatılması hem de organizasyona ilişkin hazırlıkların daha iyi yapılabilmesi için fuar treninin hareketi ertelenmişti. 
     
</TEXT>
</DOC>
