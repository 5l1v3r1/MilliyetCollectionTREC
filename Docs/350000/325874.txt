<DOC>
<DOCNO> 325874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko24.html </URL>
<DATE> 2005/03/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Trabzonspor Sportif'in hisse birim fiyatı 5.25 YTL olarak belirlendi... 
</HEADLINE>
<TEXT>

     Trabzonspor Sportif Yatırım ve Ticaret A.Ş.'nin, Nisan ayı başında gerçekleştirilmesi planlanan halka arzında, hisse birim fiyatı 5.25 YTL olarak belirlendi. 
     Halka arz konsorsiyumunun lideri Deniz Yatırım Genel Müdürü Cafer Bakırhan, yaptığı açıklamada, 25 milyon YTL sermayeli şirketin sermayesindeki Trabzonspor Futbol İşletmeciliği Ticaret A.Ş.'ye ait yüzde 25 oranındaki 6 milyon 250 bin YTL nominal değerdeki hisse senetlerinin, 5.25 YTL fiyatla halka arz edileceğini bildirdi. 
     Oluşturulan konsorsiyuma 29 aracı kurumun katıldığını belirten Bakırhan, halka açılacak Trabzonspor Sportif'in, sözleşmeler çerçevesinde yüksek gelirler elde eden, buna karşın giderleri düşük, düzenli temettü ödeyen ve ayrıca vergiden muaf bir şirket yapısında olacağını kaydetti. 
     Trabzonspor Sportif'in, halka arzdan sonra, borsada mevcut şirketler arasında dağıtılabilir karının tamamını dağıtmayı taahhüt eden tek şirket olacağını dile getiren Bakırhan, şöyle dedi 
     ''Halka arz edilecek hisselerin yüzde 50'sini küçük bireysel yatırımcılara, yüzde 10'unu Trabzonspor Kulübü üyelerine, yüzde 20'sini alım gücü yüksek yatırımcılara, yüzde 15'ini yurt dışı yatırımcılara, yüzde 5'ini ise yurt içi kurumsal yatırımcılara tahsis etmeyi planlıyoruz. Trabzonspor Kulübü üyeleri dışındaki başvurular oransal dağıtım esasına göre yapılırken, Trabzonspor Kulüp üyeleri için özel tahsisat yapılacak ve dağıtılacak.'' 
     
</TEXT>
</DOC>
