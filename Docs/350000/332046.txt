<DOC>
<DOCNO> 332046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/guncel/agun.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Her ilçeye kız yurdu 
</HEADLINE>
<TEXT>


Milliyet ve ÇYDD işbirliğiyle düzenlenen '2005 Eğitim Çalıştayı'nda, mülki idare amirleri, her merkez ilçeye ve köylere yeterli sayıda kız yurdu yapılmasını önerdi 

İSTANBUL Milliyet - FOTOĞRAFLAR Yurttaş Tümer 

Mülki İdare Amirleri- Sivil Toplum Örgütleri ve Milliyet Gazetesi 2005 Eğitim Çalıştayı'nda 'eğitim sorunları' tartışıldı. Özellikle Yatılı İlköğretim Bölge Okulları'nın sorunları ve kız çocuklarının okula gönderilmemesinin nedenlerini inceleyen Çalıştay, çözüm önerilerini de ortaya koydu. 
Milliyet-ÇYDD işbirliği ile yapılan Çalıştay'da, Mülki İdare Amirleri, YİBO'larin sayılarının artması gerektiğini belirtirken, var olanlardaki olumsuz koşulların da acilen düzeltilmesine dikkat çekti. 
Taşımalı eğitimin de artık bir sorun haline dönüştüğünedn yakınan vali ve kaymakamlar, sistemin "rant kapısı" haline geldiğini ve güvensiz araçlarla taşıma yapıldığını söyledi. 
Doğu ve Güneydoğu bölgesinde törelerin, ağalık ve şıhlık sistemlerinin eğitimi de olumsuz yönde etkilediğine dikkat çeken Mülki İdare Amirleri, bulunacak çözümlerin bölge gerçekleri göz önüne alınarak uygulanması gerektiğini belirttiler. İşte sorunlar ve çözüm önerileri... 

Yurttan yükselen sesler... 

Elif Nur Tandoğan Hacıbektaş Kaymakamı - Nevşehir Kız çocuklarımızın kaderinin değişmesi, toplumun kaderinin değişmesi demektir. Kadınlarımızın daha eğitimli olması, toplumsal yaşamın her alanında daha etkin olması, ülkemizde demokrasinin barış ve hoşgörünün egemen olması demektir.Ozan Balcı Eruh Kaymakamı - Siirt Türkiye'de insanlar kız çocuklarını okula göndermek istemiyor. Ancak insanları inandırmamız ve onlara umut vermemiz gerekiyor.İlhami Aktaş Tercan Kaymakamı - Erzincan YİBO'ların ve köy okullarının fiziki koşulları kötü. Öğrencileri özendirecek şartlar yok. Çocuklar soba yakmaktan tuvalet temizlemeye kadar pek çok işi yapıyor. Onları köyde yaşadığı ortamdan daha kötü bir yere çağırıyoruz.Şaban Acar Muş Vali Yardımcısı Devamsızlık nedenleri arasında okul, derslik ve özellikle kız çocuklarına yönelik pansiyon eksikliği başta geliyor. Başörtüsü ve 'Kızlardan bir şey olmaz' zihniyeti de çok önemli bir sorun.Ekrem Ballı Eskişehir Vali Yardımcısı Sorunların nedenleri büyük ölçüde göçlerle gelenler, mevsimlik tarım işçilerinden kaynaklanıyor. Gelir seviyesi düşük aileler kız çocuklarını gelir getirici işlerde kullanıyor.Recep Soytürk Taşköprü Kaymakamı - Kastamonu Feodal yapı, şıhlık müessesesi etkili oluyor. Önderler, feodal yapının, dini baskılarının zedelenmemesi için 'Okula gitmeyin' diyor. Türkçe konuşamayan çocuklar var.Nurullah Çakır Kaş Kaymakamı - Antalya Kaş'tan önce Doğu Beyazıt Kaymakamı'ydım. Ana sorunların başında fiziki koşullar geliyor. Anneler - babalar eğitimsiz. Öğretmenler moralsiz. Kültürel ve sosyal etkinlik hiç yok.Mestan Yayman Kavaklıdere Kaymakamı - Muğla Daha Önce Batman'daydım. Çocuk yaştaki kızlarımız anne oluyor. Türkiye nüfusunun yüzde 36'sı yoksul. Sokak çocukları sayısı her geçen gün artıyor.Mümin Heybet Şarköy Kaymakamı - Tekirdağ Kızların okullaşması sorunu, kadının eğitiminin bir parçası. Asıl amaç, kadının toplumsal işlevselliğinin artırılması.Davut Gül Şirvan Kaymakamı - Siirt Küçük yaşta çocuklar YİBO'lara gönderilmiyor. Aile kendi yanında okumasını istiyor. YİBO'lardaki koğuş sistemi de eğitimi olumsuz etkiliyor.Tuğba İnan Altınyayla Kaymakamı - Sivas Erken evlenme, tarımda işçilik kız çocuklarının okula gitmelerini engelliyor. İşsizlik ve istihdam problemi nedeniyle gelecekle ilgili umut yok.İrfan Demiröz Bozdoğan Kaymakamı - Aydın YİBO'larda yeterli eğitici yok. Doktor, sağlık görevlisi hiçbir zaman olmadı. Aileler doğal olarak çocuğunu göndermek istemiyor.Kasım Esen Kadıköy Kaymakamı İstanbul 620 bin öğretmenin ve 20 milyona yakın öğrencinin Ankara'dan idare edilmeye çalışıldığı eğitim yapımız var. Eğitim aynı zamanda ideolojik mücadele alanı olarak algılanıyor.Hasan Tanrıseven İdil Kaymakamı - Şırnak Bölgemizde donanımlı okullar, tecrübeli yöneticiler yok. Kız çocuğunun okutulması yönünde bilgi eksikliği var. Aileler bilinçli olmadıkları için çocuklarını okutmak istemiyor. 

YAPISAL SORUNLAR 

Ekonomik yetersizlik 
İşsizlik en büyük sorun. Aile reislerinin doğru bir geçim kaynağı yok. O nedenle çocuğun eğitim yükünü kaldıramıyor. Ayrıca çocuk evin geçimi için çalıştırılıyor. 

Çok çocuklu aile yapısı 
Aile planlaması yok. Kaymakamlara göre aile başı çocuk ortalaması 7... Her evde en az 3 çocuk okul çağında. 

Mevsimlik geçici işçilik 
Birçok aile hasat dönemlerinde tarlalarda çalışmak amacıyla başka illere gidiyor. Beraberinde çocuklarını götürdükleri için eğitimleri yarıda kalıyor. 

Göçer aileler 
Bölgede çok sayıda belli ikametg hı olmayan göçer nüfus var. Çadırlarda yaşıyorlar. Okul çağındaki çocukları kesinlikle eğitimden yoksun kalıyor 

Geleneksel yapı 
a Çocukları ev işlerinde kullanmak 
b Erken evlilik 
c Başörtüsü 
d Yaşça büyük olma 

Feodal yapı Ağa - şıh baskısı 
Feodal yapı nedeniyle önder durumundaki kişiler, çevresindekilerin cehaletinden yararlanıyor. Kendi düzenini bu şekilde koruyacağına inanıyor, özellikle kızların okula gönderilmesini engelliyor 

Çocuğunu uzağa gönderme korkusu 
Aileler evinin yanında okul olsa gönderecek. Ancak YİBO'lar uzakta olduğu için aileler özellikle küçük çocuklarını vermekten kaçınıyor. 

YİBO'lara güvensizlik 
İlköğretim birinci kademedeki çocuklar kendi ihtiyaçlarını karşılayamıyorlar. Onlara yardım edecek yeterli sayıda hizmetli bulunmuyor. Ayrıca sağlık görevlileri de yok. 

Bağnazlık 
'Kız çocukları okusa ne olacak', 'Okuyanlar ne yapıyor' gibi yanlış saplantılar, çocukların okula gönderilmesinde engel oluşturuyor. 

Kalabalık aile düzeni nedeniyle ders çalışma ortamının bulunmaması 
Evler genellikle iki odalı. En az 10 nüfus yaşıyor. Aynı yerde yatılıyor. Misafir ağırlaması aynı odalarda oluyor. 

Türkçeyi konuşamama 
Özellikle doğudaki çocuklar Türkçe bilmiyorlar. Deneyimsiz öğretmenler de bunun karşısında şaşırıyor. İletişim sağlanamıyor. 

DEVLET KAYNAKLI SORUNLAR 

Öğretmenler deneyimsiz 
İlk öğretmenlik tecrübesini bu bölgede yapıyorlar. Bölgeyi bilmiyor, insanlarını tanımıyor, şartlar karşısında bocalıyorlar. 

Hızlı öğretmen sirkülasyonu 
Zorunlu hizmet bölgesi olarak bakıldığı için gelen öğretmen gideceği günü bekliyor. Bölgeyi tanıdığında tayini çıkıyor. 

Öğretmenlerin yaşam koşulları çok kötü 
Öğretmenlerin özellikle lojman sorunu had safhada. Çoğu okulda tuvalet, su yok. 

İl Milli Eğitim Müdürleri yetersiz 
Müdürlük vasfına sahip olmayanlar müdür olarak bölge sorumluluğuna atanıyorlar. Sorunlar karşısında bocalıyorlar. 

MEB merkez yöneticileri ile bölge yöneticileri birbirlerini anlamıyor 
Ankara'da yasa çıkarılırken, bölgesel farklılıklar dikkate alınmadığı için uygulamada sorun yaşanıyor. 

Vekil yöneticiler soruna sahip çıkmıyor 
Bölgedeki vekil yöneticiler kalıcı çözüm üretmekte isteksiz davranıyorlar. 

YİBO'lar iyi yönetilmiyor 
YİBO'lar özel kurumlar olarak ele alınmalı, yöneticileri ayrı kriterlerle belirlenmeli. 

Kadın yönetici çok az 
Kızlara rol modellik yapacak kadın yönetici yok. Hemşire, ebe dışında çalışan kadın yok. 

Rehberlik hizmeti yok 
Çocuklar özellikle YİBO'larda psikolojik bunalıma giriyor. Ancak sorunlarıyla ilgilenecek tek bir sorumlu yok. 

Öğretmenlerin motivasyonu düşük 
Olumsuz koşullar, sosyal kültürel faliyetler ve teşvik edici ödüllerin olmaması öğretmenleri boşluğa ve isteksizliğe itiyor. 

Yurt ve pansiyon yetersiz 
YİBO'lardan çıkan öğrencilerin ortaöğretime devam etme şansları kalmıyor. Çünkü gidebilecekleri yatılı okullar yok. 

Okulların fiziki şartları çok kötü 
Bölgedeki okulların büyük bölümünde tuvalet, su kalorifer yok. 

Taşımalı sistem sektör oldu 
Taşımalı sistem bazı kesimlere rant kapısı oldu. Uygun olmayan araçlarla, uzak mesafeler yapılıyor. 

Siyasi nedenlerle yanlış yatırımlar 
Siyasi kaygı ve baskılarla dağ başına bile okullar yapılmış. Bu nedenle boş olanlar var. 

ÇÖZÜM ÖNERİLERİ 
Her kız çocuğuna burs sağlanmalı 

Okul öncesi ile birlikte zorunlu eğitimin 12 yıla çıkarılması.Aile planlamasının devlet politikası olması, çok çocuğun önlenmesi.MEB atamalarının dikkatli yapılması, mülki amirlerinin görüşünün alınması.Bölgeye en az iki yıl deneyimli öğretmenlerin gönderilmesi.Öğretmenlerin yaşam koşullarının acilen iyileştirilmesi Özellikle lojman .Eğitim süresinin mevsimlik işçiliğe göre bölge bazında düzenlenmesi.Okula giden her kız çocuğuna burs desteği sağlanması.YİBO ve PİO'lara öğretmen atamalarının farklı kriterlerle yapılması.YİBO'ların ilköğretim ikinci kademeden 6. sınıf başlaması, küçük çocukların aile yakınındaki okullarda okutulması.MEB merkez ve yerel yöneticilerinin uyumlu çalışması.Ailelerin eğitilmesi.Kullanılmayan kamu binalarının tesbiti ve yurt ya da YİBO'ya dönüştürülmesi.Merkez ilçe ve köylere kız yurtları yapılması.Feodal liderlerin ikna edilmesi, kız çocuklarının okula gönderilmesi için çağrı yapmalarının sağlanması.Kız öğrenciler için ilçelerde rol modeller olması yani kadın çalışan sayısının artırılması.Batı bölgelerindeki okullarda yaz tatillerinde 10 - 15 günlük seminer kurs düzenlenmesi.Üniversite gençliğiyle bölge okulları öğrencilerinin buluşturulması.Eğitimin sosyal etkinliklerle desteklenmesi Folklor, resim, tiyatro vb. .İngilizce eğitiminin öğretmen ve öğrencilere ulaşması, bilgisayar desteği sağlanması.Kaynakların akılcı ve şeffaf kullanılması.Okul yöneticilerinin, kızlarını okula göndermeyen ailelerle görüşerek ikna etmesi.Medyanın Televole gibi programlar yerine, kızlara rol modeller öneren programlara ağırlık vermesi. 


</TEXT>
</DOC>
