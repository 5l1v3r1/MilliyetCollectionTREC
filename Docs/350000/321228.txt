<DOC>
<DOCNO> 321228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun16.html </URL>
<DATE> 2005/03/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Şili Komünist Partisi lideri Marin öldü 
</HEADLINE>
<TEXT>

     Şili Komünist Partisi'nin lideri Gladys Marin, beyin kanserinden öldü. 
     Başkent Santiago'daki evinde 63 yaşında ölen Bayan Marin, General Augusto Pinochet'nin 11 Eylül 1973'te kanlı darbeyle halkın seçtiği sosyalist Devlet Başkanı Salvador Allende'yi devirmesi ve öldürmesine karşı mücadelesiyle tanındı. 
     Beyin kanseriyle bir buçuk yıl savaşan Marin, bir ara İsveç'te tedavi gördü, Küba Devlet Başkanı Fidel Castro'nun şahsi himayesinde dinlenmeye çalıştı. 
     Komünist Parti Genel Sekreteri Guillermo Tellier, ''Sevgili Yoldaşımız, Başkanımız, derin komaya girdikten birkaç saat sonra öldü'' dedi. 
     Gladys Marin, 16 yaşında Şili Komünist Partisi'ne girmişti. 
     Komünizm görüşünden hiç taviz vermeyen Marin, 15 yıl önce Pinochet yönetiminden sonra iş başına gelen merkez sol hükümetlerine destek vermeyi kabul etmedi. 
     Marin'in cenazesi, 8 Mart Salı günü, Dünya Kadınlar Günü'nde toprağa verilecek. 
     
</TEXT>
</DOC>
