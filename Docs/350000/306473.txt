<DOC>
<DOCNO> 306473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy01.html </URL>
<DATE> 2005/01/14/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
DSP Başkanı Sezer ''Türkiye'de demokratik sol iktidara ihtiyaç var'' 
</HEADLINE>
<TEXT>

     DSP Genel Başkanı Zeki Sezer, ülkede iyi şeyler yapılmadığını öne sürerek, ''Türkiye'de demokratik sol iktidara ihtiyaç var'' dedi. 
     Sezer, partisinin Altındağ İlçe Başkanlığı'nı ziyaretinde, ülkedeki iç ve dış gelişmeleri değerlendirdi. 
     İktidarın söyleminin aksine, ekonomide ve dış politikada olumlu gelişmeler yaşanmadığını savunan Sezer, ''Ülkede iyi şeyler yapılmıyor. Türkiye'de demokratik sol iktidara ihtiyaç var'' dedi. 
     Ekonomideki büyümenin ithalata dayalı olduğunu, çalışanların, emeklilerin ve çiftçilerin geçim sıkıntısı içinde bulunduklarını kaydeden Sezer, ''2 yıldır üretim yok. İşsizlik ve geçim sıkıntısı artarak büyüyor'' diye konuştu. 
     Dış politikada da Hükümet'in ulusal bütünlüğü ilgilendiren konularda büyük hatalar yaptığını savunan Sezer, AB bahanesiyle ödünler verildiğini ileri sürdü. 
     Bütün bu olumsuz gelişmelere karşın, ana muhalefet partisinin içindeki sorunlar nedeniyle görevini yerine getiremediğini ifade eden Sezer, ''Ama solda boşluk yok. Demokratik Sol Parti var. Türkiye'nin önünü açacak tek parti DSP'dir'' dedi. 
     Sezer, bir soru üzerine, SSK hastanelerinin Sağlık Bakanlığı'na devrinin Anayasa, insan hakları ve çalışanların haklarına aykırı olduğunu söyledi. 
     Irak'taki gelişmelerle ilgili bir soru üzerine de Sezer, ''Hükümet duyarlı ve dikkatli olmalı'' dedi. 
     Solun birleşmesi tartışmalarıyla ilgili bir başka soruya karşılık da Sezer, ''Sol, DSP'de birleşip büyüyecek'' diye konuştu. 
     
</TEXT>
</DOC>
