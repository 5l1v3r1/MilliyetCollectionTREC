<DOC>
<DOCNO> 309873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko12.html </URL>
<DATE> 2005/01/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Erdemir özelleştirmesinde hedef Mart sonu... 
</HEADLINE>
<TEXT>

     Kamunun Erdemir'deki yüzde 46.12'lik payının blok olarak satışı için, Mart sonuna doğru ihale ilanına çıkılması hedefleniyor. 
     Edinilen bilgiye göre, Erdemir'deki kamu payının özelleştirmesi için ihale şartnamesi hazırlıkları devam ediyor. 
     Şartnamede, yatırımların devamlılığı, yani yatırım şartı ile istihdamın belirli bir dönem korunmasına ilişkin şartların yer alacağı belirtiliyor. Bunun yanında kuruluşun faaliyete devam etmesi şartının da ihale şartnamesine konulacağına işaret ediliyor. 
     Erdemir'in 2013 yılına kadar bir vizyonu olduğu hatırlatılırken, şartnamede burada belirtilen yatırım şartlarının korunmaya çalışılacağı belirtiliyor. 
     İhale ilanının Mart ayı sonuna doğru verilmesi hedeflenen Erdemir'e, Rus, Japon ve ABD'li firmaların yanı sıra AB'den firmalar da ilgi duyuyor. 
     
     NELER YAPILDI 
     Erdemir özelleştirmesi için öncelikle bir sektör raporu hazırlanırken, raporda, dünyadaki 30 civarında demir çelik üreticisinin analizi yapıldı. 
     Ardından son 10 yılda dünyadaki devralma, birleşme ve özelleştirme satın almaları incelenirken, burada muhtemel yatırımcıların davranışları ortaya konuldu. 
     Bunların sonucunda dünya çapında 10-15 büyük oyuncunun satın almalarda nelere dikkat ettikleri ve hedefleri tespit edilmeye çalışıldı. 
     Ardından, dünya çapında 39 demir çelik üreticisi ve aktörü İstanbul'a davet edildi. Bunlardan 12 firma davete katılırken, burada da muhtemel yatırımcıların neler düşündüğü sorusuna cevap arandı. 
     Tüm bunlardan çıkarılan sonuçlara göre, ihale şartnamesi oluşturulması çalışmaları başladı. 
     
</TEXT>
</DOC>
