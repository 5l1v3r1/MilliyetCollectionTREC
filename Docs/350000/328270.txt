<DOC>
<DOCNO> 328270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur41.html </URL>
<DATE> 2005/03/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kayıp kimlikle kredi kartı çıkartıp 3.7 milyarlık alış veriş yaptılar 
</HEADLINE>
<TEXT>

     Konya'nın Beyşehir İlçesi'nde kaybettiği kimlik kullanılarak çıkartılan kredi kartıyla 3 bin 755 YTL'lik 3 milyar 755 milyon lira alışveriş yapıldığını iddia eden kişi, savcılığa başvurdu. 
     AA muhabirine açıklama yapan Bilal Güler, 2004 yılının Aralık ayında kimliğini kaybettiğini ve Nüfus İdaresi'ne başvurarak yeni bir kimlik çıkarttığını söyledi. 
     Güler, 3 ay sonra Yeni Mahalle Taşkın Sokak'taki evine gönderilen 3 bin 755 YTL tutarındaki banka ekstresini görünce şaşırdığını ve söz konusu bankanın genel merkezini aradığını belirtti. 
     Görüştüğü müşteri temsilcisinden adına kayıtlı kredi kartına 3 bin 775 YTL'lik borcu bulunduğunu öğrendiğini belirten Güler, söz konusu bankadan kredi kartı çıkartmadığını, hatta kapısından içeri bile girmediğini savundu. 
     Güler, ''Tüm çabalarıma karşın borcu ödemek zorunda kaldım. İlçede şubesi bulunmayan bankanın Konya'daki şubesine gittim. Kaybettiğim kimlikle, adresim verilerek bir kredi kartı çıkarıldığını ve bu kredi kartıyla Konya il merkezinde bir kuyumcudan altın alındığını öğrendim'' dedi. 
     Savcılığa başvuruda bulunduğunu anlatan Güler, şunları kaydetti 
     ''Söz konusu bankanın yaptığı araştırma sonucunda alınan kredi kartına kefil olan kişiye ulaşıldı. Konya'nın Kadınhanı İlçesi'nde oturduğu ve imamlık yaptığı öğrenilen Tuncer Akbaba'nın da kimliğini kaybettiği belirlendi. Bana kefil olan Akbaba'ya da kaybettiği kimliği üzerinden çıkarılan kredi kartı için 4 bin 683 YTL borç geldiğini öğrendim. Akbaba'ya da kefil benim. İki kaybolan kimlikle iki kredi kartı çıkarılmış.'' Savcılık, olayla ilgili soruşturmanın sürdürüldüğünü bildirdi. 
     
</TEXT>
</DOC>
