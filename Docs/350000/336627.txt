<DOC>
<DOCNO> 336627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun35.html </URL>
<DATE> 2005/04/25/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Yunan General'den pilotlara 'serinkanlı tavır' çağrısı 
</HEADLINE>
<TEXT>

     Yunanistan Hava Kuvvetleri Komutanı Korgeneral Yorgo Avlonitis, ''Türk savaş uçaklarının yasadışı faaliyetleri konusunda Yunanlı pilotların Ege'de serinkanlı ancak kararlı bir tutum izlemeleri gerektiğini''söyledi. 
     Atina Haber Ajansı'nın ANA haberine göre, Korgeneral Avlonitis, yüksek rütbeli subaylarla geçen cuma günü yaptığı toplantıda, Hava Kuvvetleri'nin sosyal, operasyonel ve yönetim alanlarındaki faaliyetlerine ilişkin konuştu. 
     Konuşmasında, asimetrik tehditler, Kıbrıs Rum kesiminin güvenliğinin sağlanması, arama-kurtarma operasyonları ve eğitim düzeyinin artırılması konularında bir değerlendirme yapan Korgeneral Avlonitis ayrıca, Türk savaş uçaklarının Ege'deki ''yasadışı faaliyetlerine'' değinerek, Yunanlı pilotların serinkanlı ancak kararlı bir tavır izlemeleri gerektiğini söyledi. 
     Bu arada, Atina Haber Ajansı ANA , bugün 25 Türk savaş uçağının kuzey ve orta Ege'de 10 kez Yunan hava sahasını ihlal ettiklerini iddia etti. 
     Ajans, kaynak göstermediği haberinde, Türk uçaklarının bölgeye giden Yunan savaş uçakları tarafından geri çevrilmesi sırasında bir ''it dalaşı'' yaşandığını da öne sürdü. 
     
</TEXT>
</DOC>
