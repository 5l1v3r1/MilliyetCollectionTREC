<DOC>
<DOCNO> 324350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun43.html </URL>
<DATE> 2005/03/17/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İsrail'den Vanunu'ya yeni suçlama... 
</HEADLINE>
<TEXT>

     İsrail, ülkenin nükleer sırlarını ifşa etmekten 18 yıl cezaevinde yatan Vanunu'yu, tahliye edildikten sonra kendisine getirilen kısıtlamaları ihlal etmekle suçladı. 
     İsrail Adalet Bakanlığı'nın Vanunu'ya yönelttiği suçlamaların, gazetelere demeç vermesi ve geçen Noel'de Batı Şeria'nın Beytüllahim kentine gitmeye çalışmasıyla ilgili olduğu belirtildi. 
     Sunday Times gazetesine İsrail'in nükleer sırlarını açıkladığı gerekçesiyle 1986 yılında 18 yıl hapse mahkum edilen nükleer reaktör uzmanı Vanunu, cezasını tamamlayarak geçen nisanda özgürlüğüne kavuşmuştu. 
     Vanunu'ya getirilen kısıtlamalar, eğer süre uzatılmazsa nisan ayında kaldırılacak. 
     İsrail topraklarını terk etmesi, gazeteciler ve yabancılarla görüşmesi yasaklanan Vanunu, Doğu Kudüs'teki bir Anglikan kilisesinin misafirhanesinde kalıyor. 
     
</TEXT>
</DOC>
