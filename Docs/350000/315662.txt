<DOC>
<DOCNO> 315662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/yazar/okur.html </URL>
<DATE> 2005/02/16/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
EGS'nin kurtuluş formülü 
</HEADLINE>
<TEXT>


Türkiye'nin en büyük holdingi hangisi Elbette Tasarruf Mevduatı Sigorta Fonu TMSF . 
Holding yönetmek nasıl bir beceri ister Hiç kuşkusuz serbest piyasada cambazlık yapmaya benzer. 
Peki, TMSF'nin el koyduğu 23 bankanın özellikleri ne Biri hariç, hepsi holding bankası. 
Bu durumda adres neresi Tabii ki hakim ortak. Hakim ortak kim Basit, holdingin patronu ya da yönetim kurulu başkanı. İyi, güzel de hakim ortağın olmadığı bir holding ve holdingin bankasında işler nasıl çözülür 
Tartışılmayan ve anlaşılmayan da bu. 
Bahsettiğimiz holding EGS. Çok ortaklı bir şirket modeli olarak 1990'lı yılların ortasında hayatımıza girdi. Model önemliydi. İş kültürümüzde "Az olsun benim olsun" anlayışının karşısına dikiliyordu ve "Küçük hisselerle büyük güç yaratalım" deniliyordu. 
Çıkış hoştu, tuttu. İzmir ve Denizlili 1200 tekstilci bir araya geldi. Çok ortaklı bir dış ticaret sermaye şirketi olan EGS Dış Ticaret'i kurarak yola çıktılar. Tekstil ve konfeksiyon yan sanayine destek vermeye başladılar. Herkes mutlu oldu ama güç tutkusu başka. Bu şirket büyümek isteyen Egeli tekstilcilere yeter mi Yetmez, onlar da gücün siyaset bahçesinden geçtiğini bildikleri için 1995 yılında yapılan seçimlerde DYP lideri Tansu Çiller'den yana tavır koydular. 

100 bin mağdur 
Hediyesi belliydi Banka lisansı. EGS Bank 1995 yılında faaliyete başladı. 
EGS'de peş peşe kurduğu 20 şirketle holding çatısında toplandı. Banka, leasing, gayrimenkul yatırım ortaklığı, mağazacılık, nakliye kısa bir dönem TV yayıncılığı olmak üzere geniş bir yelpazeye yayıldı. 5 şirketini İMKB'de halka açtı. Denizli Serbest Bölgesi'nin yanına merkezi Sakarya'da olan İpekyolu Serbest Bölgesi'ni devreye sokmak için harekete geçti. 
Eh, kolay mı hızlı büyüme "obezliğe" dönüşürse sonuç belli olur. EGS, kötü yönetimin, obezleşmenin faturasını 2001 yılında ödedi. Banka, krizden dolayı sıkıntıya düştü, TMSF de bankaya ve aynı zamanda holding şirketlerinin yönetimine el koydu. Borsada halka açık 5 şirketin 100 bin küçük yatırımcısı mağdur oldu. 

Ve 4 yıldır çözüm yok 
Denizli AŞ Holdingde 3 bin kişi çalışıyordu. Çalışan sayısı 20'ye indi. Ortada hakim ortak yok. Hortum yok. Ama sıkıntı çok. 
TMSF faturayı çıkardı 258 milyon dolar. Bunun üzerine Denizlili işadamları oturdu, çözüm aramaya başladı. TMSF'de EGS Bank dosyasını biraz arkaya attı. 
Denizlili Esat Sivri, Fikret Mısırlı, Ahmet Göksan, Mete Oğuz, Şükrü Ünlütürk, Adnan Yıldırım bir araya geldi. İki yıl önce Denizli AŞ'yi kurdular. 
Ve TMSF'ye bir protokol sundular. Protokolle ilgili görüşmeler hala devam ediyor. Hatta dün TMSF Başkanı ile yine bir aradaydılar. 
Buna göre, Denizli AŞ, 20 şirketten ayakta kalan 6 şirketin 5'ine talip. "Holding hariç 5 şirketin yönetimini bize verin. Denetim ve gözetim sizde olsun. 5 milyon dolar işletme sermayesi taahhüdümüzü dikkate alın" diyor. 
Amaç, 5 şirketi EGESER, DENSER, EGS GMYO, EGS Leasing, EGS Dış Ticaret çalıştırarak borçları ödemek. 100 bin mağdur küçük yatırımcının hala çözümsüz görünen sorunlarına çözüm bulmak. Gelinen nokta borçların temerrüt faizinde indirim, 80 milyon dolarlık bir ödeme planı üzerinde anlaşma. 
Bu iş olur mu İzliyoruz. Kaygımız, Türkiye'nin en büyük holdingi TMSF'nin şirket çöplüğüne dönüşmemesi. 



</TEXT>
</DOC>
