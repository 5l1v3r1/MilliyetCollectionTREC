<DOC>
<DOCNO> 327628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonyas01.html </URL>
<DATE> 2005/03/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Polenler, baharla birlikte yeniden harekete geçiyor... 
</HEADLINE>
<TEXT>

     Eve gelir gelmez saçın yıkanması ve gün içinde giyilen kıyafetlerin yatak odası dışında çıkarılmasının, polenin etkisini azaltan en önemli etkenlerden olduğu bildirildi. 
     Konya İl Sağlık Müdürü Dr. Fatih Kara, AA muhabirine yaptığı açıklamada, ilkbaharda atmosfere yayılmaya başlayan çiçek tozu miktarının, özellikle Nisan ayında en üst düzeye yükseldiğini belirtti. 
     Daha çok renkli bitkilerin polen alerjisine neden olduğu yönünde yanlış bir inanış olduğunu ifade eden Kara, ''Bilinenin aksine renkli bitkiler değil, kavak, huş, meşe, akçaağaç, karaağaç, kayın, dişbudak, zeytin, fındık gibi ağaçlar ile ayrık otu, tilki kuyruğu, domuz ayrığı, yumak otu, delice otu gibi çayır ve hububat bitkileri daha çok polen üretmektedir'' dedi. 
     Çapları yaklaşık 100 mikrondan daha büyük olan polenlerin alerjiye yol açma bakımından önemli olmadığını dile getiren Kara, ''Alerjiye neden olan polenler 20 ile 60 mikron arası büyüklüğe sahip olan, rüzgarla çok uzak mesafelere taşınabilen polenlerdir'' dedi. 
     
     ''SİZİN POLENİNİZ HANGİSİ '' 
     Bu boyutlardaki polenlerin, rüzgar gibi faktörlerin etkisiyle birkaç mikronluk, çok daha küçük taneciklere ayrıldığını anlatan Kara, şunları ifade etti 
     ''Polenin zararlı etkilerinden kurtulabilmek için ev ve arabalarda polen filtresi kullanılabilir. Polenler, kapı ve pencerelerden, hatta pencerelerdeki çok ince tellerden geçerek evlerimizin içine kadar girebilir. Her polen alerji yapmaz. Polenle mücadelenin en zor yanı, soluduğumuz havada bulunan polenleri kontrol edebilmenin güçlüğüdür. Polenlerden korunmak çok kolay değildir ancak öncelikle, hangi bitkilerin polenlerine alerjik olduğunuzu bilmeli, polenine alerjik olduğunuz bitkilere fazla yaklaşmamalısınız. Evinizin kapı ve pencerelerini sıkıca kapatmalısınız. Ev pencereleri için polen filtreleri, otomobiller için ise özel olarak hazırlanan polen filtreli klima kullanılması, polenin zararını en aza indirir.'' 
     
     GÜNLÜK KIYAFETLERİ, YATAK ODASINA SOKMAYIN 
     Polenlerin yoğun olduğu zamanlarda dışarı çıkmamaya özen gösterilmesi, zorunlu durumlarda ağzın ve burnun koruyucu maskelerde kapatılmasının yararlı olacağını anlatan Kara, sözlerini şöyle sürdürdü 
     ''Polene aşırı duyarlılığı olanlar, polen mevsiminde, açık havada spor ve egzersizden, ağaçlık, çimenlik yerlerde oturmaktan kaçınmalıdır. Eve gelir gelmez saçın yıkanması, gün içinde giyilen kıyafetlerin yatak odası dışında çıkarılması, polenin etkisini azaltan en önemli etkenlerdir. Böylece, vücudun dinlenme posizyonuna geçtiği ve savunmasız olduğu uyku saatlerinde, kişi polen riskiyle karşı karşıya kalmayacaktır. Gün boyu üzerine milyonlarca polen biriken giysilerin eve gelir gelmez çıkarılması da önemlidir. Ayrıca, polenlerin adeta yağmur gibi yukardan aşağıya doğru hareket ettiği göz önünde bulundurularak, gün içinde şapka takılmasının da büyük yararı vardır.'' 
     
</TEXT>
</DOC>
