<DOC>
<DOCNO> 328902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko18.html </URL>
<DATE> 2005/03/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İsdemir kaliteyi yakaladı, ihracatı artırdı... 
</HEADLINE>
<TEXT>

     Geçen yılı üretim, kar ve ihracatta rekorla kapatan İskenderun Demir Çelik Fabrikası İSDEMİR A.Ş, 2005 yılının ilk çeyreğine iyi başlangıç yaptı. Tesislerden, bu yılın 3 ayında yapılan ihracat 77 milyon dolara ulaştı. 
     İSDEMİR Genel Müdürü Atamer Giyici, yıllarca bir KİT olarak devletin sırtında adeta kambur olan, her yıl milyonlarca dolarlık zararıyla gündeme gelen kurumun, karlılıkta hedefine emin adımlarla ilerlediğini söyledi. 
     Giyici, 2004'ün İSDEMİR'de üretim, satış, karlılık ve verimlilik açısından tüm rekorların kırıldığı bir yıl olduğunu anımsatarak, 2003'de 33 milyon dolar kar elde edilirken, bu rakamın 6,6 kat fazlası ile 220 milyon dolara ulaştığını vurguladı. 
     Olumlu sonuçların alınmasında, verimlilikle ilgili çalışmaların öneminin büyük olduğuna işaret eden Giyici, ''2004 yılında üretim artışına rağmen enerji tüketimimiz azaldı'' dedi. 
     Giyici, İSDEMİR'in ERDEMİR'e devredildiği 2002'de, toplam satışların yüzde 72.7'sinin yurtiçine, yüzde 27.3'ü ihracata yönelik olduğuna dikkati çekerek, şunları söyledi 
     ''2003 yılında yurtiçi satış yüzde 69.3, ihracat ise toplam satışların yüzde 30.7'si olarak gerçekleşmişti. 2004 yılında ise toplam satışların yüzde 64.7'si yurtiçine yapılmakta iken yüzde 35.3'ü ihraç edildi. Bunda verimli ve etkin çalışmanın yanında kaliteli üretimin de etkisi büyük.'' 
     
     BU YILKİ HEDEFLER DE TUTACAK 
     Giyici, 2004'de ihracattan 291 milyon dolarlık gelir sağlandığını, bu yılın ilk 3 ayındaki ihracatın ise 77 milyon dolara ulaştığını ifade ederek, ''Yılın ilk çeyreğindeki ihracat, yıl sonu hedefimiz olan 329 milyon dolara ulaşacağımızı gösteriyor'' dedi. 
     Satış rakamları içinde ihracat payının artmasında en önemli unsurun ürün kalitesindeki artış ile katma değeri yüksek kalitelerde yeni ürünlerin geliştirilmesi olduğuna dikkati çeken Giyici, konuşmasını şöyle sürdürdü 
     ''İSDEMİR'de yeni çeşitlerin üretilmesi ve kalitede fark yaratılması sonucu yurtiçi müşterilerimiz yanı sıra özellikle yurtdışı müşterilerimiz tarafından ürünlerimiz daha fazla tercih edilir olmuştur. İSDEMİR'in ihracatındaki artış, hammadde ithalatı nedeniyle şirketin ihtiyacı olan dövizini kendi kendine karşılaması, mali tabloların döviz kurlarında ortaya çıkacak hareketliliklere karşı oluşacak riskleri bertaraf etmesi açısından oldukça önem taşımaktadır.'' Giyici bu arada, devir tarihi olan 2002'den önceki 10 yılda milyon dolar tutarında yatırım yapıldığını anımsatırken, ''son 3 yılda İSDEMİR'de 150 milyon dolar olarak gerçekleşen yatırım tutarı, özelleştirme öncesindekinden 97 milyon dolar daha fazladır'' diye konuştu. 
     
</TEXT>
</DOC>
