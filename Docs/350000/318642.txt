<DOC>
<DOCNO> 318642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur30.html </URL>
<DATE> 2005/02/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şalvarı düşen öğrenciye plaket... 
</HEADLINE>
<TEXT>

     Zonguldak'ta düzenlenen halkoyunları yarışmasında şalvarı düşmesine rağmen gösteriyi bırakmayarak okulunun birinci olmasını sağlayan öğrenciye plaket verildi. 
     Canpolat Pamay Spor Salonu'nda, 13 Şubat Pazar günü gerçekleştirilen Valilik İl Kupası Halkoyunları Yarışması'nda, ekibiyle sahnede gösteri yaptığı sırada aniden şalvarı düşen 13 yaşındaki Berat Rahman Başar, oyununu sergilemeye devam ederek, Ahmet Erdoğan İlköğretim Okulu'nun diskalifiye edilmesini engelleyip birinci olmasını sağladı. 
     Düşen şalvarına rağmen yarışmayı bırakmayarak örnek davranış sergilemesinden dolayı Türkiye Halkoyunları Federasyonu'nca gönderilen plaketi federasyonun il temsilci Cevdet Akgün, ilköğretim 7. sınıfı öğrencisi Başar'a sınıfında arkadaşlarının alkışlarıyla verdi. 
     Akgün, Milli Eğitim Bakanlığı Okuliçi Beden Eğitimi Spor ve İzcilik Dairesi Başkanlığı'nca gerçekleştirilen yarışmada, Başar'ın yaşanan talihsiz duruma karşın gösteriyi bırakmayarak herkese örnek olduğunu söyledi. 
     Federasyon yetkililerinin, zor durumda kalmasına karşın ekip arkadaşlarının emeğinin boşa gitmemesi için özverili davranan Başar'a plaket verilmesini uygun bulduğunu anlatan Akgün, Ahmet Erdoğan İlköğretim Okulu'nun yıldızlar sahnelemede birinci olmasındaki en büyük paya sahip öğrencinin davranışının ulusal gazete ve televizyonlarda yayınlanmasıyla öğrenen herkesin takdirini kazandığını kaydetti. 
     Öğrenci Başar, sahnede şalvarı düştüğünde bir an ne yapacağını şaşırdığını, ancak okullarının diskalifiye edilmemesi için utanmasına karşın yarışmayı sürdürdüğünü söyledi. 
     Halkoyunları ekibinden Meriç Arslan ve Ezgi Çakır da yaklaşık bir yıldır hazırlandıkları yarışmada talihsizlik yaşayan arkadaşlarının birinci gelmelerini sağlamasından dolayı duygulandıklarını belirttiler. 
     
</TEXT>
</DOC>
