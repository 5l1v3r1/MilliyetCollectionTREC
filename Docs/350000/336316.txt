<DOC>
<DOCNO> 336316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/guncel/gun03.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Teslim olmadı, dağda öldü 
</HEADLINE>
<TEXT>


Jandarma, Tunceli'de çatışmada öldürülen Açıkel'in devletten gıda yardımı alan babasını, "Oğluna söyle teslim olsun, yoksa ölecek" diye uyarmıştı 

FERİT DEMİR Tunceli DHA 

Tunceli'nin Ovacık ilçesinde, güvenlik güçleriyle girdiği çatışmada öldürülen Maoist Komünist Parti Halk Kurtuluş Ordusu üyesi Süleyman Açıkel, bir süre önce jandarmanın gıda yardımı yaptığı Dilo Açıkel'in oğlu çıktı. Jandarma Komutanı Kurmay Albay Namık Dursun, yardım dağıtımı sırasında baba Açıkel'e, "Oğluna söyle teslim olsun, ölüp gidecek" diye uyarıda bulunmuştu. 
"Özgür" kod adlı Açıkel 36 , Ovacık'ta 17 Nisan'da güvenlik güçleriyle girdiği çatışmada öldürüldü. Jandarmanın, 18 Mart'ta Ovacık'taki 100 aileye yaptığı gıda ve kırtasiye yardımı sırasında Kurmay Albay Dursun, baba Açıkel'den oğluna teslim olması için çağrıda bulunmasını isteyerek şunları söyledi 
"Oğluna, 'Devlet bize yardım yapıyor. Siz ne yapıyorsunuz ' de. Oğlun bize karşı çatışıyor, bu işin sonu yok. Haber gönder, teslim olsun. Boşu boşuna ölüp gidecek, yazıktır. Bak, biz size ayrım yapmadan yardım ediyoruz." 
Baba Açıkel de oğluyla görüşmediğini ifade ederek, "Komutanım ben devletime bağlıyım. Onu silmişim ve kendisiyle görüşmüyorum. Oğlum beni dinleseydi dağa gitmezdi" yanıtını vermişti. Bu konuşmadan bir ay sonra Açıkel, Ovacık Kırkmerdiven bölgesinde güvenlik güçleriyle girdiği çatışmada başka bir örgüt üyesiyle birlikte ölü olarak ele geçirildi. 




</TEXT>
</DOC>
