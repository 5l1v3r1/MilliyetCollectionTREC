<DOC>
<DOCNO> 326159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/yazar/bila.html </URL>
<DATE> 2005/03/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Parmak göze girse bile... 
</HEADLINE>
<TEXT>


Kadın ve Aileden Sorumlu Devlet Bakanı Güldal Akşit, dün kahvaltıda konuğumuzdu... 
Akşit, evrensel hukuka h kim, insan hakları başta olmak üzere çağdaş değerlerin savunucusu hukukçu bir bakan.... 
Bakan Akşit'in, kadın, aile, çocuk ve tüm sosyal hizmetlerle ilgili görüş ve yorumlarını dinledikçe bu hassas bakanlığın başında güven veren bir bakanın oturduğu izlenimi hemen doğuyor. 
Genel olarak şiddete, özel olarak kadına ve çocuğa şiddete karşı görüşleri ve yürütmekte olduğu kampanyayla verdiği mesajlar, çağdaş değerlerin, evrensel hukuk değerlerinin ısrarlı bir savunucusu olduğunu gösteriyor. 
6 Mart'ta, İstanbul'da polisin göstericilere karşı aşırı güç kullanımına ilişkin değerlendirmesi de bir başka ölçü... 
8 Mart Kadınlar Günü nedeniyle 6 Mart'ta yapılan gösterilerde aklında hangi görüntünün kaldığını ve kendisini en çok neyin etkilediğini sorduğumuzda şu yanıtı veriyor 
"Kadın yerde, yumulmuş, korunmaya çalışıyor ama polis h l vurma gayretinde. Bu sahneydi. Halbuki, artık etkisiz hale gelmiş, yerde. Polisin h l vurma gayretinde olması eğitim eksikliğini gösteriyor. Polis izinsiz gösteriye müdahalede bulunabilir. Ama ortada orantısız güç kullanımı vardı. Polis de eğitilmeli. Polis ders çıkarmalı, tahrik de edilse buna kapılmamalı. Polis belki tek tek birey olarak haklı ve gerekçesi var. Ama kendince haklılığı bunu açıklamıyor. Durumu kurtarmıyor. Bu tür olaylarda demokratik sabır göstermesi lazım. Parmak gözüne de girse sineye çekilmeli." 
Akşit, bu tür gösteri ve yürüyüşlerde, polise yönelik tahrikler olsa da aşırı güç kullanımına başvurulmaması gerektiğini savunuyor. Avrupa ülkelerinde de bu tür gösteriler olduğunu, polisin silah taşımadığı gibi sabır gösterdiğini ve göstericilerin olaysız dağılmasını sağlamaya çalıştıklarını anımsatıyor. Göstericiler, polisin gözüne parmaklarını sokacak kadar bile tahrik etseler, polisin dayanması, sabır göstermesi gerektiğini, bunun da ancak eğitimle kazandırılabileceğini belirtiyor. Bu konuda bakanlığına düşen bir eğitim katkısı olursa bunu da vermeye hazır olduklarının altını çiziyor. 
Devlet Bakanı Güldal Akşit, bu olayla aynı tarihlerde Avrupa Parlamentosu Kadın Hakları ve Fırsat Eşitliği Komitesi ile görüşmeye gitmesinin yanlış yorumlara da yol açtığını anımsatıyor 
"Bazıları, Avrupa, bakanı 6 Mart olayları için çağırdı. İzahat isteyecek, gibi yorumlar yaptılar. Bazıları, aman gitmesin, hesap sorulacak, Türkiye'nin durumu kötü olur, dediler. Halbuki bunların hiçbiri doğru değildi. Benim gidişim bir ay önceden planlanmıştı. Ayrıca benim bu olayları konuşurken zorluk çekeceğimi sandılar. Hiç de öyle değil. Onlar sormadılar bile. Ama ben konuşmamın sonunda bu konuda size bilgi vermek istiyorum dedim, size aktardığım görüşlerimi onlara da söyledim. 3 polisin açığa alındığını ilettim. Bu sayı sonradan 6'ya çıktı. Soruşturmanın hemen başladığını, İçişleri Bakanlığı'nın gereği gibi müdahale ettiğini ifade ettim. Herhalde benim olaya böyle bakacağımı, böyle konuşacağımı tahmin etmiyorlardı. Ama benim bu tür olaylara yaklaşımım bu." 
Akşit, şiddetin her türlüsüne karşı olduğunu her fırsatta vurguluyor. Polisin de güç kullanırken buna özen göstermesi gerektiğini savunuyor. Orantısız güç kullanımına karşı çıkıyor. Polis haklı da olsa, buna özen göstermesinin şart olduğunu vurguluyor. 
Güvenlik güçlerinin, kurumlarının yıpratılmaması gerektiğini de anımsatıyor ve polise şu tavsiyede bulunuyor 
"Demokratik sabır." 



</TEXT>
</DOC>
