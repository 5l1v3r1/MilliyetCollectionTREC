<DOC>
<DOCNO> 331313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo09.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Serie A'da 3 banko 
</HEADLINE>
<TEXT>


İtalya 1. Ligi'nde favoriler Atalanta, Juventus ve Milan... Inter'i rahat geçen Milan en az iki fark yapacaktır. Juventus ve Atalanta'nın ise bir farklı kazanması mümkün 


Serie A'da haftanın en ilginç maçında, 2005'te yalnızca birer kez yenilen iki formda ekip Bologna ve Inter karşı karşıya geliyor. İlk devre oynadıkları müsabaka da 2-2 berabere biten Bologna ve Inter'in maçında bir takımın üstünlük kurması çok zor. 

Lazio-Livorno 
Ara öncesindeki son üç maçı gol düellosu biçiminde geçen ve taraftarların 15 gol izlediği Livorno'nun -deyim yerindeyse- ne yapacağı hiç belli olmaz. Önce, bu maçı kaybetmesi halinde düşme potasına yaklaşacak Lazio'nun galibiyeti, sonra beraberlik düşünülebilir. 

Lecce-Siena 
Golcüleri Bojinov ve Vucinic'in üst düzey performansları ile iç sahada iyi bir grafik çizen Lecce'nin, düşme potasında olmasında rağmen son 11 haftada sadece iki kez yenilen Siena karşısında işi kolay değil. Önce gollü beraberlik, sonra Lecce galibiyeti düşünülmeli. 

Cagliari-Sampdoria 
Kendi evi Sant' Elia'da muhteşem bir grafik çizen ve lider Milan hariç kimseye kaybetmeyen Cagliari, son iki haftayı puansız kapatan Sampdoria'ya karşı favori. Bu maçta da tek farklı sonuç muhtemel. İkinci seçenek olarak beraberlik de düşünülebilir. 

Udinese-AS Roma 
Devler Ligi sevdalısı Udinese, ilk maçta deplasmanda farklı yendiği rakibine karşı yine avantajlı. Arkasından gelen Sampdoria ve Palermo'nun tehdidinden uzaklaşarak Şampiyonlar Ligi potasında kalmak isteyen Udinese galibiyete yakın taraf. 

Reggina-Parma 
Deplasmanda oynadığı son 5 maçtan mağlubiyetle ayrılan Parma'nın Reggina karşısında da puan alması zor. Son 6 maçında sadece 3 puanda kalarak düşme hattına yaklaşan Reggina kazanmak zorunda. Tek farkla da olsa Reggina. 

Palermo-Messina 
İkinci ligden bu sezon terfi edip çok başarılı grafik çizen iki ekibin mücadelesinde ev sahibi ekip bir adım önde. Kendi sahasında 14 maçta 8 galibiyeti olan Palermo'nun yanına bir seçenek yazmak isterseniz beraberliği de düşünün. İki takım ilk yarıda golsüz berabere kalmışlardı. 

Fiorentina-Juventus 
Şampiyonlar Ligi öncesi 3 hafta boyunca ölüp ölüp dirildiği maçlardan yıldız oyuncularının bireysel yetenekleri ile 3 puanla ayrılan Juventus, 7 galibiyetinin 6'sını kendi evinde kazanan Fiorentina karşısında da zorlanacaktır. Ama tek farkla da olsa favori Juve... 

Atalanta-Chievo 
İlk 22 haftada 11 puan toplayabilen Atalanta, son 7 haftada kazandığı 13 puanla bir anda 1. lig iddiasına tutundu. Deplasmanlarda 175 gündür kazanamayan Chievo'nun şansı yok denecek kadar az. Banko Atalanta. 

AC Milan-Brescia 
8 haftalık galibiyet serisine Inter zaferini ekleyen Milan'ın Brescia karşısında farka gitmesi bekleniyor. Özellikle her geçen gün yükselen formuyla Hernan Crespo, gol bahisçileri için iyi bir fırsat. Banko Crespo ve Shevchenko'lu Milan. 


</TEXT>
</DOC>
