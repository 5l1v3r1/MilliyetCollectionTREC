<DOC>
<DOCNO> 325200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/spor/aspo.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper taktik RIZA süper taktik 1-0 
</HEADLINE>
<TEXT>


Beşiktaş uzun süre mahkum oynadığı maçta Trabzonspor'u hocasının akıllı hamleleri ile yıktı. Kartal önce savunmayı sağlama aldı, son bölümde saldırdı ve Tayfur'un uzatmada attığı golle rakibinin zirve hayallerine darbe vurdu 


90 dakika 
Alan savunması meyvesini verdi 

BİLAL MEŞE 

Biri "prestij", diğeri "zirve" peşindeki iki takımın mücadelesinde son sözü Kaptan Tayfur Havutçu söyledi. Tayfur Havutçu DOKSAN ARTI ÜÇ'TE çaktı, gemiyi kurtaran kaptan oldu, futbol kalitesi düşük maçta son sözü söyledi. 
İki takımı kantara çıkaracak olursak, kimse ağır basmazdı. Trabzonspor oyunun büyük bölümünde etkili oldu, hepsi o kadar. Kartal son 20 dakikada sahneye çıktı, rakip kaleye yüklendi, pozisyon üretti, gol için Tayfur'u bekledi. Kartal dersini iyi çalışmıştı. Çalımbay'ın Yattara, Gökdeniz ve Fatih Tekke uyarıları işe yaradı. Defans bloku, alan savunmasıyla silahları susturdu. 
Çok adamla Beşiktaş'a yüklenen Trabzonspor, hep "duvara" çarptı, üç altın puan kaybıyla evinin yolunu tuttu. Kağıt üzerinde favori Trabzonspor'du. Ancak çarşıdaki hesap, bazen evdeki hesaba uymuyor 40.dakikada Yattara, yakaladığı pozisyonda işinin ciddiyetini ön plana çıkarsa, Beşiktaş'ı moralmen çökertecekti. Bizce maçın iki kırılma noktası vardı biri Yattara'nın, diğeri Fatih Tekke'nin pozisyonu. Özellikle Tekke, hakem Selçuk Dereli'ye takıldı 
Beşiktaş'ta iki isme takıldım. Biri Ahmet Dursun... Savunmayı yıpratmasına, koşmasına, alın terine lafımız yok, dağınıklığına ise çok. Bu kadar koş, çok kritik pozisyonları yakala, gole çevireme, inanılır gibi değil 
Koray Avcı... Tam görev adamı. Son adam olarak çok kritik pozisyonlarda onu izledik. Süpürücü ve sıfır hatayla oynuyor, sessiz, sakin görevini yapıyor. 

Maçın hakemi 

Dereli'nin Fatih gafı 
Hakem Selçuk Dereli ilk yarıda olumlu yönetimine gölge düşürdü. Aslında avantajları iyi değerlendirdi, oyun temposunu gereksiz düdüklerle kesmedi, ama 40. dakikada, topu elle oynadığı gerekçesiyle Fatih Tekke'nin gollük pozisyonunu kesti. Tekke'nin haklı itirazını görmemezlikten gelen Dereli, topu yere vurmasını da kartsız geçti. Aynı Dereli, ikinci yarıda da bazı faul pozisyonlarında yanlış kararlar verdi, kartlarını yerinde kullanamadı. 

Günün başarısı 

Silahları susturdu 
Beşiktaş'ın Atom Karıncası Rıza Çalımbay, maç öncesinde futbolculara bir dizi uyarılarda bulundu. Çalımbay, özellikle Trabzonspor'un üç etkili silahı Yattara, Gökdeniz ve Fatih Tekke'nin susturulmasını istedi. Nitekim Çalımbay'ın bu uyarılarını ciddiye alan savunma bloku ve kanat oyuncuları, rakip forvete geçit vermediler. İbrahim Üzülmez, İbrahim Toraman ve Çağdaş bu silahların susmasında ön plana çıkan isimler oldular. Ayrıca ikinci yarıda yaptığı değişiklerle, üç puanın gelmesinde büyük rol oynadı. 

BEŞİKTAŞ 

1 Cordoba 7 
41 Koray 7 
58 İbrahim Toraman 7 
28 Mustafa 6 
19 İbrahim Üzülmez 7 
3 Tayfur 7 
30 Ali 6 
77 Ahmed Hassan 6 
7 Okan Dk.76 5 
11 Tümer 6 
50 Veysel Dk.68 5 
55 İbrahim Akın 6 
9 Pancu Dk.60 5 
33 Ahmet Dursun 5 
T.D Rıza Çalımbay 

YEDEKLER 
21 Ramazan, 4 Ahmet Yıldırım, 6 Çağdaş, 9 Pancu, 20 Tayfun 

TRABZON 

1 Petkoviç 6 
18 Tayfun 5 
28 Tolga 6 
24 D'Haene 5 
99 Celaleddin 5 
7 Szymkowak 7 
47 Volkan Dk.88 
5 Hüseyin 7 
61 Gökdeniz 6 
13 Yong Lee 5 
9 Fatih 6 
11 Yattara 6 
66 Adem Dk. 74 5 
T.D Şenol Güneş 

YEDEKLER 
22 H.Sönmez, 6 H.Üçüncü, 10 M.Yılmaz, 14 Özgür, 25 İbrahim 

HAKEMLER 
Selçuk Dereli, Ekrem Kan, Cem Satman 

GOLLER 
Tayfur Dk.90 3 

SARI KARTLAR 
D'Haene Trabzon - Mustafa Doğan, Koray, Pancu Beşiktaş 

Kaptan Tayfur gemiyi kurtardı 

Günün dakikaları 
19 Ciddiye almadı 
Fatih Tekke, sağdan indi, kafasını kaldırdı, topu savunmanın arkasına kesti. Yattara solda cezaalanı içinde topla buluştu, karşısında sadece Cordoba vardı. Ne var ki, Gineli işinin ciddiyetinin farkında değildi. Düzeltip, vursa, Kartal'ın kalesini çökertecekti. 

34 Aynı anda, iki güzellik 
Kaptan Tayfur göbekten indi, sağında ceza alanına hareketlenen İbrahim Akın'ın koşu yoluna topu gönderdi. Genç futbolcu gelişine sağıyla sert vurdu, kaleci Petkoviç aynı güzellikte uçarak topu tokatladı, ilk yarı başladığı gibi golsüz kapandı. 

86 Bu da kaçar mı 
Ahmet Dursun topla müthiş bir dripling yaptı, savunmadan sıyrıldı, biraz telaşlı olmasa, yerden vursa Kartal'ın galibiyeti rötar yapmayacaktı Petkoviç bu pozisyonda topu üstten kornere tokatlarken, Ahmet Dursun bir fırsatı daha kaçırmanın isyanı içindeydi. 

90 3 Kaptan sahnede 
Sahneye Kaptan Tayfur, altın kafa şutuyla çıktı. Sağdan kazanılan korner atışını Okan penaltı noktası üzerine kesti. Tayfur kıpırdamadan kaleye baktı, ardından da kafayı çaktı. Ve top savunma oyuncularının çırpınışları arasında fileleri bulurken, Kartal ligdeki çıkışına bir apolet de Trabzonspor karşısında ekledi 1-0. 

Maçtan taşanlar 

Kartal kendi sahasında oynadığı son 10 maçta da mağlup olmadı. Bu karşılaşmaların sekizinden galip ayrılan Siyah - Beyazlılar, iki maçta da berabere kaldı.Beşiktaş'ın forvetinde görev alan Ahmet Dursun santra vuruşundan sonra maçın ilk 12 dakika 15 saniyesinde topla hiç oynamadı. Dursun toplamda 1 dakika 31 saniye topla oynadı. 7 top kazandı, 12 top kaybetti, 5 şut çekti, ikisi isabetli oldu.Beşiktaş maçın ilk yarısında kanatlardan geliştirdikleri ataklarda yaptıkları 11 ortada isabetli olamadı. Trabzonspor'un 11 orta girişiminden 4'ü isabetli oldu. 24 haftada 145 korner vuruşu ile Süper Lig'in en fazla korner kullanan 2. takımı olan Beşiktaş dünkü maçta ilk köşe vuruşunu 54. dakikada kazandı. Trabzonspor ise tek atışını 84. dakikada yaptı.Siyah - Beyazlı futbolcular Süper Lig'in 22. haftasında oynanan Sakaryaspor maçından sonra kendi sahasında 182 dakikanın ardından bir rakibine İnönü Stadı'nda gol atmayı başardı. 

Notlar 

Projede rötar 
Siyah-Beyazlı yönetimin, nisan ayında temelini atmayı planladığı Fulya Süleyman Seba projesi rötar yaptı. Beşiktaş'ın geleceği olarak lanse edilen projenin en iyi ihtimalle mayıs ayının sonunda hayata geçebileceği belirtildi. Muhalefet, yönetimi, proje için komisyon kurmadığı gerekçesiyle eleştirmişti. 

Doğrucu İbrahim 
Hakem Selçuk Dereli'nin hatasını İbrahim Üzülmez düzeltti. 36. dakikada Siyah - Beyazlı futbolcunun Yattara ile mücadelesinde top dışarı çıktı. Dereli, Trabzonspor aleyhine taç verince, Bordo - Mavili kulübe ayaklandı. İbrahim, "Top benden çıktı" diyerek hakemin yanlışına engel oldu ve ortamı yumuşattı. 

D'Haene cezalı 
Erdinç'in yokluğunda, Trabzonspor'un savunmasında görev yapan Karel D'Haene, Beşiktaş karşısında gördüğü sarı kartla cezalı duruma düştü. Belçikalı oyuncu, Ankaraspor ile oynanacak karşılaşmada forma giyemeyecek. 

Ağır konuklar 
Dev maça spor dünyasının ünlüleri de büyük ilgi gösterdi. Futbol Federasyonu Başkanı Levent Bıçakcı, Beşiktaş Başkanı Yıldırım Demirören ve Trabzonspor Başkanı Atay Aktuğ'un arasında maçı izledi. UEFA Asbaşkanı Şenes Erzik, Gençlik ve Spor Genel Müdürü Mehmet Atalay ile Milli Takımlar Teknik Direktörü Ersun Yanal da protokol tribününde yerini aldı. 

Biletlerde damping 
İnönü Stadı'nın çevresinde emniyet güçleri kuş uçurtmazken, taraftar üç noktada aranıp tribüne ulaşabildi. Basın mensupları bile kontrolden geçip içeri girebildi. Bu arada üstündeki fiyatın yarısına bilet satan ve şüpheli görülen toplam 38 kişi gözaltına alındı ve sorgulanmak üzere polis merkezine götürüldü. 


</TEXT>
</DOC>
