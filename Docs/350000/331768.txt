<DOC>
<DOCNO> 331768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo05.html </URL>
<DATE> 2005/04/09/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Mahmuti Seyirci 6. adamımız oldu... 
</HEADLINE>
<TEXT>

     Basketbolda, ULEB Erkekler Avrupa Ligi çeyrek final ikinci maçında Yunanistan'ın Panathinaikos takımını 75-63 yenen Efes Pilsen'de, antrenör Oktay Mahmuti, Abdi İpekçi Spor Salonu'nu dolduran taraftarlara övgüler yağdırdı. 
     Karşılaşma sonrası basın toplantısında konuşan Mahmuti, ''Seyircimiz 6. adam oldu. Desteklerinden dolayı salona giremeyenler de dahil, herkese teşekkür ederim. Bu tür maçlarda seyirci faktörü gerçekten çok önemli'' dedi. 
     Panathinaikos ile tansiyonu çok yüksek bir maç yaptıklarını da anlatan Mahmuti,''Biz oyun kurgumuzu iyi yaptık ve sert savunmamızla da rakibe göre daha iyi bir maç çıkardık. Belki çok iyi oynayamadık, ama bu tür maçlarda savunma ön plana çıkar. Oyunun tıkandığı noktalarda bugün Solomon çıkarak skor gücümüzü yüklendi. Atina'da da işimiz kolay olmayacak'' diye konuştu. 
     Efes Pilsenli oyuncu Kaya Peker ise görüşlerini şöyle açıkladı 
     ''Biz Panathinaikos'tan daha teknik bir takım olduğumuzu gösterdik. İlk maçta da her şeye rağmen bunu kanıtlamıştık. Bu tür maçlarda çok fazla mücadele gerekir ve biz bunu en iyi şekilde yaptık. Atina'daki maç çok zor geçecek. Hiçbir şeyden korkmuyoruz. Türkiye'yi dörtlü finalde temsil etmek istiyoruz.'' Öte yandan, Panathinaikos takımında forma giyen İbrahim Kutluay, kendi seyircileri önünde çok iyi oynadıklarını ve Atina'da Efes Pilsen'i eleyeceklerine inandığını dile getirirken, basın toplantısına gelmeyen Panathinaikos Antrenörü Zeljko Obradovic, Yunanlı gazetecilere açıklamasında maçın hakemlerine tepki gösterdi. 
     
     MAÇTAN NOTLAR 
     Efes Pilsen-Panathinaikos maçı sırasında sahaya atılan yabancı maddeler nedeniyle oyun birkaç kez durdu. 
     Henüz maçın başında anons yapılarak, ''Biz Yunanistan'da misafirperverlikle karşılanmadık, ama burada onları en iyi şekilde ağırlayacağız'' anonsu yapılmasına karşın, ilk çeyrekte Panathinaikos yedek oyuncularının oturduğu bölüme patlayıcı maddeler atıldı. Bunun üzerine hakem Arman De Keyser oyunu durdurarak o bölgeye gitti ve polisle görüşerek engellenmesini istedi. Üçüncü periyotta da sahaya atılan su şişeleri nedeniyle zeminin silinmesi için oyun durduruldu. 
     Bu arada, Panathinaikoslu Türk oyuncu İbrahim Kutluay, maç süresince, eline her top geldiğinde seyircilerce ıslıklandı. 
     
</TEXT>
</DOC>
