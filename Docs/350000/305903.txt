<DOC>
<DOCNO> 305903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur39.html </URL>
<DATE> 2005/01/12/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Vali Güler Olimpiyat Stadı'na rüzgar paneli yerine ağaç dikilecek 
</HEADLINE>
<TEXT>

     Atatürk Olimpiyat Stadı'nın çevresini ağaçlandırma çalışmaları, İstanbul Valisi Muammer Güler ve Büyükşehir Belediye Başkanı Kadir Topbaş'ın da katıldığı törenle başladı. 
     Törende konuşan Vali Güler, bölgede sadece ağaçlandırmanın değil, bir dönüşümün gerçekleştirildiğini söyledi. 
     Bu statta mayıs ayında Şampiyonlar Ligi Finali'nin oynanacağını hatırlatan Güler, bunun İstanbul'un olimpiyata adaylık sürecinde önemli bir nokta olduğunu kaydetti. 
     Güler, dünya kenti olan İstanbul'un bu bölge ile çok önemli etkinliklere ev sahipliği yapacağını, ancak bunun için uzun vadeli çalışma yapılması gerektiğini vurguladı. 
     Başbakan Recep Tayyip Erdoğan'ın ''kaçak yapılaşmaya izin verilmemesi'' yönündeki uyarılarına dikkat çeken Güler, ''Sayın Başbakan bunu dediğine göre, Belediye Başkanı'na da, bürokratına da, bunu sonuna kadar uygulamak düşer. Kimse İstanbul'da bu konuda herhangi bir yanlışlık yapmasın'' dedi. 
     Vali Güler, geçen yıl İstanbul'da hiçbir orman alanında tek bir kaçak yapılaşmaya izin verilmediğini, ancak mevcut durumla ilgili kentsel bir dönüşüme ihtiyaç duyulduğunu belirterek, ''Burada herkesin hakkı korunacak, ama İstanbul'un hakkı, hukuku da gözardı edilmeyecek'' diye konuştu. 
     Güler, Atatürk Olimpiyat Stadı çevresine rüzgar paneli yapılmasına gerek kalmayacağını da kaydederek, ''Dikilen ağaçlar, rüzgar paneli olarak burada en güzel şekilde stadyumu koruyacak. İnşallah İstanbul, olimpiyatları alacak'' dedi. 
     
     ''DAHA ÖNCE DİKİLEN FİDANLAR KORUNAMADI'' 
     Büyükşehir Belediye Başkanı Kadir Topbaş da, geçmişte bu bölgede küçük de olsa ağaçlandırma çalışması yapıldığını, ancak dikilen fidelerin korunamadığını, şimdi dikilen ağaçların ise yetişkin ve en az 8 yaşında olacağını bildirdi. 
     Topbaş, bugün İstanbul'un doğru kullanılmamasının faturasını ödediklerini, ancak kente yeniden neşter vurduklarını anlatarak, şunları söyledi 
     ''Atatürk Olimpiyat Stadı diğer spor tesisleri ile desteklenmeli, olimpiyat köyü ölçeğine getirilecek çalışmalar yapılmalı. Bu çerçevede, 120 hektarlık alanda 2 bin 800 konutu içeren ve 11 ayda tamamlanması planlanan kentsel dönüşüm çalışmasını başlattık. Yeşillendirme çalışmalarını yapıyoruz. Otogar-Bağcılar hattının tramvay ihalesini yaptık. Bağcılar-İkitelli hattını da ihale aşamasına getirdik. Küçükçekmece Gölü'nü kirlilikten kurtaracak 300 trilyon liralık arıtma tesis ihalesini yaptık. Atatürk Olimpiyat Stadı'nı olimpiyat köyüne dönüştürecek adımları attık.'' Türkiye Milli Olimpiyat Komitesi Başkanı Togay Bayatlı da, stat çevresine diğer spor tesislerinin yapılması halinde, mutlaka bir gün İstanbul'un hak ettiği olimpiyatlara kavuşacağını bildirdi. 
     
     STAT ÇEVRESİNE 40 BİN AĞAÇ DİKİLECEK 
     İstanbul Büyükşehir Belediyesi Park ve Bahçeler Müdürü İhsan Şimşek de, 1 milyon 571 bin metrekarelik alanı kapsayacak ağaçlandırma çalışmalarının birinci etabının stada geliş yolları ile bu yollar arasında kalan alanları kapsadığını ve mayıs ayında bitirileceğini söyledi. 
     İkinci etap çalışmanın ise stat etrafında bulunan otopark ve yaya alanlarının ağaçlandırılmasını kapsadığını, bunun da eylül ayında tamamlanacağını anlatan Şimşek, çalışmalarda 12 çeşitte 40 bin 341 adet ağaç dikileceğini kaydetti. 
     Şimşek, ağaçlandırma işinin de 4 trilyon 607 milyar 198 milyon liraya Ağaç A.Ş'ye ihale edildiği bildirildi. 
     Törende konuşmaların ardından Vali Güler, Büyükşehir Belediye Başkanı Topbaş, Togay Bayatlı, Küçükçekmece Belediye Başkanı Aziz Yeniay, Futbol Federasyonu Başkanı Levent Bıçakçı, stadın çevresine ağaç dikti. 
     
</TEXT>
</DOC>
