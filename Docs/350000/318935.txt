<DOC>
<DOCNO> 318935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/ekonomi/eko03.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Senet değişimiyle endeks yükselebilir 
</HEADLINE>
<TEXT>


Yukarı doğru hareket devam ettikçe ucuz senet arayışları küçük sermayeli şirketlerde sert hareketlerin yaşanmasına neden olabilir 

Zeynep Candan Aktaş 

Hafta içinde 26.403 puanı test eden İMKB 100 endeksi, son iki günde gelen alımlarla kapanışı 28.000'in üstünde yaptı. 28.067 puandan gerçekleşen kapanış ile endeksin haftalık kazancı yüzde 2.7'ye ulaştı. Teknik olarak piyasanın bir düzeltme ihtiyacı içinde olması, İMF ile ilişkilerde yaşanan ufak çaplı gerginliğin abartılmasına neden oldu. Halihazırda çok önemli bir gelişme olmasa da hükümet kanadından gelen kaynak bulunacağı ve bir uzlaşma sağlanacağı haberleri, piyasalarda rahatlama sağladı. Bu arada uzun bir süreden beri iç siyaset konusunda pürüz yaşamayan piyasalarda iki haftadır iç siyaset ve erken seçim tartışmaları etkili olmaya başladı. Hükümet partisi içinde çözülmeler ve kişisel rekabetin giderek etkisini artırabileceği görüşü ağırlık kazanmaya başladı. Bundan sonra bu konudaki gelişmeler daha yakından izlenmeye başlanacak. Önümüzdeki haftaya büyük bir olasılıkla İMF ve enflasyon verileri yön verecek. Teknik analiz açısından ise endekste devam eden kısa vadeli düzeltme, 28,402 puan geçilebilirse sona ermiş olacak. Endeksin kısa vadeli göstergelerinde izlenen alım sinyalleri 28.402'nin kırılma olasılığını güçlendiriyor. Ancak dipten gelen sert hareket nedeniyle 29.000'lere yaklaştıkça kar realizasyonları artabilir. Diğer taraftan senet değişimleri devam ettiğinden bir taraftaki k r realizasyonları diğer taraflarda yeni alım talebi yaratabilir. Bunun endekse yansıması ise sık sık k r realizasyonlarıyla kesilen ancak istikrarlı bir şekilde devam eden bir çıkış eğilimi şeklinde olabilir. Bolinger bandın içinde devam edecek bir çıkış hareketinde ilk dirençler 28.500 ve 29.000'de iken, destekler 27.400 ve 26.700 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
