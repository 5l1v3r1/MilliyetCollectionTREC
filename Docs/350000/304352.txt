<DOC>
<DOCNO> 304352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko36.html </URL>
<DATE> 2005/01/07/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
ABD'nin işsizlik oranı değişmedi... 
</HEADLINE>
<TEXT>

     ABD ekonomisi Aralık'ta 157 bin yeni istihdam yaratırken, ülkenin yüzde 5,4 olan işsizlik oranı değişmedi. 
     Çalışma Bakanlığı'nın açıkladığı veriler 175 bin yeni istihdam açıklanmasını bekleyen ekonomistlerin tahminini karşılamasa da Aralık verileriyle birlikte geçen yılın tamamında 2,2 milyon yeni iş üreten ABD ekonomisi, son 5 yılın en iyi performansını gösterdi. 
     1999 yılında 3.2 milyon yeni istihdam sağlayarak rekor kıran ABD'de toplam çalışanların sayısı 2003 yılında ise net 61 bin gerilemişti. 
     ABD'de 2004 Kasım ayında 137 bin, Ekim ayında ise 303 bin yeni istihdam sağlanmıştı. 
     
     DOLARI GERİLETTİ 
     ABD'nin açıkladığı istihdam verilerinin piyasa beklentisini karşılayamaması, uluslararası döviz piyasasında euro ve yen karşısında doları geriletti. 
     İstihdam verileri öncesi 1,3211 seviyesinde bulunan euro dolar paritesi, Çalışma Bakanlığı'nın açıklamasıyla 1,3220'ye kadar çıktı. 104,46'da bulunan dolar yen paritesi ise Japon Yeni'nin güçlenmesiyle 104,12'ye indi. 
     Bush yönetimi ABD ekonomisinin 2005 yılında 2,1 milyon net istihdam sağlamasını hedefliyor. 
     
</TEXT>
</DOC>
