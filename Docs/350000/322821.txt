<DOC>
<DOCNO> 322821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun43.html </URL>
<DATE> 2005/03/11/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Irak'ta öldürülen İtalyan istihbaratçı için ABD'den savunma... 
</HEADLINE>
<TEXT>

     Irak'ta ''dost ateşi'' sonucu ölen İtalyan istihbarat servisi görevlisi Nicola Calipari'ye, bir generalle akşam yemeği için buluşmaya giden Amerikan büyükelçisini koruyan gezici bir kontrol noktasından ateş açıldığı bildirildi. 
     ABD'nin Bağdat Büyükelçiliği sözcüsü Bob Callahan, olay sırasında Amerikan Büyükelçisi John Negroponte'nin, Irak'taki çokuluslu gücün komutanı General George Casey ile buluşmak için havaalanı yolunda seyrettiğini söyledi. 
     Callahan, gezici kontrol noktasının, Negroponte'nin güvenliğini sağlamak amacıyla geçici bir süre için yol üzerine kurulduğunu belirterek, havaalanına genellikle helikopterle giden büyükelçinin, dolu fırtınası nedeniyle o gün karayolunu tercih ettiğini kaydetti. 
     Bob Callahan, kontrol noktasından Irak'ta serbest bırakılan İtalyan gazeteci Giuliana Sgrena'yı Bağdat havaalanına götüren araca, Negroponte bölgeden geçtikten sonra ateş açıldığının sanıldığını bildirdi. 
     Irak'ta serbest bırakılan Sgrena'yı geçen cuma günü Bağdat havaalanına götüren araca Amerikalılar tarafından ateş açılmış, açılan ateşte Sgrena yaralanmış, araçta bulunan İtalyan istihbarat servisi görevlisi Nicola Calipari yaşamını yitirmişti. 
     
</TEXT>
</DOC>
