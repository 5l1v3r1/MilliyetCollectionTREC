<DOC>
<DOCNO> 349785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonyas04.html </URL>
<DATE> 2005/06/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Michael Jackson'ın dünyadaki hayranları bir araya geldi 
</HEADLINE>
<TEXT>

     Çocuklara cinsel tacizde bulunduğu iddiasıyla yargılanan pop şarkıcısı Michael Jackson'ın dünyadaki hayranları, şarkıcıya destek olmak için bir araya geldi. 
     Jackson'la ilgili son karar verildiğinde onun yakınında olmak isteyen şarkıcının hayranları, ABD'nin California eyaletinde buluştu. 
     Pankartlar taşıyan yüzlerce Jackson hayranı, şarkıcının Neverland Vadisi Çiftliği'nin girişini kağıttan kalpler ve yıldızlarla süsledi. 
     Pop şarkıcısının yaklaşık 5 aydır devam eden davasında endişeli ve bazen kızgın bekleyiş içinde olan hayranları, 8'i kadın 12 jüri üyesinin de ''kendileriyle aynı fikirde olmasını'' umuyor. 
     Jackson hayranları, dün de mahkeme binası önünde toplanmış, ''MJ hayranlarıyla uğraşmayın'', ''Adalet bizi yıldıramaz'' yazılı pankartlar taşımıştı. 
     ''Pop'un Kralı'' olarak bilinen 46 yaşındaki şarkıcı, 2003 yılında 13 yaşında bir çocuğa cinsel tacizde bulunduğu ve zorla içki içirdiği gerekçesiyle 20 yıl ağır hapis istemiyle yargılanıyor. 
     
</TEXT>
</DOC>
