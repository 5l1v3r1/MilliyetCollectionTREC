<DOC>
<DOCNO> 342426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo08.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada'da isyan 
</HEADLINE>
<TEXT>


ABD'li ünlü işadamı Malcolm Glazer'ın M.United hisselerinin büyük bölümünü ele geçirmesi kulübü karıştırdı. Taraftar ayaklandı, Teknik Direktör Alex Ferguson'un durumu da belirsiz 


Malcolm Glazer'ın Manchester United hisselerinin yüzde 71.8'lik bölümünü ele geçirmesi kulüp çevresinde büyük kaosa neden oldu. M.United'ın satılmasına karşı çıkan taraftarlar kentte protesto yürüyüşü düzenlerken, ABD'li ünlü işadamının kuklalarını da yakarak, tepkilerini ortaya koydu. Özellikle 'Not For Sale' Satılık değil platformunun üyeleri Glazer'ı Manchester United'da kesinlikle istemediklerini belirtip, sezonluk bilet almayacaklarını ve kulüp ürünlerini boykot edeceklerini açıkladı. 
M.United Hissedarlar Birliği Başkanı Nick Towle da taraftarların ortak görüşüne uyacaklarını söyledi. Her ne kadar İngiliz medyasına Glazer'ın kulübün sahibi haline gelmesi durumunda Teknik Direktör Alex Ferguson'la devam edeceği yönünde haberler yansısa da İskoç çalıştırıcının geleceği belirsizliğini koruyor. Çünkü Glazer'ın kulübün satılmasına muhalif olduğunu açıklayan Ferguson'u göndermesi hiç de sürpriz olarak karşılanmayacak. 
Amerikan futbolu takımlarından Tampa Bay'ın da sahibi olan 76 yaşındaki Glazer, hisselerin yüzde 75'lik kısmına ulaşırsa kulüp yönetimine tek başına hakim olacak. Malcolm Glazer önceki gün 1.5 milyar dolarlık teklifle kulüpte kendine ait yüzde 28'lik hisse oranını yüzde 70 civarına yükselmişti. 


</TEXT>
</DOC>
