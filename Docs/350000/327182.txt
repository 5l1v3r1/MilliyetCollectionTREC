<DOC>
<DOCNO> 327182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/ekonomi/eko01.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Limoni' yağma 
</HEADLINE>
<TEXT>


Limon Devrimi ile çalkalanan Kırgızistan'daki yağmalardan Türk şirketleri de etkileniyor. Ülkede 450 Türk şirketi var 

EKONOMİ SERVİSİ 

Kırgızistan'da yaşanan 'Limon Devrimi'nin ardından gözler ülkedeki Türk firmalarına çevrildi. Kırgızistan'da yatırımı bulunan Beta Store ve İstikbal mağazaları yağmalanırken, Sistem Mühendislik'in yüzde 50 ortağı olduğu Hotel Pınara'ya da el konuldu. 
Türk - Kırgız İş Konseyi Başkanı Cem Özgür, Kırgızistan'da bulunan Türk işadamlarının can güvenliğini tehdit eder boyutta bir durum olmadığını belirterek, "Yağmaya uğrayan şirketler var. Bunlar can kaybının olmadığını, gelişigüzel bir yağma olduğunu, ondan dolayı hasar gördüklerini ifade ettiler" dedi. 
Kırgızistan'da çoğunluğu küçük ve orta boy ölçekli olmak üzere 450 Türk firması bulunuyor. Bu firmalar özellikle otelcilik, gıda, bankacılık, mobilya, plastik, eğitim ve inşaat malzemeleri üretiminde faaliyet gösteriyor. Cem Özgür'ün verdiği bilgiye göre, Türk firmalarının Kırgızistan'daki yatırımı 1991'den beri 650 milyon doları, Türk müteahhitlerinin gerçekleştirdikleri projelerin toplamı da 350 milyon doları buldu. Türkler, bu ülkede ABD, İngiltere ve Kanada'dan sonra 4'üncü en büyük yatırımcı konumunda. 

Otele baskın 
İşlettikleri Hotel Bişkek Pınara'ya el konulan Sistem Mühendislik Yönetim Kurulu Başkanı Fehim Yenice, oğlu Gürsel Yenice'nin Türk Büyükelçiliği'ne sığındığını bildirdi. Fehim Yenice, eski Kırgız ortağı Ruslan Sarmısakov ve beraberindeki silahlı bir grubun, otelin yönetimini ele geçirdiğini söyledi. Sarmısakov'un, oteli birlikte yaptığı ortağı olduğunu belirten Yenice, şunları kaydetti 
"Süleyman Demirel oteli açtıktan sonra 1995 yılında silah zoruyla bizi oradan uzaklaştırdılar. 1999 yılında Demirel'in ve çeşitli hükümetlerin desteğiyle oteli geriye almıştık. Bugün dün aynı adamlar gelmişler, 'Otel bizimdir, siz derhal terk edeceksiniz' demişler." 

Kırgızistan'daki Türk yatırımları Sistem Mühendislik Bişkek'te 4 yıldızlı Hotel Bişkek Pınara'yı işletiyor.Demir Kırgız International Bank Kırgızistan'ın en büyük üç bankasından biri. Yüzde 70'i TMSF'nin. Coca - Cola Bişkek Anadolu Grubu'nun yüzde 90 hissesine sahip olduğu ortak bir teşebbüs.Beta Grubu Alışveriş merkezi ve lokanta yatırımları var.Çelebi İnşaat PVC yatırımı bulunuyor.Burç LTD. Et işleme tesisi.Yimpaş Marketler zinciri.Güzeliş Porselen Porselen yatırımı.Ayhanlar Şirketler Grubu Yol asfaltlama çalışmaları yapıyor.Plaskap İçecek şişelerine kapak üretiyor.ENKA, Entes, Üçgen ve Garanti Koza Müteahhitlik firmaları. 

GÖRÜŞ 
'Şok terapi'nin sonucu... Dr. Mustafa Şen 

Kırgızistan bağımsızlığını ilan eder etmez IMF, Dünya Bankası ve batılı ülkeler tarafından "örnek ülke" ilan edildi. Akayev'in Komünist Parti kökenli olmaması bunda rol oynadı. Diğer neden Kırgızistan'ın coğrafi konumuydu. Çünkü hem Tacikistan, hem de Çin'le komşu olan Kırgızistan hem güney, hem de uzak Asya'ya açılıyordu. IMF ve Dünya Bankası burada 'şok terapi' denilen programı uygulamaya karar verdi. Akayev bu eğilimi itirazsız benimsedi. Ülkenin SSCB döneminden kalan bütün altyapısı hızla özelleştirildi. Fakat Kırgız ekonomisi hiçbir zaman ek kapasite ve istihdam yaratmadı. Özellikle 1998 Rusya krizinden sonra ekonomi ciddi bir şekilde geriledi. 

Musluklar kısılınca... 
Ekonomik krizin üzerine etnik sorunlar bindi. Ruslar'la Kırgızlar, Kırgızlarla Özbekler ve Kırgızlar'ın kendi içindeki kabileler arasında kıt kaynaklar üzerinde etnik rekabet yaşandı. 1990'lar boyunca artan dış borç bir ara GSMH'nin yüzde 130'una çıktı. Bu, borç veren kuruluş ve ülkeleri korkuttu ve muslukları kıstılar. Zaten kredi ve dış borçlar, büyüme ve istihdama katkı yapmaktan çok etnik bağlılık temelinde şekillenen yönetici elitin elinde paylaşılıyordu. Kaynaklar azalınca Akayev ve çevresinin kayırmacı ilişkiler çerçevesinde kaynak dağıtması zorlaştı. Bu, Akayev etrafındaki birliğin dağılmasına, rant paylaşımına dayalı konsensüsün de bozulmasına yol açtı. 
Gösterilere katılanlar yağmaya başvuruyor. Demokratik siyasi mücadeleden çok işsizlik, yoksulluk gibi hoşnutsuzluklar dikkat çekiyor. Yağmalama 10 yılda izlenen ekonomik politikaların halkta beklenen umudu ve desteği yaratmadığını da gösteriyor. Eğer çatışmalar bölgesel ve etnik temele kayarsa, Kırgızistan'da bütünlüğü sağlamak zorlaşabilir. 

ODTÜ Sosyoloji Bölümü öğretim görevlisi. Kırgızistan'da Türk girişimciler ve serbest piyasa ekonomisine geçiş süreci üzerinde çalışmalar yaptı. ODTÜ'de "Avrasya'da Kültür ve Toplum" dersi veriyor. 

</TEXT>
</DOC>
