<DOC>
<DOCNO> 339935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur01.html </URL>
<DATE> 2005/05/05/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Milli Eğitim Bakanı Hüseyin Çelik Kars'ta... 
</HEADLINE>
<TEXT>

     Milli Eğitim Bakanı Hüseyin Çelik, "Bazı insanlar, sağlık, evlilik, eş durumu gibi mazeretleri, geri kalmış yörelerden kaçmak için kullanıyor" dedi. 
     Bakan Çelik, çeşitli incelemelerde bulunmak üzere özel bir uçakla Kars’a geldi. Kars Valisi Nevzat Turhan’ı makamında ziyaret eden Çelik, burada gazetecilerin sorularını yanıtladı. 
     Çelik, bölgeye gelen bazı öğretmenlerin, bir kaç yıl gibi bir süre sonra tayinle başka illere gittiği yönündeki soruya, bu konuda gerekli tedbirleri aldıkları yanıtını verdi. 
     "Bazı insanlar, sağlık, evlilik, eş durumu gibi mazeretleri, geri kalmış yörelerden kaçmak için kullanıyor" diyen Çelik, şunları söyledi 
     "Bu sene bununla ilgili olarak nokta tayin yapacağız. Yani diyeceğiz ki, sen Digor’un şu köyüne gideceksin. Ankara’dan direkt nokta tayin yapacağız. Özellikle boşanmalarda, evliliklerde, bazı hileli yollara başvuran insanlar var. Onlarla ilgili de tedbirimizi aldık. Malesef bu bizim arzuladığımız bir şey değil. Bazıları bunda haklıdır. Yani gerçekten gitmesi gereken insanlar var. Ama kağıt üzerinde yapanlar da var, buna üzülüyorum. Keşke buna hiç tenezül bile etmeseler." 
     
     TAŞIMALI EĞİTİM 

     Taşımalı eğitimle ilgili sorunlara da değinen Bakan Çelik, bu konuda önemli kararlar aldıklarını açıkladı. 
     Taşımalı eğitimin sağlıklı bir şekilde yürütülebilmesi için köy yollarının önemli olduğunu kaydeden Çelik, şöyle devam etti 
     "Taşımalı eğitimle ilgili sorunları en kısa sürede çözme kararlılığındayız. Bu konuda, Köylere Hizmet Götürme Birlikleri’ne büyük sorumluluklar düşüyor. Sorumlulukla birlikte bunlara yetki de veriyoruz. Bununla ilgili prosödürler üzerinde çalışılıyor. 
     Türkiye’deki 925 kaymakama söyledik. Kaç köy varsa, özellikle köy yolları ve köy içme suları ile ilgili meseleleri mahallinde görerek en kısa zamanda çözme kararlılığındayız. Yolun olmadığı yerde taşımalı eğitim de olmaz. Kendi kendimizi kandırmış oluruz. 700 bin öğrenci taşıyoruz şu anda. Taşımadığımız zaman, o çocukları okul imkanından yoksun bırakmış oluyoruz." Bakan Çelik, kız çocuklarının erken yaşta evlendirilmesi ile ilgili soruya da, "Bu toplumsal bir meseledir. Tek başına Milli Eğitim Bakanlığı’nın çözebileceği problem değil. Yasal evlilik yaşı bellidir. Ama yasal olmayan evlilikler de yapılıyor. Tabi bu her geçen gün azalıyor" yanıtını verdi. 
     
</TEXT>
</DOC>
