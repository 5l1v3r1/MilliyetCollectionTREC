<DOC>
<DOCNO> 300196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun53.html </URL>
<DATE> 2004/12/23/ </DATE>
<TIME> 23.37 </TIME>
<AUTHOR>  </AUTHOR>
<HEADLINE>
BM'den Kürt referandumu hakkında iki farklı açıklamam 
</HEADLINE>
<TEXT>

     BM Genel Sekreteri Kofi Annan'ın sözcüsü Fred Eckhard, bir grup Iraklı Kürdün, Kuzey Irak'ta bağımsız bir Kürt devleti kurulması konusunda bölgede referandum yapılması talebiyle BM yetkililerine verdiklerini söyledikleri dilekçeyle ilgili bir bilgisinin olmadığını açıkladı. 
     Sözcü Eckhard, günlük olağan basın toplantısında, söz konusu dilekçenin BM'ye verildiğini doğrulamadı. BM'nin Irak ile ilgili siyasi işlere bakan bölümü de bu yönde kendilerine bir başvuru ya da bilgi gelmediğini kaydetti. 
     Ancak BM'nin seçim işlerine bakan bölümüne böyle bir dilekçenin gitmiş olabileceğini ifade eden Irak ile ilgili siyasi işler bölümü yetkilisi Salman Şeyh, AA muhabirine yaptığı açıklamada, bu tür dilekçelerin zaman zaman kendilerine de geldiğini ve rutin bir işleme tabi tuttuklarını ifade etti. Seçim işlerinden sorumlu BM bölümünden ise henüz bu konuda bir bilgi alınamadı. 
     Reuters ajansı geçtiği bir haberde, Iraklı bir Kürt grubun, Kuzey Irak'ta bağımsız bir Kürt devletinin kurulması konusunda bir referandum yapılması talebiyle 1.7 milyon imzalı bir dilekçeyi BM yetkililerine verdiklerini duyurmuştu. 
     
     ANNAN'IN KIBRIS'TA YENİ BİR GİRİŞİMİ HENÜZ YOK 

     Öte yandan, bir soru üzerine sözcü Eckhard, BM Genel Sekreteri Annan'ın Kıbrıs'ta bir çözüm bulunması konusundaki son pozisyonunu 17 Aralık'ta Avrupa Birliği AB Zirvesi'ne katıldığı sırada Brüksel'de ifade ettiğini söyledi. 
     Sözcü Eckhard, ''Genel Sekreter, bu konudaki son açıklamasını Brüksel'de yapmış ve her iki tarafın çözüm yönünde ileri bir adım atma konusunda anlaşmaları durumunda iyi niyet misyonunun masada olduğunu söylemiştir'' dedi. 
     Annan'ın siyasi işlerden sorumlu müsteşarı Kieran Prendergast'ı Kıbrıs'ta arabulucu olarak görevlendirdiğine dair haberleri de doğrulamayan Eckhard, ''Bu konuda bize ulaşmış bir resmi açıklama bulunmamaktadır'' diye konuştu. 
     
     BM YETKİLİSİ 'IRAKLI KÜRT GRUBUN, KUZEY IRAK'TA REFERANDUM TALEBİ NOT EDİLDİ'' 

     Bir Iraklı Kürt grubunun, Kuzey Irak'ta bağımsızlık için referandum yapılması talebini içeren dilekçesini Birleşmiş Milletler'in BM seçim işlerinden sorumlu bölümünün başında bulunan Carina Perelli'nin aldığı ve bu talebi not ettiği öğrenildi. 
     BM kaynaklarından alınan bilgiye göre, Iraklı Kürt grubun ziyaret ederek söz konusu talep dilekçesini ilettiği Perelli, sadece gruba teşekkür ederek bu talebi not ettiğini söyledi. Perelli'nin başında bulunduğu ekibin Irak'taki seçim süreciyle de ilgilendiği kaydedildi. 
     BM Genel Sekreteri Kofi Annan'ın sözcüsü Fred Eckhard ise düzenlediği günlük basın toplantısında dilekçeyle ilgili bir bilgisinin bulunmadığını söylemiş, Irak ile ilgili siyasi işlere bakan BM bölümü de kendilerine bu yönde bir başvuru ya da bilgi gelmediğini kaydetmişti. 
     Reuters geçtiği bir haberde, Iraklı bir Kürt grubun, Kuzey Irak'ta bağımsız bir Kürt devletinin kurulması konusunda bir referandum yapılması talebiyle 1.7 milyon imzalı bir dilekçeyi BM yetkililerine verdiklerini duyurmuştu. 
     
</TEXT>
</DOC>
