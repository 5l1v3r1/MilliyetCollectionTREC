<DOC>
<DOCNO> 346301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun19.html </URL>
<DATE> 2005/05/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Stoiber Türkiye, Avrupa'ya fayda sağlamaz 
</HEADLINE>
<TEXT>

     Alman Hıristiyan Sosyal Birlik Partisi CSU Genel Başkanı ve Bavyera Eyaleti Başbakanı Edmund Stoiber, Türkiye’nin AB üyeliğinin Avrupa’yı zorlayacağını ve bu nedenle Avrupa’ya faydası olmayacağını öne sürdü. 
     Stoiber, Avrupa Anayasası’nın oylanmak üzere görüşüldüğü Federal Eyalet Temsilcileri Meclisi’ndeki Bundesrat konuşmasında, Fransa’da vatandaşların Avrupa Anayasası’na "evet" oyundan çekinme sebeplerinden birinin de Türkiye’nin AB üyeliğiyle ilgili tartışma olduğunu iddia etti. 
     AB’nin genişlemesi konusunda aday ülkelerin tüm kriterleri yerine getirmeleri ve AB’nin yeni üye kabul etme yeteneğinin de göz önünde bulundurulması gerektiğini belirten Stoiber, "Avrupa’yı ve Avrupalıları zorlayanlar Avrupa’ya fayda sağlamaz" dedi. 
     Bundesrat’ın oturumuna misafir olarak davet edilen Avrupa Konvansiyonu Başkanı Valery Giscard d’Estaing, Avrupa Anayasası’nı "Avrupa’nın geleceği için kullanma kılavuzu" olarak nitelendirerek, bununla Avrupa’yı daha istikrarlı, demokratik, saydam ve verimli hale getirdiklerini söyledi. 
     Anayasayla birlikte terörizm ve örgütlü suçlara karşı daha sıkı güvenlik tedbirleri aldıklarını, diğer yandan da Avrupa’yı dünyaya daha açık kıldıklarını belirten Giscard d’Estaing, görevlendirecekleri bir Avrupa Dışişleri Bakanı’yla birlikte Avrupa’nın yüzünü koruyacaklarını kaydetti. 
     Giscard d’Estaing, Avrupa’da hiçbir ülkenin tek başına siyasi ve ekonomik bir güç olarak dünya ülkeleriyle rekabet edemeyeceğini belirterek, "AB’nin başarılı olabilmesi için Almanya’nın Avrupa’ya bağlı kalması şart" dedi. 
     Bundesrat’ın dönem başkanlığını yürüten Brandenburg Eyaleti Başbakanı Matthias Platzeck de, Avrupa Anayasası’nın kıtanın gelişmesinde önemli bir adım oluşturduğunu, Birliğin hareket yeteneğini artırdığını ve kurumlarının demokratikleştirilmesini mümkün kılacağını belirtti. 
     Platzeck, Giscard d’Estaing’e de Avrupa Anayasası’nın hazırlanmasındaki çabalarından dolayı teşekkür etti. 
     Bundesrat’ta bugünkü Anayasa oylamasında, sadece Mecklenburg-Vorpommern eyaletinden hükümete ortak olan Demokratik Sosyalizm Partisi’nin PDS karşı olması sebebiyle iktidardaki Sosyal Demokrat Parti SPD temsilcilerinin de bulunduğu eyalet heyetinin çekimser oy kullanması bekleniyor. 
     
</TEXT>
</DOC>
