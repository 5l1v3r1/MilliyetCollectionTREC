<DOC>
<DOCNO> 304095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonspo12.html </URL>
<DATE> 2005/01/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Daum'dan açıklama Bizi bekleyen zorlukları aşmak üzere çalışacağız 
</HEADLINE>
<TEXT>

     Fenerbahçe Teknik Direktörü Christoph Daum, ligin ikinci yarısında kendilerini bekleyen zorlukları aşmak üzere çalışmalarını sürdüreceklerini söyledi. 
     Sarı-lacivertlilerin Samandıra Tesisleri'ndeki antrenmanı başladığı sırada basın mensuplarına açıklama yapan Daum, yeni yılda herkese barış içinde sağlıklı ve mutlu bir yaşam dileyerek, ''Fenerbahçe adına da sportif açıdan yine herkesi mutlu edecek şekilde başarılı bir sene'' dedi. 
     Mücadele anlamında hazırlanmaları için Antalya kampında yapacakları 3 hazırlık maçının çok önemli olduğunu vurgulayan Alman teknik adam, şöyle konuştu 
     ''Ligin ikinci yarısında bizi bekleyen tüm zorluklara karşı hazırlanmak ve bu zorlukları aşmak üzere çalışmalarımıza devam edeceğiz. Kamp yapacağımız Arcadia Otel'de tüm şartlar eksiksiz bizi bekliyor. Antalya'da havanın da güzel olduğu haberini aldık. Hazırlık maçlarının bizim için bir önemi var. Mücadele anlamında kendimizi hazırlamak üzere önem taşıyor.'' 
     
     SERHAT VE VAN HOOİJDONK'UN DURUMU 
     Daum, tendonundaki sakatlığı nedeniyle Serhat'ı İsviçre'ye tedaviye gönderdiklerini söyledi. 
     Serhat'ın Basel'de aşil tendonu konusunda uzman bir doktor tarafından tedavi edileceğini kaydeden Daum, ''Serhat kesinlikle daha sonradan da olsa kampa katılacak'' dedi. 
     Hollanda Milli Futbol Takımı fizyoterapisti ve kendi sağlık ekibinden aldığı bilgiler doğrultusunda, Van Hooijdonk'un sakatlığının henüz tam olarak geçmediğini de belirten Daum, bu futbolcunun Antalya kampına katılıp katılmayacağı konusundaki soruya, ''Van Hooijdonk ile bir görüşmem olacak. Durumuyla ilgili ise bugün öğleden sonra daha net bir açıklama yapılacak'' dedi. 
     Duam, sakat futbolcuların en kısa zamanda aralarına katılacağını umut ettiğini belirterek, ''Tahmin ediyorum, yarın eksiksiz bir şekilde Antalya'ya hareket edeceğiz'' diye konuştu. 
     
     GÜNEY ASYA'DAKİ DEPREM VE TSUNAMİ FELAKETİ 
     Açıklamalarına Güney Asya'da yaşanan deprem ve tsunami felaketiyle ilgili görüşlerini bildirerek başlayan Daum, Fenerbahçe cephesinden felaketten etkilenenlere ne tür bir yardımda bulunabileceklerini düşündüklerini söyledi. 
     Felaket sırasında Mauritus Adası'nda tatil yaptığını bildiren Daum, felaket bölgesine 2 bin 500 kilometre uzakta olmasına rağmen, bulunduğu yerde tsunaminin yarattığı dalgaların az da olsa etkisinin görüldüğünü anlattı. 
     Özellikle felaketten etkilenmiş çocuklara yardım edilmesi gerektiğini vurgulayan Daum, şunları kaydetti 
     ''Yaşanan felaketten ötürü tüm dünyanın gösterdiği yardımseverlik ve dayanışma beni ayrıca mutlu etti. Bu şunu gösteriyor, acil durumlarda tüm dünya insanları birlikte hareket etmesini biliyor. Bizler de Fenerbahçe cephesinden bu felakette, hedefimize yönelik ne türlü bir yardımda bulunabileceğimizi düşünüyoruz. Çünkü özellikle oradaki etkilenmiş çocuklara yardımımızı esirgemememiz lazım. Benim de Güney Asya'da iyi diyaloglarım ve tanıdığım insanlar var. Onların aracılığıyla ben de Fenerbahçe açısından nasıl bir katkı sağlayabileceğimizi düşünüyorum. O felaketi yaşamadığım için çok mutluyum.'' 
     
</TEXT>
</DOC>
