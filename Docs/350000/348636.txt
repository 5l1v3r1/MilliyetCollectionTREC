<DOC>
<DOCNO> 348636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo12.html </URL>
<DATE> 2005/06/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
A Milli Takım'ın haziran ayı karnesi.. 
</HEADLINE>
<TEXT>

     18. Dünya Kupası Avrupa elemeleri 2. Grup’ta Yunanistan ve Kazakistan ile karşılaşacak A Milli Futbol Takımı, tarihinde haziran ayı içinde yaptığı 30 resmi ve 22 özel maçta, 24 galibiyet, 18 yenilgi ve 10 beraberlik elde etti. 
     Türkiye, bu ay içinde şimdiye dek Avrupa’dan 22, Amerika’dan 8, Asya’dan 3, Afrika’dan 2 ve Okyanusya’dan 1 olmak üzere toplam 36 ülkeyle karşı karşıya geldi. Ay-yıldızlılar, bu maçlarda 82 gol atarken, kalesinde de 70 gol gördü. 
     Milliler, resmi karşılaşmalarda, 13 galibiyet, 13 yenilgi, 4 beraberlik elde ederlerken, özel karşılaşmalarda ise 11 galibiyet, 5 yenilgi ve 6 beraberlik aldı. 
     
     EN’LER 
     A Milli Takım, bu aydaki resmi maçlarda en farklı skorlu galibiyetini 1954’de İsviçre’de yapılan Dünya Kupası’nda 7-0’lık sonuçla Güney Kore karşısında elde ederken, en farklı skorlu yenilgisini ise aynı kupada F.Almanya önünde 7-2’lik skorla aldı. 
     Ay-yıldızlılar, özel karşılaşmalarda ise İsviçre’ye 5-1’lik skorla boyun eğerken, en farklı skorlu yenilgisine imza attı. Estonya’ya 4-1 üstünlük sağlayan milliler, en farklı skorlu galibiyetini elde etmiş oldu. 
     Türk Milli Takımı, 29 Haziran 1924 tarihinden sonra yaklaşık 27 yıl, 18 Haziran 1967 yılından sonra da yaklaşık 28 yıl boyunca bu ayda hiç maç yapmadı. 
     
     4 VE 8 HAZİRAN’DA YENİLGİ YOK 
     A Milliler, 4 Haziran 1995 tarihinde Kanada ile deplasmanda yaptığı özel maçı 3-1 galip tamamlamayı başardı. 
     İskoçya ile 8 Haziran 1960’da kendi sahasında yaptığı özel maçta Türkiye, İskoçya’ya 4-2 üstünlük sağladı. 
     Türkiye, 8 Haziran 1952 tarihinde İspanya ile karşılaştı. A 
     milliler, içerideki karışlaşmada rakibiyle golsüz berabere kaldı. 
     
</TEXT>
</DOC>
