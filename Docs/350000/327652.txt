<DOC>
<DOCNO> 327652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/magazin/amag.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şairin parası, antoloji hazırlayanın cebinde 
</HEADLINE>
<TEXT>


Murathan Mungan, şiirini izin almadan antolojide kullanan Mehmet Hengirmen aleyhine açtığı davayı kazandı. Olay, edebiyat çevrelerinde olumlu karşılandı 

Sema Aslan 

Murathan Mungan, Mehmet Hengirmen'in hazırladığı 'Türk Şiiri Antolojisi'nde kendisinden izin alınmadan şiirinin kullanılması üzerine bir dava açtı ve kazandı. Olay, antolojilerde kullanılan eserler için izin alınıp telif verilmesi gerektiğini düşünenlerce memnuniyetle karşılandı. 

'Başka davalar da var' 
Mungan adına konuşan avukatı Abdullah Egeli, bu konuda şunları söyledi "Birçok şairimiz sefalet içinde yaşarken, bir takım insanlar antoloji adı altında, şairlerin telif haklarını ödemeden onların eserlerini kitaplarında kullanıp para kazanıyor. Bu durum, Mungan'ı üzüyordu. 1.5-2 yıl süren davadan 8 bin 200 YTL'lik tazminat kazandık fakat kitap 2000'de yayımlandığı için tazminat, faizlerle birlikte 28-30 bin YTL oluyor. " 

'Bırakın telif ödemeyi, izin bile alınmıyor' 

Ataol Behramoğlu 
"Türkiye'de yayımlanan antolojilerden şimdiye kadar herhangi bir telif almadım. Sayısız antolojide şiirlerim yayımlandı. Bazıları izin alıyor, bazıları almıyor. Tabii ki izin almalı. Fakat bu arada, 100 - 150 şairin şiirinin yer aldığı bir antolojide ödenecek telif, hem bir şey tutmaz, hem de tek tek bütün bu insanlarla uğraşmak mümkün değil. Hiç kimse kolay kolay bir antoloji de hazırlayamaz. Kimi yazarlar, benim hazırladığım "Son Yüzyıl Büyük Türk Şiiri Antolojisi" hazırlanırken telif talep etti ve zannediyorum yayınevi de teliflerini ödedi." 

Metin Celal 
"Murathan Mungan haklı Fikir ve Sanat Eserleri Kanunu'na göre antoloji hazırlayanlar, yazarından, şairinden izin almalı. 4 antoloji hazırladım. Biz antolojileri hazırladığımız zaman izin almamıştık çünkü yasa o zaman henüz çıkmamıştı. Ama yeni baskıları yapılırsa tabii ki alınacak. Yüzlerce kişi var bir antoloji hazırladığınızda her birinden izin almanız lazım. Kolay bir iş değil ama yasa bunu öngörüyor ki zaten bütün dünyada da bu iş böyle." 

Gülten Akın 
"Yasalar kimsenin umurunda değil. Çok eskiden izin alırlardı ama belki 15 - 20 yıldır kimse izin alma gereği duymuyor. Zaten telif ödeyecek olsalar izin de alırlar kolayca. Böyle korsan, kaçak oluyor bu işler. Bir şey de söyleyemiyorsunuz çünkü aynı çevrenin insanlarısınız." 

Lale Müldür 
"Benim o antolojileri hazırlayanlarla başım dertte zaten. Ne Türkiye'dekiler, ne de yurtdışındakiler izin alma gereği duyuyor. Sadece izin alınması da yeterli değil telifin de ödenmesi gerekir." 



</TEXT>
</DOC>
