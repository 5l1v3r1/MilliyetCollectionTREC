<DOC>
<DOCNO> 318008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur29.html </URL>
<DATE> 2005/02/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Barbaros Çocuk Köyü'nde tecavüz iddiası... 10 çocuk hakkında dava açıldı 
</HEADLINE>
<TEXT>

     İzmir'in Urla İlçesi'ndeki Barbaros Çocuk Köyü'nde kalan 10 çocuk hakkında, yine aynı köyde kalan ''küçük yaştaki çocukların ırzına geçmek ve ırza tasaddide bulunmak'' suçlarından, 3 ile 42 yıl arasında değişen hapis cezaları istemiyle dava açıldı. 
     İzmir Cumhuriyet Savcısı Arif Hikmet Oruç tarafından hazırlanan iddianamede, 1997 yılında kurulan Barbaros Çocuk Köyü'nde protokol uyarınca, ''0-18 yaş arası korunmaya muhtaç çocuklar ile 18 yaş sonrası korunmaya muhtaç çocuklardan durumları uygun ve gerekli olanların ilgili mevzuat çerçevesinde himaye edilmeleri, toplum içinde izlenmeleri, desteklenmeleri, işe yerleştirilmeleri, sosyal zihinsel ve bedensel gelişmelerinin sağlanmasıyla sağlıklı bir kişilik ve iyi alışkanlıklar edinmelerinin temininin amaçlandığı'' belirtildi. 
     Burada uygulanan sistem uyarınca, koğuş-yatakhane düzeninin dışına çıkılarak, müstakil 9 adet ev inşa edildiği kaydedilen iddianamede, şöyle denildi 
     ''Bu evlere çeşitli yaş gruplarından kız ve erkek çocuklar karışık halde yerleştirilmiş, her evde çocukların gözetiminden sorumlu bakıcı anne ve teyze tabir edilen görevliler istihdam edilmiş, çocuklara sürekli şekilde birbirleriyle kardeş oldukları düşüncesi dikte edilerek, çocukların kimsesizliklerini unutmaları ve bir aile sıcaklığını hissetmeleri sağlanmak istenmiştir. Bu bağlamda örnek bir proje olması dolayısıyla gerek kurum ve gerekse vakıf tarafından bütün imkanları adeta seferber edilerek, köyde barınan çocuklara emsallerine nazaran üst düzey bir yaşam seviyesi sunulmuştur.'' Barbaros Çocuk Köyü içinde, çeşitli zamanlarda ''ırza geçme, ırza tasaddi'' olaylarının meydana geldiği duyumları üzerine Urla Cumhuriyet Savcılığı'nca yapılan soruşturma sonucunda, burada yaşayan bazı çocukların, yine bu köyde yaşayan bazı çocukların ırzına geçtiği, bazılarına ırza tasaddide bulunduğu ifade edilen iddianamede, çocukların işlediği suçlar tek tek anlatıldı. 
     İddianamede, sanıklar U.B. 14 , G.A. 17 , H.Y. 17 , G.A. 17 , Ş.B 15 , Ç.B. 15 , G.A. 17 , M.K. 15 , K.G. 17 , S.T'nin 17 , çeşitli tarihlerde 14 çocuğun ''ırzına geçtiği'', ''ırza tasaddide bulunduğu'' ve ''ırza geçip kızlık bozdukları'' iddiasıyla Çocuk Mahkemesi'nde yargılanıp 3 ile 42 yıl arasında değişen hapis cezalarıyla cezalandırılmaları talep edildi. 
     
</TEXT>
</DOC>
