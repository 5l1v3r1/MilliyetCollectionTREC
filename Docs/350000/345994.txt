<DOC>
<DOCNO> 345994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun31.html </URL>
<DATE> 2005/05/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yunanistan'da Türk belediye başkanına 24 ay hapis 
</HEADLINE>
<TEXT>

     Yunanistan’ın Batı Trakya bölgesindeki Kozlukepir Beldesi Belediye Başkanı Halit Mehmet, haksız kazanç sağlama suçundan 24 ay hapis cezasına mahkum edildi. 
     Mehmet, Kozlukepir Belediyesi’nden kendisine ait bir şirkete haksız kazanç sağladığı suçlamasıyla Gümülcine Savcısı Georgios Skiaderis tarafından resen açılan dava üzerine bugün yargılandığı Rodop Asliye Ceza Mahkemesi’nde suçlu bulundu. 
     Mahkeme, Belediye Başkanı Mehmet’in, ihalesiz mal satın almakla görevini ihlal ederek, belediye bütçesini zarara uğrattığını ve haksız kazanç sağladığına karar verdi. 
     Karara itiraz eden Mehmet, bir üst mahkemeye yaptığı itiraz başvurusundan sonra serbest bırakıldı. 
     Savcı Skiaderis’in Maliye Bakanlığı müfettişlerinin raporu üzerine, 22 Mart 2005 tarihinde açmış olduğu davanın ABM A04 3200 3201 sayılı iddianamesinde, Halit Mehmet’in 2002 yılı içerisinde kendi şirketinden belediyenin su ve kanalizasyon ihtiyaçları için 62 fatura karşılığında yaklaşık 200 bin avro tutarında malzeme satın aldığı belirtilmişti. 
     Halit Mehmet, mahkeme kararının açıklanmasından sonra yaptığı açıklamada, "Bölgenin susuzluk sorununun bir an önce çözümü için yapmış olduğum iyi niyetli bir hareket sonucunda haksız olarak cezalandırılıyorum. Ortada kasten yapılmış bir şey yok. 
     İstinaf Mahkemesi’nde suçsuz olduğum anlaşılacaktır" dedi. 
     
</TEXT>
</DOC>
