<DOC>
<DOCNO> 319262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko27.html </URL>
<DATE> 2005/02/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Trabzonspor borsa yolunda... 
</HEADLINE>
<TEXT>

     Trabzonspor Sportif Yatırım ve Ticaret A.Ş. hisselerinin yüzde 20-25'i, Deniz Yatırım liderliğinde oluşturulacak konsorsiyum tarafından halka arz edilecek. 
     Trabzonspor Sportif'in halka arzıyla ilgili yetkilendirme sözleşmesi, Trabzonspor Kulübü Başkanı Atay Aktuğ ile Deniz Yatırım Yönetim Kurulu Başkanı ve Denizbank Genel Müdürü Hakan Ateş tarafından düzenlenen basın toplantısının ardından imzalandı. 
     Verilen bilgiye göre, halka arza edilecek Trabzonspor Sportif, Trabzonspor Kulübü Derneği'nin yüzde 100'üne sahip olduğu Trabzonspor Futbol İşletmeciliği Ticaret A.Ş.'nin bir iştiraki konumunda bulunuyor. 
     Sabit fiyatla talep toplanarak gerçekleştirilecek halka arzın, Nisan ayında yapılması planlanıyor. Trabzonspor Sportif, halka arzın ardından dağıtılabilir karın tamamını dağıtmayı taahhüt ediyor. 
     Ortak satış yöntemiyle yapılacak halka arzda, Trabzonspor Kulübü üyeleri, ayrılacak özel bir kontenjandan yararlanabilecekler. 
     Trabzonspor Sportif'in en önemli gelir kalemleri, sponsorluk anlaşmaları ve reklam sözleşmelerinden elde edilen gelirler, gişe gelirlerinin büyük bölümü, ticari ürün ve lisans gelirleri ile bahis oyunları isim hakkı gelirlerinden oluşuyor. 
     
</TEXT>
</DOC>
