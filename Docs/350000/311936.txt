<DOC>
<DOCNO> 311936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/yazar/heper.html </URL>
<DATE> 2005/02/03/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
CHP nereye koşuyor .. 
</HEADLINE>
<TEXT>


SARIGÜL 29 Ocak günü başbakanlığını da ilan edecekti. Olmadı. 
Kurultayda CHP'nin başına onun geleceğini ileri sürenlerin hesabı da tutmadı. 
"Partiye başkan yapmak için Harvard bitirmiş adam mı aranacak, neden Sarıgül olmasın " diyenler olabilirdi. 
Cevaplar kurultayda alındı, çeşitli tahmin balonları kürsüde patladı. 

SARIGÜL aslında Baykal'ın dişine göre bir rakipti. Üstelik "baskın kurultay"la hazırlıksız yakalanmıştı. 
Belki de bu nedenlerle kurultayda yaptığı konuşma, bırakın bir başbakan adayını, CHP genel başkan adayı biri için bile çok zayıftı. 
Bu konuşmada ne dünya, ne de Türkiye sorunları ve çözümleri yer aldı. Globalleşme, ABD ile, AB ile ilişkiler, Irak, Kürtler, Kerkük, işsizlik, gelir dağılımı, özelleştirme, demokratikleşme, yeni sol, laiklik, türban gibi yaşamsal konularda Sarıgül birer "başlık" bile atmadı. Umut ve heyecanla bekleyenlere yeni ve değişik bir siyasi projenin ipuçlarını vermedi. 
Bu nedenle de yeni genel başkan adayı ve onun kadrosunun görüşleri öğrenilemedi. 
Her şeye rağmen Mustafa Sarıgül'ün kurultayda aldığı oy az sayılmayabilir. Ama bu oylardan bir bölümünün salt Deniz Baykal'ı protesto için verildiğinin de göz ardı edilmemesi gerekir. 

BAYKAL kurultayı aldı ama bu, ekim kurultayını da alır, anlamı taşır mı 
Hayır. 
Gelecek kurultayda karşısına çıkacak güçlü bir rakip Baykal'ı koltuğundan edebilir. Bu kurultay bunu gösterdi. Kurultay Baykal için düşme noktası olmadı ama dönüm noktası oldu. 
Karşısında Baykal olmasaydı Sarıgül belki de bu oyu alamayacaktı. 
Karşısında Sarıgül olmasaydı belki de Baykal bu oyu alamayacaktı. 

CHP'nin sorunu kitleyle bütünleşememek, parti içi demokrasiyi sağlayamamak, iktidara alternatif bir sol parti olamamak. Bu önemli konularda gelişme kaydedilemedikçe CHP'den Türkiye'nin ve Türk halkının kaderini değiştirmesi beklenemez. 
Bu kongrenin sonucu Baykal'ı da kurmaylarını da son kez uyarmış olmalı. Artık disiplin kurullarıyla, ihraçlarla uğraşma yerine, katılımcılık ve konsensüs ön planda gelmeli. Sarıgül kaybetti ama görünen o ki Baykal da kazanmadı.... 

Baykal bunu hep yapıyor Baykal, 1 Mart tezkeresi kahramanlığını unutamadı gitti. Oysa Türkiye'nin başına gelen ve gelecek olanlar hep o ret yüzündendir. Ankara reddin yararından çok, zararını gördü. ABD ile ipler koptu. Türkiye'nin yerini Kuzey Irak, Türk liderlerinin yerini Barzani ve Talabani aldı. Bunları başaran Baykal'sa bravo ona... 

WASHINGTON İLE 
Geleceği kurtarmak ABD'nin yeni Dışişleri Bakanı Rice'ın ziyareti arifesinde Tayyip Erdoğan Irak ve Kerkük konusunda en vurucu konuşmasını yaptı. Başbakan, ABD'yi ve Kuzey Irak liderlerini eleştirdi. 
Başbakan'ın sözlerinden çıkan mesaj Türkiye'nin ve Türklerin çıkarları zedelenirse, güvenliği tehlikeye girerse, Kuzey Irak'a, Kerkük'e müdahale edilebileceği yolunda oldu. 
ABD'nin böyle bir girişime kesinlikle karşı olduğu biliniyor. 
Oysa Kürt liderler bir yandan Bağdat'ta zirveye yerleşip durumlarını güçlendirirken, bir yandan da Kuzey Irak'ta bağımsızlık atakları yapıyor. Bu arada Kerkük için hiç de iyi niyet beslemediklerinin ipuçlarını veriyor. ABD buna da, PKK'nın derlenip toparlanmasına da kayıtsız kalıyor. 
ABD ile ortak kaderi paylaşmak Türkiye'nin yararına olduğu kadar Washington'un da yararına. 
Ankara ilişkileri onarmak, geliştirmek yolunda elinden geleni esirgememeli. 
Stratejik ortaklık ABD'nin isteksizliği nedeniyle canlandırılamazsa, bir de bakarsınız 70 milyonluk genç Türkiye'nin 800 bin kişilik ordusu Kuzey Irak'ta operasyonda. 
Başbakan'ın sözlerinin anlamı bu mu 

balkanlar'da 
Türkler zorda Yunanistan'da önce "İskeçe Türk Birliği" kapatıldı. 
Önceki gün de "Rodop Türk Kadınlar Birliği"nin kapısına kilit vuruldu. 
Atina'ya göre Türk kelimesi yasak... 
TRT'de iki program var. İkisini de iki kadın hazırlıyor. İkisi de bizi dış Türklerin arasına götürüyor, kısa bir süre de olsa gözyaşları içinde onlarla beraber yaşıyoruz. 
Bu programlarda Balkanlar'da birçok noktada artık Türkçenin aforoz edildiğini, camilerin lokanta yapıldığını da görüyoruz. Türkler bulundukları bölgelerde azınlık haline getiriliyor. Ekonomik çöküntü içinde zar zor yaşamaya mahk m ediliyor. 
Bu ilgisizliği "Dış Türkler Bakanlığı" belki bir ölçüde giderebilirdi. Ama görünürde o da yok. 



</TEXT>
</DOC>
