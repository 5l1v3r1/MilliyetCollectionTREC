<DOC>
<DOCNO> 302791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonsiy01.html </URL>
<DATE> 2005/01/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yılmaz ve Taner'in dosyasının ön incelemesi 6 Ocak'ta yapılacak 
</HEADLINE>
<TEXT>

     Anayasa Mahkemesi, Yüce Divan'a sevkedilen eski Başbakan Mesut Yılmaz ve eski Devlet Bakanı Güneş Taner hakkındaki dava dosyasının ön incelemesini 6 Ocak'ta yapacak. 
     Alınan bilgiye göre, Anayasa Mahkemesi, 6 Ocak'ta yapacağı toplantıda, Yılmaz ve Taner'in Yüce Divan'a sevk dosyasında herhangi bir eksiklik bulmazsa tensip tutanağı düzenleyecek ve duruşma gününü belirleyecek. 
     Bu süreçte, iddianame yerine geçecek olan TBMM Soruşturma Komisyonu raporu, Yargıtay Cumhuriyet Başsavcılığı aracılığıyla Yılmaz ve Taner'e gönderilecek. 
     Ceza Muhakemeleri Usulü Kanunu hükümlerinin uygulanacağı yargılamada, Yargıtay Cumhuriyet Başsavcılığı iddia makamında bulunacak. 
     Davanın ilk duruşmasında, usule ilişkin itirazlar olursa değerlendirilecek, duruşmaya, sanıkların savunmalarıyla devam edilecek. 
     
     SEVK KARARLARI 
     Yüce Divan'a sevk kararında, Mesut Yılmaz ve Güneş Taner'in ''Türkbank ihalesi sürecinde ihalenin yapımında ve fiyat oluşumunda fesat karıştırmak suretiyle güdümünde bir medya düzeni kurmak için tüm organizasyonları gerçekleştirdiği, böylece siyasi rant amaçladığı, ayrıca Türkbank ihalesi ile doğrudan ilişkisi bulunmayan üçüncü şahıs konumundaki Kamuran Çörtük'e ihalede üstlendiği aracılık misyonunun karşılığı olarak Genç TV'nin bedelsiz olarak verilmesini sağladığı'' öne sürülüyor. 
     Kararda, Yılmaz ve Taner'in bu eylemlerine uyan Türk Ceza Kanunu'nun 64. maddesinin birinci fıkrası delaletiyle ''devlet alım-satımına fesat karıştırmak'' suçunu düzenleyen 205 10 yıldan aşağı olmamak üzere hapis , ceza artırımı ve memuriyetten men cezası öngören 219 1-4 ve 33. maddeleri uyarınca cezalandırılmaları isteniyor. 
     
</TEXT>
</DOC>
