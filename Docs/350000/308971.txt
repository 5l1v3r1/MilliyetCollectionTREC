<DOC>
<DOCNO> 308971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur38.html </URL>
<DATE> 2005/01/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Denizli'de Şehitlik Anıtı'na saygısızlık .. 
</HEADLINE>
<TEXT>

     Denizli'de, Şehitlik Anıtı'nın bir bölümü ve 3 şehit mezarı, kimliği henüz belirlenemeyen kişilerce sprey boyayla boyandı. 
     AA muhabirinin aldığı bilgiye göre, Aktepe Mahallesi'ndeki Asri Mezarlık'ta bulunan ve Mehmetçiklerin mezarlarının yer aldığı Şehitlik'e gelen kişiler, anıtın mermer bölümünü boyadı. 
     Doğu ve Güneydoğu Anadolu'da vatani görevlerini yaparken şehit düşen 3 askerin mezar taşını da aynı şekilde boyayan kişiler, daha sonra mezarlıktan uzaklaştı. 
     Bu sabah mesaiye gelen Denizli Belediyesi Mezarlıklar Müdürlüğü'nde görevli temizlik işçisi Ali Sabah, Şehitlik Anıtı'na ve 3 şehit mezarına yapılan çirkin saldırıyı fark ederek, durumu yetkililere bildirdi. Bunun üzerine şehitliğe gelen 11. Piyade Tugay Komutanlığı görevlileri, boyaları sildi. 
     Denizli Emniyet Müdürü İhsan Ünal, AA muhabirine yaptığı açıklamada, mezar taşları ve Şehitlik'teki yazıların üzerine hiç hoş olmayan boyaların atıldığını belirterek, şunları söyledi 
     ''Katran veya zifte benzer boyalar atıldığını tespit ettik. 11. Piyade Tugay Komutanlığı bunları temizletti. Şehitlik çevresinde ciddi tedbirler aldık. Bu olayı kısa zamanda aydınlığa kavuşturacağız. Hiçbir insan, ölüsüyle uğraşacak kadar basitleşmemelidir. Kendini bilmez akli dengesinden yoksun bir kişi ya da bir çocuğun yapmış olma ihtimali de var.'' 
     
</TEXT>
</DOC>
