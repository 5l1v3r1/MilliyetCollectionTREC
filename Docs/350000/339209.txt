<DOC>
<DOCNO> 339209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko34.html </URL>
<DATE> 2005/05/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Caykur'da karlılık sevinci... 
</HEADLINE>
<TEXT>

     Çay İşletmeleri Genel Müdürlüğü Çaykur Genel Müdürü Ekrem Yüce, 2004 yılında gerçekleştirilen mamul ürün satışlarından uzun zamandan beri ilk defa, 24 trilyon 60 milyar lira kar edildiğini bildirdi. 
     Çaykur’un 2004 yılı faaliyetlerinin değerlendirildiği toplantıda konuşan Yüce, Çaykur bünyesinde 46 yaş çay işleme, 3 paketleme fabrikası, 9 pazarlama bölge müdürlüğü ve buna bağlı 210 bayi, 1 ana tamir fabrikası ve 1 çay araştırma enstitüsü bulunduğunu ve Çaykur’un 20 bine yakın çalışan ile hizmet verdiğini söyledi. 
     Yüce, 2003 yılında üreticilere yaş çay bedeli ödemelerinin 31 Aralık 2003 tarihi itibariyle tamamlandığını belirterek, bu ödeme planının sektörde özlenen ve beklenen bir ödeme planı olduğunu kaydetti. 
     Yüce, satışlarda hedeflenilen programa ulaşıldığını bildirerek, "2004 yılı satışlarımız 31 Aralık 2004 tarihiyle iç satış 110 bin ton, ihracat 5 bin 80 ton olmak üzere toplam 115 bin 80 ton olarak gerçekleşmiştir. Bu 2002’ye göre 20 bin ton fazla satış demektir. 
     2004’te hedeflediğimiz satışların üzerine çıkılmıştır" diye konuştu. 
     Çay üretimi ile satış dengesinin kurulduğunu ve üretilen çayın tamamının satıldığını ifade eden Yüce, "Son 5 yılın en yüksek çay alım miktarı ve en yüksek çay satışı gerçekleştirilmiştir" dedi. 
     
     ORGANİK ÇAY ÜRETİMİ 
     Ekrem Yüce, Çaykur’un gerçekleştirdiği projeler hakkında bilgi verirken, üstün nitelikli çay kalitesini artırmak için yaşlı çaylıkların yenilenmesi projesi çalışmalarının sürdüğünü ve organik çay üretimi için çalışmaların başladığını söyledi. 
     Organik çay üretimi için Borçka bölgesi ile Çamlıhemşin’in seçildiğini belirten Yüce, "3 sene sonra organik çay ürünü sunmanın bahtiyarlığını yaşamak istiyoruz" dedi. 
     Ayrıca yeşil çay üretim merkezi kurduklarını ve üretilen yeşil çayı 26 Kasım 2004 tarihi itibariyle piyasaya sunduklarını kaydeden Yüce, yeşil çay talebini karşılayamadıklarını söyledi. 
     Yüce, "Yeşil çay üretim kapasitemizi bu yıl yüzde 300 artırdık" diye konuştu. 
     
     ÇAYKUR MÜZESİ KURULACAK 
     Yüce, bunların dışında Çaykur’un kuruluşundan günümüze kadarki dönemde eskiyen teknolojiler ve ürettiği ürünlerin sergileneceği Çaykur Müzesi kurulmasının da kararlaştırıldığını bildirdi. 
     Ekrem Yüce şunları kaydetti 
     "Göreve geldiğimizden beri yaptığımız akılcı ve bilinçli çalışmalar sayesinde genel müdürlüğümüz, 2004 yılında üreticisinden satın aldığı yaş çayı işleyip, satışlardan elde ettiği gelirlerle yabancı kaynak kullanılmadan ödemelerini aynı yıl içinde tamamlamış ve gerçekleştirdiği mamul ürün satışlarından uzun zamandan beri ilk defa 24 trilyon 60 milyar lira kar etmiştir." 
     Çaykur’un 2004 yılı faaliyet karının ise 65 trilyon lira olduğunu açıklayan Yüce, "Çaykur, uzun yıllardan sonra yük olan değil, yük taşıyan duruma gelmiştir. Çaykur artık desteklerle, suni teneffüsle ayakta duran değil, kendi nefesiyle ayakta duran bir sektör haline gelmiştir" diye konuştu. 
     
     "ÇAYIMIZ BİTTİ" 
     Basın mensuplarının sorularını da yanıtlayan Yüce, toplam satışların 2002’de 94 bin ton, 2003’te 113 bin ton ve 2004’te 115 bin ton olarak gerçekleştiğini ifade ederek, "Çayımız olsaydı onu da satacaktık. Ama çayımız bitti" dedi. 
     Dünyada çay üretiminin 3 milyon 200 bin ton olduğunu, Türkiye’de ise 180-190 bin ton kuru çay üretimi gerçekleştirildiğini kaydeden Yüce, şu bilgiyi verdi 
     "Yıllık yaş çay alım rekoltemiz Çaykur olarak 600 bin ton civarındadır. Özel sektörün yaptığı yaklaşık 300-350 bin ton dolayında alım ile birlikte sektörde toplam 850-950 bin ton yaş çay alınmaktadır. Çaykur, ürettiği çayın tamamını satıyor. O halde nasıl rakibimiz olsun " 
     
     "BİNE YAKIN FİRMAYLA MAHKEMELİK OLDUK" 
     Başka bir soru üzerine Yüce, sektörün yüzde 65’lik payına sahip olduklarını, Çaykur taklitlerinden dolayı bine yakın firma ile mahkemelik olduklarını söyledi. 
     Yüce, 2005 ihracat hedefine ilişkin bir soru üzerinde de, bu yıl içinde ihracatın 5 bin tonlar seviyesinde gerçekleştirilmesinin hedeflendiğini bildirerek, "Ama biz bu rakama ulaşmak istemiyoruz. İç piyasada açık oluşmaması için 5 bin tonu aşmamayı amaçlıyoruz" dedi. 
     Yüce, özelleştirilmeye ilişkin bir soru üzerine ise dünyadaki genel değişim çerçevesinde KİT’lerin özelleştirildiğini ifade ederek, "Ama Çaykur 2004 yılında yapmış olduğu bu performanstan dolayı izlemeden çıkarıldı. Belki de ülkemizde bir ilk olarak Hazine tarafından izlemeden çıkarılan kurum Çaykur... Çaykur’un özelleştirilmesi donduruldu. Yani kurumun özelleştirilmesi gündem dışıdır" diye konuştu. 
     
</TEXT>
</DOC>
