<DOC>
<DOCNO> 338352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/ydilmen.html </URL>
<DATE> 2005/04/30/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
İştahlı iki takım 
</HEADLINE>
<TEXT>



Puan olarak iddiasız iki takım ama beklenmedik şekilde tempolu bir maç. Sezon sonuna gelinmesine rağmen ve her şeyden önemlisi ligden beklentisi bulunmayan Rizespor ile Beşiktaş'ın oyun disiplininden hiç kopmaması, fizik olarak da ayakta kalmaları alkışlanacak güzellikteydi. 
Dengeli bir maç izledik. İlk yarı karşılıklı ataklar ve pozisyonlarla geçti. İkinci yarının tamamına yakın bölümünde Rize'nin hakimiyeti vardı. Beşiktaşlı futbolcular belli ki, takımdan ayrılmamak için büyük çaba sarfediyorlar. Ronaldo'nun önündeki Mustafa Doğan, gezgin santrfor Okan ile yüzde yüz adam markajı ile oynadı. Kenarda da ofansif yönü hiç olmayan Tayfur ve Çağdaş görev aldı. Koray da ileriye fazla çıkmadığı için pozisyon üretmek orta saha oyuncuları ile forvete kaldı. İbrahim Akın dışında da etkili olan yoktu. İbrahim Akın sistem değişikliğinden sonra transfer edildiği gerçek bölgesine geçti. Forvetin hemen arkasında klasik şutlarını ve gollerini atmaya başladı. Kaleci Murat Şahin de iki maçtır iyi bir alternatif olduğunu, sakinliği, konsantrasyonu ve çabukluğu ile gösterdi. Rize takımını çok beğendik. Erdoğan Arıca'nın ekibi kolektif oyun anlayışıyla oynuyor. Savunmanın göbeğindeki Mehmet Polat ve Beşir kesinlikle ya pas, ya da dripling yaparak çıkıyorlar. Orta saha oyuncuları Fahri, Şener ve Ünal da yetenekliler. Forvet Okan ise markajdan çıkamadı. Zafer de etkisiz olunca Rize skoru lehine çeviremedi. İsmet Arzuman ve iki takım oyuncuları iddialı olmadıklarından olsa gerek maç içinde birbirlerine şaka dahi yaptılar. 



</TEXT>
</DOC>
