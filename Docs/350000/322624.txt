<DOC>
<DOCNO> 322624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur18.html </URL>
<DATE> 2005/03/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ünlü beyin cerrahı Yaşargil Türkiye'de... 
</HEADLINE>
<TEXT>

     Dünyaca ünlü beyin cerrahı Prof. Dr. Gazi Yaşargil adına düzenlenen ''3. Prof. Dr. Gazi Yaşargil Günleri'' başladı. 
     Bayındır Hastanesi'ndeki eğitim günlerine katılmak üzere Türkiye'ye gelen Prof. Dr. Yaşargil, ilk olarak 9 yaşındaki bir erkek çocuğu ameliyat edecek. 
     Eğitim günleri kapsamındaki ameliyatlarına başlayan Prof. Dr. Yaşargil, çocuğun beyninin ortasındaki tümörü, kendi geliştirdiği bir teknikle, beyin dokusuna zarar vermeden çıkacaracak. 
     Ameliyathaneden canlı olarak konferans salonuna yansıtılan operasyonu, eğitime katılan 150 doktor da takip ediyor. Prof. Dr. Yaşargil, ameliyatın ardından doktorlara, operasyonla ilgili teknik açıklamalar yapacak. 
     Prof. Dr. Yaşargil'in ameliyathane hemşiresi olan eşi Dianne Yaşargil de eğitim günleri kapsamında, ''ameliyat hemşireliği'' konusunda, değişik eğitim hastanelerinden seçilmiş 10 hemşireye eğitim semineri veriyor. 
     Prof. Dr. Yaşargil'in her gün bir hastayı ameliyat edeceği eğitim günleri 3 gün sürecek. 
     
</TEXT>
</DOC>
