<DOC>
<DOCNO> 306777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo15.html </URL>
<DATE> 2005/01/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Daum Hooijdonk'un son 1,5 yıldaki büyük katkısını unutamam... 
</HEADLINE>
<TEXT>

     Fenerbahçe Teknik Direktörü Christoph Daum, ligin ikinci yarısının çok zorlu geçeceğini, transfer için yönetimle konuştuğunu, onların da bu konuda çalışmaları bulunduğunu söyledi. Daum, takımın kamp yaptığı otelde düzenlediği basın toplantısında, yönetim kuruluyla görüştüğünde, bu zorlu dönemde futbolcu alımındaki durumlarını net bir şekilde kendilerine ilettiğini belirterek, ''Ligin ilk yarısının son bölümünde gerek sakatlıklar, gerekse cezalar nedeniyle alternatiflerde zorlanmıştık. Ligin ikinci yarısında şampiyonluğun kaderini belirleyecek maçlar oynayacağız. Orada sıkıntı çekmek istemiyoruz'' dedi. 
     Kulüp Başkanı Aziz Yıldırım ve yönetici Hakan Bilal Kutlualp ile görüştüğünü anlatan Alman teknik adam, şöyle konuştu 
     ''Yapmış olduğum görüşmelerde anladığım bir şey var ki yönetim, kadroyu güçlendirmek üzere bir çalışma içine girmiş. Ne tip sonuçlar çıkar, şu an söyleyemem. Ama yönetim kurulu da istiyor. Hem ulusal, hem de uluslararası alanda başarılı olmak istiyoruz. Bu durum için de çalışmalarımıza devam ediyoruz.'' Kamp sırasında yapılan röportajlarda, futbolcuların transfere gerek olmadığını belirttiklerinin hatırlatılması üzerine Daum, şunları söyledi 
     ''Futbolcu için sorun olabilir. Yeni transfer rekabet ortamı getirir. Alınacak futbolcu belli bir kaliteye sahip olacaktır. Bu değişik bir rekabete yol açacak. Ancak bir futbol takımı 11 kişi değil. İyi bir yedek kulübesine de ihtiyacınız vardır. Türkiye'de basın maalesef futbolcu oynamıyorsa, yedek kalıyorsa, farklı yazılar yazıyor. Örnek vermek gerekirse, Bayer Leverkusen'de çalıştığım dönemde Ze Roberto ve Emerson kadromdaydı. Geldiklerinde bir süre yedek kulübesinde oturdular, hatta tribünde de oturdular. Basın da bu futbolcuların zamana ihtiyacı olduğunu yazdı. Biz böyle yapsak, getirdiğimiz futbolcuyu oturtsak, burada kaos yaşanır. Bence bilinçlenip, insanları farklı bir şekilde yönlendirmeliyiz.'' Sezon başında Fabiano'nun transfer edildiğinin ve fazla forma şansı bulamadığının belirtilmesi üzerine Daum, ''Fabiano'ya biraz zaman verin. İyi performanslar sergilediğini unutmayın. Tuncay'ın neler yapabileceğini biliyoruz. Ama Tuncay'ın elimizin altında iyi bir alternatifi olduğunu da ben biliyorum'' dedi. 
     
     ''SÖZLEŞMELERE MÜDAHALE ETME DURUMUNDA DEĞİLİZ'' 

     Daum, transferini düşündükleri futbolcunun yabancı mı, Türk mü olacağının sorulup, yabancı olması durumunda kontenjanın dolu olduğunun hatırlatılması üzerine, şöyle konuştu 
     ''Türkiye'de 6 yabancı futbolcu hakkımız var. Yabancı bir oyuncu transferi yapacak olursak, bir yer açmak durumundayız. Tüm yabancı futbolcularımızın sözleşmeleri devam ediyor. Ne biz, ne de yönetim devam eden mukavelelere müdahale etmek durumunda değil. Ama tabii memnun olmayan, durumundan memnun olmayıp da sözleşmesini farklı bir duruma getirip feshetmek isteyen olursa değerlendirilebilir. Bu konuda isim vermek istemiyorum. Yabancı kontenjanından ötürü daha çok Türk futbolcularla ilgilenip, onları kadroya katabiliriz.'' 
     
     VAN HOOIJDONK KONUSU 

     Basın mensuplarının, ''Yabancı futbolcu alınacaksa, sakatlığı süren Van Hooijdonk'un sözleşmesi mi feshedilecek'' sorusuna Alman çalıştırıcı, şu yanıtı verdi 
     ''Ben bu kulübün bir çalışanıyım. Ne sözleşme yapma, ne feshetme yetkim var. Pierre'in tedavisi devam ediyor. Amacı bir an evvel aramıza katılmak. Dönüşünü sabırsızlıkla bekliyorum. Pierre'in gelip hemen iyileşmesi ve takıma katılması mümkün değil. Çünkü bu aşama aşama oluyor. Önce doktor tamam diyecek, sonra bireysel çalışma, sonra takımla çalışıp gerçek anlamda hazır olacak. Pierre ile de oturup konuşacağım. Umut ediyorum ki kısa sürede aramıza katılır.'' 
     
     ''ŞAMPİYONLUĞA KATKISI OLDU'' 

     Daum, Van Hooijdonk'un Hollanda'ya gitmeden önce yaptığı görüşmede, kendisine net bir şekilde ne zaman dönüp antrenmanlara katılacağını söyleyemediğini belirterek, ''Ben de sizlere şimdi bir şey söyleyemiyorum. Dönüp antrenmanlara başlayacağı değil, bizim için sahaya çıkıp ne zaman mücadele edeceği önemli'' dedi. 
     ''Yabancı futbolcu transferi Van Hooijdonk'a mı bağlı'' sorusuna da Daum, ''Sizin yaptığınız yorumlarla ilgili sorumluluk almak istemiyorum. Ben sözleşme yapma veya fesh etme yetkisine sahip değilim'' yanıtını verirken, ''Pierre'in son 1,5 yılda bize büyük katkısı oldu. Şampiyonlukta da katkısı oldu. Bunları bir anda unutamam'' dedi. 
     
     ''FENERBAHÇE'DE MUTLUYUM'' 

     Yönetimin kendisiyle uzun süreli sözleşme yapmak istediğinin belirtilmesi üzerine Alman teknik adam, şunları söyledi 
     ''Bu konuda ilk görüşme yapacağım şahıs Aziz Yıldırım ve yönetim kuruludur. Unutmamak gerekir ki burada başarılı bir ortam yakaladık. Bazı şeylerin temelini attık. Hedef her zaman 100. yılımız olan 2007'ye yöneliktir. Böyle bir düşünceyle yapılanmaya gittik. Şu anda başarılı bir yoldayız. Fenerbahçe'de bir sorumlu olarak görev yapmaktan mutluyum, huzurluyum. Ailem de İstanbul'da kendisini iyi hissediyor. Şu anda devam eden sözleşmem var, aldığım teklif yok. Hiçbir kulüple görüşmedim. Bu konuda ilk görüşeceğim Aziz Yıldırım ve Fenerbahçe Yönetim Kurulu'dur.'' 
     
     ''ARTIK KADER ANLARI YAKLAŞACAK-'' 

     Christoph Daum, ligin ikinci devresinin çok daha zorlu geçeceğini kaydederek, şöyle dedi 
     ''Artık kader anları yaklaşacak. UEFA Kupası maçına bakarsak, Real Zaragoza mücadelesi çok zor geçecek. Şampiyonluk mücadelesinde de bizi zorlu maçlar bekliyor. Tüm rakipler bizi kovalamak amaçlı mücadele edecekler. Bizden 1 puan almak bile bazı takımlar için önemli olacak. Benim ikinci yarı için takımımdan bazı beklentilerim var. Takımımın performans olarak varını yoğunu sahaya yansıtması ve kalitesini yükseltmesini istiyorum.'' 
     
     ''KAMP İYİ GEÇTİ'' 

     Belek'de yaptıkları kampın çok iyi geçtiğini anlatan Daum, iyi bir çalışma ortamına girdiklerini ve tüm oyuncularının sıkılmadan çok iyi çalıştığını ifade etti. 
     Kampta teknik ekip ve yönetim kurulunun maç yaptığını hatırlatan Daum, ''Maç 1-1 berabere bitti, ama biz başkanımıza protestomuzu yaptık. Hakem Mahmut Uslu'nun yönetiminden memnun değiliz'' diye espri yaptı. 
     
     ''YANAL'LA BULUŞMAK BENİ MUTLU ETTİ'' 

     Daum, kamp esnasında Milli Takımlar Teknik Direktörü Ersun Yanal'ın ziyaretine sevindiğini söyledi. 
     Kendisinin Yanal ile ilişkisi konusunda farklı yorumlar yapıldığını belirten Daum, ''Böyle bir sorunumuz yok. Yanal ile birlikte olmak beni mutlu etti'' dedi. 
     Christoph Daum, Türk Milli Takımı'nın başına Ersun Yanal'ın yerine Alman teknik adam Otmar Hitzfeld'in getirileceğinin konuşulduğunu belirterek, bu konudaki yorumunun sorulması üzerine, şunları söyledi 
     ''Benim için milli takımın teknik direktörü Ersun Yanal'dır ve bundan sonra da öyle olacaktır. Ben böyle bir değişikliğin olacağını tahmin etmiyor ve inanmıyorum. Hitzfeld'i yakından tanıyorum ve onun için yapacağım her türlü yorum olumlu olur. Ama yorum yapmak istemiyorum. Benim için milli takımın teknik direktörü Yanal'dır ve öyle olacaktır. Bu konu benim için de sürpriz oldu. Tüm kamuoyu onun arkasındaydı. Neden böyle bir değişiklik düşünülüyor, bu, Futbol Federasyonu'nun yetkisinde olan bir konudur. Dolayısıyla bu konunun içine girmek istemiyorum. Yanal'ı destekleyeceğim her alanda desteklemek istiyorum.'' 
     
     BORUSSIA DORTMUND VE SARAN 

     Basın mensuplarının Almanya'nın Borussia Dortmund takımının hissesine sahip olan Sadettin Saran'ın, kendisini bu takımın başına getirmek istediğini belirtilmesi üzerine Daum, şöyle konuştu 
     ''Benim bildiğim Alman kanunlarına göre hisse sahibi olmak, kulüp içinde transferler konusunda yetki vermiyor. Fenerbahçe'nin hisselerini elinizde bulundurursanız, transfere karar alabiliyor musunuz Benim bildiğim kadarıyla hissedarlar Almanya'da da bu konuyla ilgili yönlendirme ve yorum yapamazlar. Saran'ı tanımıyorum. Yakın tanıdığım bir insan değil. Şunu söyleyebilirim. Ondan önceki dönemde de Dortmund'daki yetkililer beni tanıyorlar, onlarla uzun süreli bir dostluğumuz var.'' 

     
</TEXT>
</DOC>
