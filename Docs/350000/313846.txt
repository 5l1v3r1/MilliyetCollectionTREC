<DOC>
<DOCNO> 313846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy16.html </URL>
<DATE> 2005/02/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Topuz Başbakan ne zaman popülizm yapsa değişmediği ortaya çıkıyor 
</HEADLINE>
<TEXT>

     CHP Grup Başkanvekili Ali Topuz, hükümetin, öğrenci affı ile ilgili ''ciddiyetten uzak'' bir yaklaşım sergilediğini öne sürerek, ''Konu hükümetle YÖK arasında görüşülerek mutabakatla çözülmelidir. Olayın siyasi bir yönü yoktur, teknik bir konudur'' dedi. 
     Topuz, CHP'nin Milli Eğitim Komisyonu üyeleri ile TBMM'de basın toplantısı düzenledi. 
     Öğrenci affının, çok dikkat ve duyarlılık isteyen bir konu olduğunu, hiç kimseyi gücendirmeden ve haksızlık etmeden sorunun çözülmesi gerektiğini söyleyen Topuz, ''Popülist yaklaşımlarla konuya yaklaşanlar, bunları dikkate almalıdır'' diye konuştu. 
     TBMM'den, 1983 yılından itibaren 8 kez öğrenci affı çıkarıldığını, ancak konunun Meclis tarafından ele alınacak bir yönü bulunmadığını söyleyen Topuz, şöyle devam etti 
     ''Öğrenci affı, eğitim yanı ağır basan bir konudur. Şu anda bu konuda ne hükümetin ne de YÖK'ün ne düşündüğü tam belli değil. Hükümet, bu konuda bir yasa tasarısı hazırlayıp Meclis'e getirmemiştir. AKP Meclis grubu ve parti böyle bir hazırlık içinde değildir. Milli Eğitim Komisyonu'nda bazı milletvekillerinin verdiği teklifler var ortada. Sadece, 'CHP ile mutabakat sağlarsak getiririz' diyorlar. Şimdi sormak lazım AKP bu iki yılda hangi konuda bizimle mutabakat sağlayarak yasa tasarısı getirdi TBMM'ye 
     AKP, öğrenci affı konusunda CHP üzerinden siyaset yapmaya çalışarak hiç de şık olmayan ve siyasi etikle bağdaşmayan bir tutum sergiliyor. Konu, hükümette siyasi sorumlulukla ele alınmamıştır. Dünyanın hiçbir ülkesinde buna benzer bir uygulama girişimi yoktur.'' Hükümetin ''düştüğü her zor durumda kullandığı gündem saptırma girişimini, bu kez Başbakan Recep Tayyip Erdoğan'ın bizzat türban konusunu, AKP Meclis kanadının ise öğrenci affını gündeme getirerek sergilediğini'' öne süren Topuz,''Eğer bu konuda bir sorun varsa hükümetle YÖK arasında görüşülerek mutabakatla çözülmelidir. Konunun siyasi bir yönü yoktur, tamamen teknik bir konudur'' dedi. 
     Topuz, ilgisi olmadığı halde sürekli TBMM'ye tasarı getirerek sorun çözmenin yerine, sorunu ilgili kurumlara devrederek çözecek bir yasa çıkarılması gerektiğini söyledi. 
     CHP'nin bu yaklaşımına karşın öğrenci affının TBMM'ye getirilmesi durumunda ne yapacaklarını soran gazeteciye, ''Şimdiye kadar yapılan yanlışları tekrarlayanlara biz de 'pardon' deriz'' yanıtını veren Topuz, CHP'nin bu sorunda türbanı kıstas olarak görmediğini ve böyle bir önyargı içinde bulunmadıklarını belirtti. 
     
     ''ÇOK ÜZGÜNÜM'' 

     Topuz, Başbakan Recep Tayyip Erdoğan'ın yabancı bir gazeteciye yaptığı öne sürülen açıklamalar ve sonrasında yaşanan tartışmalarla ilgili soruyu da şöyle yanıtladı 
     ''Çok üzgünüm. Türkiye Cumhuriyeti Başbakanı bu duruma düşmemeliydi. Yaptığı açıklama ve sonrasında söyledikleri, samimiyetiyle ilgili ciddi kaygılar yaratmıştır. Bu, Türkiye açısından iyi bir not olmamıştır. 
     Başbakanın böyle bir açıklama yaptığı ortadadır. 'Doğru, ama eksik' açıklaması ise daha vahimdir ve bir ikrardır. Sayın Başbakan değişmek, çağdaş olmak istiyor ama kontrolden çıktığı zaman eski kimliği ön plana çıkıyor. Hatta bazen 'değişmedim böyle de çağdaş olunur' diyor. Ama bazı gerçekler çok fazla saklanmıyor. Ne zaman popülizm yapmaya kalksa Başbakanın gerçek yüzü ve değişmediği ortaya çıkıyor.'' 
     
</TEXT>
</DOC>
