<DOC>
<DOCNO> 336824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/ekonomi/eko04.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vestel'i satmam, Tüpraş'a yine talibim' 
</HEADLINE>
<TEXT>


SONGÜL HATISARU Finans atölyesi 

Bir yurtdışı gezisinde hesap makinesi satın almak için mağazaları dolaşırken, elektronik sektörüne merak salan Ahmet Nazif Zorlu, 1994 yılında Vestel'i satın alarak zaman içinde 2 milyar doları aşkın ihracat yapan bir dev yarattı. Fabrikasındaki stoklardan tutunda günlük satış rakamlarına kadar şirketindeki bütün operasyonlara vakıf olan ve güçlü hafızasıyla tanınan Ahmet Nazif Zorlu, Vestel'i kısa sürede dünyanın dört bir yanına ihracat yapan, sürekli yatırımlarla büyüyen ve dünyanın elektronik devlerine kafa tutan bir şirket haline getirdi. 
Zorlu, AB beklentisiyle yabancı sermayenin Türkiye'ye ilgisinin arttığı bugünlerde "Gözbebeğim" dediği Vestel için çıkan söylentilerden ise rahatsız. Bir süredir elektronik sektöründe Zorlu'nun Vestel için yabancılarla satış görüşmeleri yaptığına dair söylentiler dolaşıyor. Dün uzun bir görüşme yapma fırsatı bulduğumuz Zorlu, Türkiye'ye doğrudan yabancı sermaye girişine karşı olmadığını ancak, Vestel ile ilgili olarak çıkarılan asılsız söylentilerin kendisini rahatsız ettiğini söylüyor. 

Ortaklığa sıcak bakıyor 
Sebebini ise şöyle açıklıyor "Vestel yıllık 4,5 - 5 katrilyon lira ciro gerçekleştiren bir şirket. Türkiye'nin az sayıda markasından biri. Böyle bir markayı tamamen yabancılara satabileceğim düşünülebilir mi Biz Türk işadamları bütün önemli markalarımızı satarsak biz ne iş yapacağız " 
Zorlu, Türkiye'ye yabancı sermaye girişini ise zorunlu görüyor. Yabancı sermayeyi büyümenin ve yeni pazarlara açılmanın anahtarı olarak gören Zorlu istihdam yaratılması için de yabancı sermaye girişinin desteklenmesinden yana. 
Zorlu, yabancı sermaye ile ilgili olarak "Ya finansman sağlarlar ya da yeni pazarlara ulaşmak için marka desteği getirirler" diyor. Kendi pratiklerinde finansman için değil kendilerine yeni pazar açabilecek ve sinerji yaratabilecek türde yabancı ortaklıklara sıcak baktıklarını söyleyen Zorlu, "Evet Vestel için kapımız çalınıyor. Menfaatlerimize uyan bize sinerji yaratacak her türlü yabancı ile oturur ortaklık için konuşuruz da. Biz dünyaya açık, globalleşen bir grubuz. Neden yabancılarla birlikte daha da büyümeyelim" diyor. 

Çalışanlarım üzülüyor 
Denizbank ile ilgili olarak ise şu anda herhangi bir satış görüşmesi yapmadıklarını söyleyen Zorlu, "Ben bankamı büyütme derdindeyim. Bu tür haberler bankamda çalışan arkadaşlarımı üzüyor" diyor. Zorlu, 'Peki finansta yabancı ortaklığına sıcak bakıyor musunuz' sorumu ise "Bankamızın değerini bilen ve pazar stratejimizi kabul eden ortaklıklara tabii ki sıcak bakıyoruz" şeklinde yanıtlıyor. 
Bu arada Zorlu, Tüpraş konusunda da "Bakın ben Tüpraş ihalesine macera olsun diye girmedim. Zaten enerji sektörüne yatırım yapmış bir iş adamıyım. Tüpraş bizim yatırım portföyümüzle örtüşüyor. İhaleye yine partnerimiz Tatneft ile gireriz" yorumunu yapıyor. 

Vestel Beyaz Eşya 
Bu arada, Zorlu Grubu bugünlerde Vestel Beyaz Eşya'yı halka açmaya hazırlanıyor. Şirketin 400 - 500 milyon dolar piyasa değeri üzerinden halka arz edilmesi planlanıyor. Üretiminin yüzde 80'ini ihraç eden Vestel Beyaz Eşya'nın yaklaşık yüzde 25 - 30'u halka açılacak. 
Buradan gelecek 100 - 150 milyon dolar gelirin, beyaz eşyanın devam etmekte olan yatırımlarının finansmanında kullanılması bekleniyor. Deniz Yatırım'ın halka açacağı şirketin yurtdışı satış işlemleri için ise Deutschebank ile anlaşmaya varıldı. Halka arzın yüzde 65 - 70'inin yurtdışına tahsis edilmesi bekleniyor. 


</TEXT>
</DOC>
