<DOC>
<DOCNO> 325400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/siyaset/axsiy01.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk da sizi hesaba çekecek 
</HEADLINE>
<TEXT>


Halkın "Milletvekilleri bölgeye az geliyor" sözleri üzerine Erdoğan, "Milletvekili arkadaşlarım beni hesaba çekiyordu. Bakalım halk onları nasıl hesaba çekecek" dedi 

AHMET KAYA, M. NURİ ŞİRİN Kahramanmaraş DHA 


Başbakan Recep Tayyip Erdoğan, Kahmamanmaraş'ta halkın "Milletvekillerinin yüzünü pek göremiyoruz" sözlerinden memnun olmadı. Erdoğan "Milletvekili arkadaşlarım beni hesaba çekiyordu. Halk onları nasıl hesaba çekecek, hep beraber göreceğiz" dedi. 
Açılış ve temel atma törenleri için Kahramanmaraş'a giden Erdoğan, konuşması sırasında "Kahramanmaraş milletvekilleri sık geliyor mu" diye sordu. "Az geliyorlar. Hele Ali Sezal'ın yüzünü seçimden sonra pek görmedik" yanıtları üzerine Kahramanmaraş milletvekillerine seslenen Erdoğan, "Bana bakın milletvekili arkadaşlar Kahramanmaraşlılar iyi ses vermiyor. İnşallah döndüğümüzde bu muhasebeyi özel yapacağım" ifadesini kullandı. 

'Ödenmiyor' sözü kızdırdı 
Erdoğan, maddi durumu iyi olmayan ilk ve ortaöğretim öğrencilerine para yardımı yapıldığını belirterek, ödemelerin Kahramanmaraş'ta başlayıp başlamadığını Vali İlhan Atış'a sordu. Validen "Evet" yanıtı alan Erdoğan, bu sırada bir vatandaşın "Hayır, almadık" demesi üzerine şöyle konuştu 
"Demek ki sen fukaradan değilsin. Vali 'Ödüyoruz' diyor, sen 'Yok' diyorsun. Fakir öğrenciler okul idareleri tarafından tespit ediliyor. SYDV bütçesinden de bu yardımlar yapılıyor. Varsa, gidin başvurun, hakkınızı alın. Kızlara 2004 rakamlarına göre 22, erkeklere 17.5 YTL ödüyoruz. Ortaöğretimdekiler için bu miktar biraz daha fazla." 
Çiftçi borçlarına af isteyenlere "Hem parayı ödeme, hem de 'Sil' de. Yok öyle 25 kuruşa simit" diyen Erdoğan, yapımı tamamlanan Afşin-Elbistan AEL Termik santralının açılışını da, Japonya Başbakanı Koizumi'nin de katılmayı istemesi nedeniyle bir ay ertelediklerini söyledi. 

Trabzonspor'a benzemeyin 
"Özü, sözü sağlam, menfaatçi takımlara pirim vermeyecek, harama asla yönelmeyecek, ülkenin kalkınmasına zemin hazırlayacak bir gençlik yetiştirilmesi gerektiğini" de ifade eden Başbakan Erdoğan sözlerini şöyle sürdürdü 
"Okuyun, düşünün, uygulayın, neticelendirin. Başarı burada. Ben bunu neye benzetiyorum, biliyor musunuz Futbol oynuyorsunuz. Orta sahada çok iyi top çeviriyorsunuz, çok başarılısınız, ama gol yok. Bunun anlamı var mı Son dakikada bir gol yediniz, bu hafta oldu ya. Trabzonspor uzatmada gol yedi. Ondan sonra açıklamalar yapılıyor 'Çok iyi oynadık, başarılıydık, ama son saniyelerde talihsiz gol, yedik maçı kaybettik.' Siz kaybedenlerden olmayın." 




</TEXT>
</DOC>
