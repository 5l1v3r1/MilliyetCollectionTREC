<DOC>
<DOCNO> 313268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonyas05.html </URL>
<DATE> 2005/02/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yıldız böyle patladı... 
</HEADLINE>
<TEXT>

     Amerikan Havacılık ve Uzay Dairesi'nin NASA Hubble adlı uzay teleskopu, bir yıldız patlamasını işte böyle görüntüledi. 'V838 Mon' adı verilen yıldız patladıktan sonra yayılan ışık demetleri, karanlık uzayın derinliğinde büyüleyici bir görüntü sergiledi. Dünya'dan 20 bin ışık yılı uzaklıkta bulunan yıldızın astronomlar tarafından 2002'de keşfedildiği, o günden beri etkileyici görüntüler elde edildiği bildirildi. 
     
     Samanyolu'nda... 

     Fotoğraf, ışık yansımaları yaratan patlamayı gösteriyor. Samanyolu'nun derinliklerinde toz bulutu girdabıyla çevrili olan dev yıldız, rengarenk pırıltılar saçıyor. Bu muhteşem görüntüleri gönderen ve 15 yıldır 20 binden fazla gökcismini izleyen Hubble'ın, yakında emekli olacağı belirtiliyor. 2011 ile 2013 arasında görevini James Webb teleskopuna devredip, yörüngeden çıkarak okyanusa düşmesi bekleniyor. 

     
</TEXT>
</DOC>
