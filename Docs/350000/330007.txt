<DOC>
<DOCNO> 330007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/spo08.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray'sız Hertha çaresiz 
</HEADLINE>
<TEXT>


Almanya Ligi'nde bu sezon Yıldıray Baştürk'ün oynamadığı maçlarda yüzü hiç gülmeyen Hertha Berlin dün de milli yıldızın yokluğunda Dortmund'a deplasmanda 2-1 mağlup oldu 


Alman Ligi'nde bu sezon Yıldıray Baştürk'ün forma giymediği hiçbir maçı kazanamayan Hertha Berlin bu geleneğini Borussia Dortmund karşısında da sürdürdü. Sakatlığı geçmeyen milli yıldızdan yoksun bir şekilde Westfallen'e çıkan Mavi - Beyazlılar, rakibine 2-1 mağlup olmaktan kurtulamadı. Sarı - Siyahlılar, Everthon ve Smolarek'in golleriyle ilk devreyi 2-0 önde kapattı. Konuk ekibin Freidrich ile bulduğu sayı da puan için yeterli olmadı. 

Avantaj kaybetti 
Dört hafta aradan sonra Bundesliga'da yenilgi yüzü gören Hertha Berlin bu sonuçla Şampiyonlar Ligi'ne katılma yolunda önemli bir avantaj kaybetti ve 4. sıradaki Werder Bremen'i yakalama fırsatını da tepti. İkinci yarı müthiş bir çıkış yakalayan Dortmund ise dokuzuncu sıraya kadar yükseldi. Günün diğer karşılaşmasında kümede kalma mücadelesi veren iki takım M.Gladbach ile Bochum 2-2 berabere kaldı. Bochum 1 puanı son dakika golüyle kurtardı. Klunge ve Jansen ile öne geçen ev sahibine, Lokvenc ile Pletsch K.K cevap verdi. 

Barça'nın belalısı 

İspanya Ligi'nde açık ara liderliğini sürdüren Barcelona, ligin ilk devrede yenildiği Real Betis ile dün Nou Camp'ta 3-3 berabere kalarak, güçlü rakibine bu kez de 2 puan kaptırdı. Joaquin'in golüyle yenik duruma düşen ev sahibi Eto'o'nun penaltısıyla eşitliği sağladı. Oliviera ve Joaquin, Betis'i 3-1 üstünlüğe taşıdı. Kamerunlu yıldız, yine penaltıdan farkı bire indirdi. 90 5'te Van Bronckhorst skoru ilan etti. Konuk takım, Vivas'ın atılmasıyla son 75 dakikayı 10 kişi oynadı. 


</TEXT>
</DOC>
