<DOC>
<DOCNO> 329001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo12.html </URL>
<DATE> 2005/03/31/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Mehmet Okur yine takımının en skoreri oldu 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 11 maçla devam edildi. 
     Utah Jazz'ın, sahasında Denver Nuggets'a 109-98 yenildiği maçta 39 dakika sahada kalarak double-double yapan Mehmet Okur, 23 sayı, 7'si hücum 17 ribaunt, 3 asist ve 1 blokluk oyun çıkardı. Takımın en skorer ismi olan Okur, 2 sayılık atışlarda 13'de 10, serbest atışlarda 5'de 3 isabet bulurken 2 kez denediği 3 sayılık atışta başarılı olamadı. Matt Harpring, 16 sayı ve 5 ribauntla Okur'u takip etti. 
     Rakip takım Denver Nuggets'da ise Andre Miller'ın 24 sayı ve 9 asist, double-double yapan Marcus Camby'nin 23 sayı ve 16 ribauntu, Carmelo Anthony'nin de 23 sayısı, galibiyeti getirdi. 
     Böylece 39 galibiyet ve 31 yenilgisi olan Nuggets, Batı Konferansı'nda play-off yarışında Memphis Grizzlies ile eşit duruma geldi. 
     
     ZAZA'DAN WARRIORS POTASINA 15 SAYI 
     Gürcü asıllı Türk vatandaşı Zaza Pachulia, takımı Milwaukee Bucks'ın, sahasında Golden State Warriors'a 113-109 yenildiği maçta 27 dakika forma giyerek 15 sayı, 2'si hücum 5 ribaunt, 2 asist, 1 top çalma ve 1 blokluk performans çıkardı. Pachulia, 2 sayılık atışlarda 8'de 6 ve serbest atışlarda ise 4'de 3 isabet buldu. 
     Öte yandan Michael Redd'in 24 sayı, double-double yapan Maurice Williams'ın 21 sayı ve 10 asisti, galibiyet için yeterli olmadı ve Bucks, üst üste 7. yenilgisini aldı. 
     Double-double yapan Baron Davis, 25 sayı ve 15 asistle, Mickael Pietrus da 21 sayıyla takımlarına galibiyeti getirdiler ve Warriors, son 7 maçında 6. galibiyetini almış oldu. 
     
     PHOENİX SUNS, GRUP BİRİNCİLİĞİNİ GARANTİLEDİ 
     Bu arada sonuna yaklaşılan ligde play-off'a kalan ve grup birinciliğini garantileyen takımlar da belli olmaya devam ediyor. 
     Bu yılın en güçlü ''en değerli oyuncu'' MVP adayı olarak gösterilen Steve Nash'in, 12 sayı, 13 ribaunt ve 12 asistle triple-double yaptığı maçta Philedelphia Sixers'ı 116-87 yenen Phoenix Suns, bu galibiyetle Pasifik Grubu liderliğini garantilemiş oldu. 
     Ligde alınan diğer sonuçlar şöyle 
     Washington Wizards-Atlanta Hawks 102-99 . 
     Dallas Mavericks-Boston Celtics 112-100. 
     Orlando Magic-Toronto Raptors 108-96 . 
     Chicago Bulls-Charlotte Bobcats 102-99 . 
     Detroit Pistons-Sacramento Kings 99-82 . 
     New Jersey Nets-Los Angeles Clippers 95-78 . 
     San Antonio Spurs-Seattle Supersonics 89-76 . 
     Houston Rockets-Portland Trail Blazers 100-84 . 
     Phoenix Suns-Philadelphia Sixers 116-87 . 
     Lige, TSİ yarın sabaha karşı yapılacak 3 maçla devam edilecek. 
     
</TEXT>
</DOC>
