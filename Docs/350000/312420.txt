<DOC>
<DOCNO> 312420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo14.html </URL>
<DATE> 2005/02/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ve Sami Yen yıkılıyor... 
</HEADLINE>
<TEXT>

     Uzun zamandır Ali Sami Yen’in kapasitesini artırmayı planlayan yönetim, yarın eski açık tribünü yıkıyor. 
     
     Maç biter bitmez 

     Galatasaray taraftarının uzun zamandır beklediği müjdeli haber geldi. Sezon başından bu yana, hasarlı olduğu için kullanılmayan Ali Sami Yen Stadı’nın eski açık tribününü yıkma planı yapan Başkan Özhan Canaydın ve ekibi, yarın düğmeye basıyor. İdarecilerin, Gaziantepspor maçının oynanmasını beklediği ve bu nedenle yıkım tarihini geciktirdiği ifade edildi. Bu gece oynanacak Gaziantep maçının ardından inşaat makinelerinin stat çevresine yerleşeceği bildirildi. 
     
     30 bin kişilik olacak 

     Yapılması planlanan yeni tribünün toplam 12 bin kişi kapasiteli olacağı ifade edildi. Tribünün inşaatı sırasında çeşitli sponsorlardan destek alınacağı kaydedildi. Yeni sezona kadar hazır hale getirilmesi planlanan tribünle birlikte, halen 18 bin 264 kişilik olan Ali Sami Yen Stadı’nın kapasitesinin 30 bine çıkarılacağı bildirildi. İnşaat sürecinde, eski açık tarafındaki kale arkasına dev bir perde çekilmesi ve perdenin üzerine reklam alınması da planlar içerisinde. 

     
</TEXT>
</DOC>
