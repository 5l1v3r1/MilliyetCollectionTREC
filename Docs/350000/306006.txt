<DOC>
<DOCNO> 306006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/spor/spo07.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi koku arttı 
</HEADLINE>
<TEXT>


AKP, ülke yönetiminde beklenenin üzerinde başarı sağlarken, Türk sporunda da etkisini hissettirmeye başladı. Futbolla start alan politik yapılanma, amatör sporlara da sıçradı 

HABER YORUM FUAT ERCAN 


3 Kasım 2002 seçimlerinde tek başına iktidara gelerek koalisyonlar dönemini sona erdiren, enflasyonla mücadele, ihracatın geliştirilmesi, yapısal reformların hızla meclisten geçmesi ve AB'de müzakere sürecinin başlaması gibi konularda beklenenin üzerinde başarı ve etkinlik sağlayan AKP, R. Tayyip Erdoğan'ın liderliğinde Türk Sporu'na da biçim vermeyi sürdürüyor. 
Eski bir futbolcu olarak sporun tüm sorunlarıyla yakından ilgilenen Başbakan R.Tayyip Erdoğan'ın estirdiği değişim rüzgarları ilk olarak GSG Müdürlüğü'ne Mehmet Atalay'ın vekaleten atanmasıyla başladı. Atalay, Cumhurbaşkanı Ahmet Necdet Sezer'in onayına takıldığı için asaleten oturamadığı koltuğunda Başbakan Erdoğan'ın da manevi desteğiyle gücünü hissettirmeye başladı. 
TFF Başkanı Haluk Ulusoy'un seçimden çekilmesi, Levent Bıçakçı'nın seçilmesi, başkanvekilliğini Erdoğan'ın en güvendiği kişilerden biri olan Hasan Doğan'ın üstlenmesi AKP'nin spor alanındaki etkinliğinde ilk örnekleri oluşturdu. 
AKP, hemen her dalda yepyeni adaylarla spor sandıklarında da gücünü göstermeye yöneldi. AKP desteğindeki adaylar için koşullar yumuşatıldı, spor teşkilatında kulisler yoğunlaştı. Delegelere baskı yapıldığı iddiaları arttı. AKP, seçimlerde umduğu etkiyi kısmen sağladı. Basketbol Federasyonu seçimleri ise AKP'yi ikiye böldü. Bazı partili üyeler, Ülker grubunun desteklediği Lutfi Arıboğan'ın yanında yer alırken Efes Pilsen ve Fenerbahçe'nin desteğiyle güçlenen Demirel, yönetim kuruluna da AKP'li birkaç üyeyi alınca seçimi üç oy farkla kazandı. Desteklediği adayın seçimi kaybetmesinden sonra AKP, Arıboğan için formüller üretmeye başladı. Plansız, programsız ve hazırlıksız üretilen bu formüller "oldubitti"yle piyasaya sürülünce, bundan hem Türk sporu hem de Lutfi Arıboğan zarar gördü. Türk basketboluna, oyuncu ve yönetici olarak yıllarını veren Arıboğan'a, Mehmet Atalay, Yüzme Federasyonu Başkanlığı'nı teklif edince ortalık "tozduman" oldu. Başkan Haluk Toygarlı teklifin ortaya çıkmasıyla tepkisini istifa ederek gösterdi. 
Kendisine yabancı bir camia olduğu gerekçesiyle Yüzme Federasyonu başkanlığını geri çeviren Arıboğan için sürpriz bir paket daha hazırlayan AKP, Futbol Federasyonu Genel Sekreterliği'ni sundu. AKP tarafından "vazgeçilemeyen adam" rütbesine yükseltilen Arıboğan son teklifle ilgili süre isterken, Atalay'ın daha önce yüzme ve cimnastik federasyonlarının seçimlerinde Ahmet Gülüm'ü aday olmaya teşvik ettiği, ancak başarısız olduğu biliniyor. 


</TEXT>
</DOC>
