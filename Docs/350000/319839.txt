<DOC>
<DOCNO> 319839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/siyaset/siy02.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Laiklik eleştirisi 
</HEADLINE>
<TEXT>


ABD raporunda, "Ordu ve yargıdaki laikçiler, İslam kökten dinciliğinin yanlısı olarak etiketlediklerine karşı kampanyalarını sürdürdü" denildi 

YASEMİN ÇONGAR Washington 


ABD Dışişleri Bakanlığı'nın yıllık insan hakları raporunda, Türkiye'de "laiklik" adına din özgürlüğünün kısıtlandığı iddia edildi. 
Raporda, Anayasa'nın din özgürlüğünü güvenceye aldığı ve devletin genel olarak bu hakkın uugulanmasına saygı gösterdiği ifade edildi. Raporda, "Ancak devlet, Müslümanlara ve diğer din gruplarına, ayrıca Müslümanlığın devlet dairelerindeki ve üniversiteler dahil kamusal kurumlarındaki dinsel dışavurumuna, genellikle 'laik devletin' korunması gerekçesini öne sürerek bazı kısıtlamalar getirmektedir" denildi. 
Türkiye'deki gayrimüslim azınlıkların ve Alevilerin şikayetlerini de kapsamına alan raporda, "laiklik" adına yapılan uygulamalar konusunda ABD yönetiminin son birkaç yıldır ortaya koyduğu "eleştirel" tutum sürdürüldü. 

"Bürokratik baskı" 
Türkiye'de Cumhuriyet tarihi boyunca, "devlet bürokrasisinin" laikliği koruma görevini üstlendiği belirtilen raporda "Bazı durumlarda, bürokrasinin unsurları, seçimle işbaşına gelmiş hükümetlerin politikalarına da, laik devleti tehdit ettikleri gerekçesiyle karşı çıkmıştır" sözleri yer aldı. Rapor şu ifadelerle sürdü 
"Ordu, yargı ve bürokrasinin diğer kollarındaki laikçiler İslam kökten dinciliğinin yanlısı olarak etiketlediklerine karşı kampanyalarını sürdürdü. Bu gruplar -açıkça tanımlamadıkları ancak şeriat hükümlerini tüm medeni ve cezai alanlarda uygulama çabasında olduğunu iddia ettikleri- dinsel köktenciliği, laik devlete karşı tehdit olarak algılamaktadır. MGK, dinsel köktenciliği, kamu güvenliğine yönelik bir tehdit saymaktadır" diye yazdı. 


</TEXT>
</DOC>
