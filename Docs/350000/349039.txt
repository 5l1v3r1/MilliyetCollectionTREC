<DOC>
<DOCNO> 349039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/spo03.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın gözü Tum'da 
</HEADLINE>
<TEXT>


Galatasaray, yabancı futbolcu transferinde rotayı yine Fransa pazarına çevirdi. Sarı-Kırmızılı yöneticiler, Ribery'nin eski takımı Metz'in 26 yaşındaki Kamerunlu golcüsünü renklerine katmak için harekete geçti 

CAN TONGO 


Yabancı transferindeki arayışlarını yoğun bir şekilde sürdüren Galatasaray, Ribery'nin eski takımı Metz'in golcüsü Tum için düğmeye bastı. Sarı - Kırmızılılar'ın, Ribery'den sonra Kamerunlu yıldız için Metz Kulübü'nün kapısını bir kez daha çaldığı iddia edildi. 26 yaşındaki Tum, geçtiğimiz sezon Fransa Ligi'nde 31 maçta forma giydi ve 9 kez fileleri havalandırdı. 
Galatasaray'ın Tum ile ilk görüşmesini Ribery'i aldığı dönemde yaptığı öğrenildi. Sarı - Kırmızılılar'ın, Metz Başkanı Carlo Molinari'yi ikna edebilmek için büyük uğraşlar verdiği iddia edildi. Ancak Molinari'nin, Ribery'nin satılmasından dolayı oluşan tepkilerin artmasından çekindiği ve "İkisini bir arada satamam" dediği öğrenildi. 
Galatasaray Yönetimi, Tum için son kararı Gerets'e bırakacak. Belçikalı hocanın onay vermesi durumunda bu transferin gerçekleşmesi için her türlü fedak rlık yapılacak. 

Tum kimdir 

Adı soyadı Herve Tum 
Doğum tarihi 15.2.1979 
Doğum Yeri Kamerun 
Boyu 1.83 
Kilosu 80 
Mevki Forvet 
Geçen sezon 31 maç 9 gol 

Altan imza attı 

Galatasaray'da transfer girişimleri büyük bir hızla devam ediyor. Sarı - Kırmızılılar, önceki hafta içinde renklerine kattığı Sakaryasporlu Ragıp'tan sonra Konyasporlu Altan ile de sözleşme imzaladı. Sportif Direktör Bülent Tulun, daha önceden prensip anlaşması yaptıkları 29 yaşındaki futbolcunun iki menajerinin ortaya çıkması nedeniyle imzanın geciktiğini açıkladı. Tulun, "Biz kendisine 'sorunu aş gel' dedik. Problem çözülünce imza attık" dedi. 
Bu arada Tulun, kendileriyle el sıkışmasına karşın son dakikada Trabzonspor'da kalma kararı veren Emrah'a da tepki göstererek, "Bize oynayacak oyuncu lazım. Kendisi gönlü nerede oynamak isterse oraya gidebilir" diye konuştu. 

B Gençler finalde 

İstanbul Şampiyonası'nda Günyamaçspor'u Eray, Erhan ve Emre'nin golleriyle 3-0 yenen Galatasaray B Genç Takımı, finale kaldı. 15 Haziran'da Kartalgücü ile final oynayacak B Gençler galip geldikleri takdirde İstanbul Şampiyonu olacak. Ayrıca B Gençler Türkiye Şampiyonası'nda da son 8 takım arasına kaldı. Salı günü başlayacak final gruplarında maçlar lig usulüne göre oynanacak. 

Oy birliğiyle devam kararı 

Galatasaray Yönetimi, kaleci Mondragon'un yeni sezonda takımda kalıp kalmaması konusunu oylama sonucunda çözüme kavuşturdu. Kolombiyalı kalecinin yaklaşık 3 milyon dolara ulaşan maliyetini kara kara düşünen Sarı - Kırmızılılar'ın, tecrübeli eldiveni satıp para kazanmayı planladığı iddia edildi. Bu görüşe bazı yöneticilerin karşı çıkması üzerine toplantıda oylama yapıldığı iddia edildi. Birçok yöneticinin Mondragon'un gönderilmesinin tepki çekeceğini belirtmesi üzerine "Devam kararı" alındı. 
Bu arada Sarı - Kırmızılılar, Hasan Şaş, Hakan Şükür ve Ergün gibi isimlerin sözleşme şartlarını yeniden gözden geçirip, alacakları paralarda indirim yapma kararı aldı. 

Atina'ya uçtu 

Sarı - Kırmızılılar'ın yeni teknik patronu Eric Gerets, sözleşme imzaladıktan sonra yarım kalan tatilini tamamlamak için yeniden Yunanistan'a gitti. Belçikalı çalıştırıcının yanında tam 17 maç kasedi götürdüğü öğrenildi. Gerets'in, yöneticilerle yaptığı görüşmede, "Benden habersiz transfer yapmayın. Önce kasetleri izleyip takımın eksiklerini görmek istiyorum" dediği öğrenildi. Bu arada tecrübeli hocaya, Florya Tesisleri'ne yakın bir yerden müstakil bir ev aranıyor. 

Aysal'dan açıklama 

Galatasaray'ın yüzde 30'a yakın hissesini elinde bulunduran Ünal Aysal, eski başkanlar ve yöneticilerin bir araya gelerek başlattığı oluşumda yer almadığını açıkladı. Aysal, "Bu oyunun içinde yokum. Galatasaray'a zarar verecek hiçbir şeye girmem. 15 gün önce Başkan Canaydın ile konuştum. Bu işlerle ilgimin olmadığını söyledim. Ancak çağdaş yapılanma ve planlı programlı çalışmanın şart olduğunu da belirttim. Bunu yaparlarsa desteğe hazırım" dedi. Aysal, hisseleri kulübü ele geçirmek için almadığını belirtti. 


</TEXT>
</DOC>
