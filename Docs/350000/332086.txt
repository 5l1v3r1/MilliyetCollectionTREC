<DOC>
<DOCNO> 332086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/spor/ydilmen.html </URL>
<DATE> 2005/04/11/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Sona doğru 
</HEADLINE>
<TEXT>



Ligimizde yeni yeni düşünceler ortaya atılıyor. Örneğin, rakibimiz niye bizden sonra oynuyor diye. İşte Galatasaray son üç dört haftadır sürekli pazar günü maç yapıyor ama kaybedilen beş puan var. Yani bu olayın avantajı dezavantajı tartışılır. 
Fenerbahçe'nin Sakarya'da uzatmanın son saniyelerinde kazandığı golün, Galatasaraylı oyuncuları, teknik adamı, taraftarı, yöneticiyi olumsuz yönde etkilememesi mümkün değildi, nitekim etkilemişti de... 
1. Statta boşluklar vardı. Seyirci artık ümidini kesmek üzere. 
2. Yöneticiler maç öncesi konuşmalarda "Bu kadro ve bu ekonomik yapıyla ikincilik de başarı" diyorlar. 
3. Kulübede hiç oturamayan Hagi heyecanını yitirmiş. Yerinden kalkmadı. 
4. Oyuncular maçın başından sonuna kadar demoralize durumdaydılar. Sonucu sanki baştan kabullenmişlerdi. 
Maçın başında Galatasaray'ın 15 dakikalık yüksek temposunu yani tek kozunu, Trabzonspor savunmayı orta sahaya çıkararak, üçlü forvet Fatih Tekke, Yattara ve Gökdeniz ile de baskı yaparak etkisiz hale getirdi. Özellikle Gökdeniz maçın başından sonuna o kadar hareketliydi ki, sadece savunmanın dengesini değil, gerilere kadar geldiği için Ergün ve Conceiçao'nun da oyununu bozdu. Bu iki oyuncunun defansın içinde kalmasını sağladı. Trabzon'un attığı golde Szymkowiak taçtan topu alırken, Galatasaray'ın iki ön liberosu savunma oyuncularının arasındaydı. Bu kadar taçtan rahat top aldırır, rakibin dönüp vurmasını sağlarsanız sonuç kaçınılmaz olur. İlk yarının son dakikasında Necati'nin kaçırdığı golden ve ikinci yarının ilk 7-8 dakikasında sonuç getirmeyen baskısının ardından Trabzonspor orta sahada pas yaparak, maç öncesi havlu atan Galatasaray'a, karşılaşma içinde de havlu attırdı. Uzatmada atılan ikinci gol ise belki de ligi bitirdi. 
Şenol Güneş ilk yarıda hiçbir katkı sağlamayan Yattara'yı çıkarıp, orta sahaya Adem'i koyarak doğru hamle yaptı. 
Cem Papila benim en beğendiğim hakemlerden bir tanesi. Ama dün bir hayli başarısızdı. 



</TEXT>
</DOC>
