<DOC>
<DOCNO> 331761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy13.html </URL>
<DATE> 2005/04/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ermeni soykırımı iddiaları TBMM gündeminde... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Ermeni soykırımı iddialarına yönelik eylem planına ilişkin olarak TBMM'de Çarşamba günü genel görüşme yapılacağını bildirdi. 
     Gül, Cezayir'e gelirken uçakta gazetecilerin gündeme ilişkin sorularını yanıtladı. 
     Bakan Gül, Ermeni soykırım iddialarına yönelik eylem planına ilişkin bir soru üzerine, bu konuda Çarşamba günü TBMM'de genel görüşme yapılacağını belirterek, kendisinin yapacağı konuşmalarda bazı açıklamalarda bulunacağını söyledi. 
     Gül, "Şu bir gerçek ki, bu konuda istesek de istemesek de, beğensek de beğenmesek de Türkiye biraz geri kaldı. Bu konuda Türkiye daha aktif olup, bu konuların üzerine daha cesaretle gidip dünyayı daha çok aydınlatabilirdi. Bu konularda noksanlığımız var" diye konuştu. 
     "Gerçekleşmemiş, hukuki bir yanı olmayan bir iş, adeta Batı kamuoylarında, vicdanlarda bir propagandanın verdiği bir neticeyle yer tutar hale gelmiştir" diyen Gül, bunu daha da pekiştirtmemek için bazı olağanüstü çalışmalar yapılması gerektiğini, bu çerçevede Dışişleri Bakanlığı'nın ciddi çalışmalar içinde bulunduğunu kaydetti. 
     Konuya ilişkin yeni çalışma metotlarının hazırlandığını söyleyen Gül, bunların konuyu en iyi bilen kişiler tarafından detaylandırıldığını belirtti. 
     Gül, bu konuda Birleşmiş Milletler'de BM bir komisyon oluşturulmasına ilişkin soru üzerine de, "BM'nin siyasi bir kuruluş olduğunu, hukuki bir kuruluş olmadığını" söyledi. Gül, "BM'de insanların parmaklarıyla, siyasi amaçlarla, doğrular yanlış, yanlışlar doğru olabilir. Bunun örnekleri siyasi tarihte çoktur" dedi. 
     Bakan Gül, sözde soykırım tasarısının Amerikan Kongresi'nden geçmesi yönünde beklenti olup olmadığı sorusu üzerine de, "Bu hiçbir zaman spor toto gibi bir şey değildir" diye yanıt vererek, ABD'de çok geniş bir Ermeni lobisi bulunduğunu hatırlattı ve sözlerini şöyle sürdürdü 
     "Her dönemde bu günler yaklaştığında bir taraftan Ermeni lobisi çok çalışır, bir taraftan da Türk lobileri, Türkiye Cumhuriyeti hükümeti ve yönetimi bu işlere çok önem verir. Hiçbir dönemde bu işler Türkiye tarafından hafife alınmamıştır. Dolayısıyla beklenti, arzu, bunlar ayrıdır. Hepimize davamızı en iyi şekilde anlatmak görevi düşer." Başbakan başta olmak üzere, bu çerçevede hükümetin gerekli temasları yapıp gelişmeleri takip ettiğini söyleyen Gül, "ABD Kongre üyelerini aydınlatma görevi, bütün Türk vatandaşları ve Türkiye'yi seven herkesin görevidir" dedi. 

     
</TEXT>
</DOC>
