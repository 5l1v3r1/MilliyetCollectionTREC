<DOC>
<DOCNO> 324622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/siyaset/siy02.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Anlamsız bir ihlal 
</HEADLINE>
<TEXT>


TBMM İnsan Hakları Komisyonu üyelerinin Kızıltepe raporunda, "Bu olay, Türkiye'nin insan haklarının ihlal edildiği bir ülke olarak görülmesine neden olmuştur" denildi 

Gökçer Tahincioğlu - Ankara 


Kızıltepe'de Uğur 12 ve babası Ahmet Kaymaz'ın 31 ölümüne sebebiyet verdikleri iddiasıyla yargılanan polislerin duruşmasını izleyen TBMM İnsan Hakları Komisyonu üyeleri, polisleri suçlayan ve çatışma yaşandığı iddialarına "şüpheli" ifadesiyle yaklaşan bir rapor kaleme aldı. 
21 Kasım 2004'te Mardin Kızıltepe'de yaşanan olaydan sonra bölgede inceleme yapan komisyon, ilk raporunda polisi suçladı. Mardin Savcılığı Ahmet ve Uğur Kaymaz'ın polisle girdikleri çatışmada öldürüldüğünü belirtirken, 4 polis hakkında da "ölçüsüz şiddet kullanarak ölüme sebebiyet vermek"ten dava açtı. 21 Şubat'ta Mardin'de yapılan duruşmayı izleyen komisyon üyeleri AKP'li Cavit Torun ve Faruk Ünsal'la CHP'li Mesut Değer ve Hüseyin Güler, hazırladıkları raporu 16 Mart'ta Komisyon Başkanlığı'na sundu. 

'Zor durumda kaldık' 
Raporun sonuç bölümünde şu ifadeler kullanıldı "Şu ana kadar ulaşılan bilgiler ışığında olaya bakıldığında, emniyet güçleri yersiz ve gereksiz bir şekilde aşırı güç kullanmış, gerek kendi insanımıza ve gerekse AB üyeleri ile diğer batılı ülkelere karşı zor durumda bırakmıştır. Bu ve benzer olaylar, Türkiye'nin insan haklarının sıkça ve anlamsız şekilde ihlal edildiği bir ülke olarak görünmesine sebebiyet vermiştir." 

'Çatışma ihtimali zayıflıyor' 

Raporda şu saptamalar yapıldı 
Evde bulunduğu iddia edilen KABAT kod adlı PKK'li Nusret Bali'nin kaçtığına ilişkin polise ait iddia dayanaksız kalmıştır.Ahmet Kaymaz'ın oğluna silah vererek örgüt mensubunun kaçması için tertibat almasını düşünmek, insani duygudan uzak bir anlayıştır.Adli Tıp, 8 kurşun sıktığı belirlenen Ahmet ve 5 kurşun sıktığı belirlenen Uğur Kaymaz'ın silahlarının namlu kısımlarında barut izi bulmuş, atış tarihini saptayamamıştır.Kriminal Polis Laboratuvarı, 2 Kalaşnikov tüfekten yapılan atış sonucu elde edilen kovanlardan 6'sında, silaha ait karakteristik iz bulunamadığından, gerekli incelemenin yapılamadığını bildirmiştir. Bu bilgi ve rapor, Ahmet ve Uğur Kaymaz'a ait olduğu ileri sürülen silahların kullanıldığına dair ciddi şüpheleri beraberinde getirmektedir. 

Yakından ateş 
Maktullerin yakınında bulunan 34 boş kovan, 2-3 metre yakından ateş edildiğini göstermektedir. Elbiselerindeki vurma halkaları bunun delilidir. Bu, çatışma ihtimalini zayıflatmaktadır. Bu mesafede polislerin en azından bir veya iki yara almaları işin tabiatı gereğidir. Oysa en küçük sıyrıktan söz edilmemektedir.Maktullerin esvaplarına ilişkin Adli Tıp raporunda, izlerin maktullere ait olduğu dosyaya intikal ettirilmemiştir.2 el bombasında parmak izi bulunamamıştır.Baba-oğulun terlik giydiği saptanmıştır. 


</TEXT>
</DOC>
