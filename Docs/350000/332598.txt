<DOC>
<DOCNO> 332598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy23.html </URL>
<DATE> 2005/04/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Performans, memur bazı yanında kurumsal bazda da ölçülecek 
</HEADLINE>
<TEXT>

     Hande Fırat CNN TÜRK 

      Memurların maaş sistemi sil baştan değiştiriliyor. Kademe ve derece kalkıyor, yerine basamak geliyor. Maaşlarda memurun performansı da belirleyici olacak. 
     Bakanlar Kurulu'nda sunuma hazır hale getirilen ve tartışma yaratması beklenen yeni düzenleme 'eşit işe eşit ücret' düşüncesi ile hazırlandı. 
     
     Derece ve kademe kalkıyor 

     Yeni düzenleme ile memur için kademe ve derece uygulamaları kaldırılacak. Bunun yerine basamak sistemi gelecek. Yani mevcut sistemdeki 15 derecenin yerini, yeni düzenleme ile 10 basamak alacak. Kamu görevlileri yaptıkları göreve göre de 11 ayrı gruba ayrılıyor. 
     
     Maaş sistemi değişiyor 

     Yeni düzenleme ile maaş sistemi de değiştirilecek. Mevcut sistemde memur bordrosunda 25 sütun var. Bir memur en az 7, en çok 14 kalemden maaş alıyor. Yeni düzenlemede kalem sayısı 3'e indiriliyor. Üstelik, aile, çocuk, kira ya da yakacak yardımı gibi kalemler kaldırılıyor. 
     
     Temel görev aylığı 

     İlk kalem temel görev aylığı. Bu memurun eline geçen maaşın Yüzde 70'ini oluşturacak. Memurun kıdemi, eğitimi, hiyerarşik sorumluluğu, uzmanlığı dikkate alınarak ücret tespit edilecek. Her memurun bir temel aylık göstergesi olacak. 
     
     Hizmet farkı ek ödeneği 

     Memur maaşlarında yeralacak ikinci kalem hizmet farkı ek ödeneği. Memurun yaptığı işin riski, mali sorumluluk gibi konulara göre belirlenecek. Örneğin terörle mücadele veren polisle, masa başında görev yapan polisin ek ödeneği bir olmayacak. Bu düzenleme ile aynı işi yapanlar arasındaki maaş farkı da ortadan kaldırılacak. 
     
     Performansa dayalı temel görev aylığı 

     Yeni yasada performansa göre ek ödeme de öngörülüyor. Performans hem memur bazında tek tek hemde kurumsal bazda ölçülecek. Performansı yüksek kuruma da ek ödeme yapılabilecek. 
     
     Mevcut maaşlarda düşüş yok 

     Başbakan Yardımcısı Mehmet Ali Şahin, yasayla memurların mevcut maaşlarında bir düşüş olmayacağının altını özellikle çizdi. Yeni düzenlemenin bütçeye ne kadar yük getireceği ise henüz belli değil. 2005 yılında bütçede karşılığı olmadığı için, uygulamanın 2006 yılına kalabileceği belirtiliyor. 
     Düzenlemeye Türk Silahlı Kuvvetleri, YÖK gibi özel kanunu olan meslek birimlerinin dahil edilip edilmeyeceğine ise Bakanlar Kurulu'nda karar verilecek. 
     

     
</TEXT>
</DOC>
