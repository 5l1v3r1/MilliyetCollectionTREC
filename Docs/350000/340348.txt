<DOC>
<DOCNO> 340348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/siyaset/asiy.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrim yaptık siz aramadınız 
</HEADLINE>
<TEXT>


Türkiye'ye sitem eden Kırgızistan'ın geçici Dışişleri Bakanı, 'AB'ye girmeniz bizim için de deneyim olur' dedi 

Şükran Pakkan - Bişkek 


Kırgızistan'ın geçici hükümetinin Dışişleri Bakanı Roza Otunbayeva, Avrupa standartlarını ülkelerine yerleştirmek istediklerini, Türkiye'nin AB'ye girmesinin kendileri için de deneyim olacağını söyledi. Otunbayeva, olaylı geçen devrimin ardından iktidara gelmelerine rağmen, Türkiye'den kimsenin yeni hükümet üyelerini arayıp, "Neler oluyor " diye sormadığını da belirterek, "Yine de kimseye kızgın değilim" dedi. 
Otunbayeva, devrilen lider Askar Akayev'e açıkça meydan okuyan kadın politikacı olarak tanınıyor. Otunbayeva ile devrimin merkezinde konuştuk 

Amaç özgürlük 
Bu devrime çeşitli isimler verenler oldu. Siz ne ad veriyorsunuz 
Bu bir halk devrimi. Son yıllarda halk son derece baskı altındaydı. Yolsuzluklar ağır sonuçlar doğuruyordu... Kişi başına düşen gelir, 2 dolara kadar düşmüştü. 

Tek neden ekonomik nedenler ve yolsuzluklar mıydı 
Sokaktaki insan olarak yatırım yapmak isterseniz, bakanlık çalışanları yüzde 10 rüşvet istiyordu. 

Seçimlere hile karıştırılması devrimi hızlandırdı mı 
Son parlamento seçimleri son derece kirliydi. Kitlesel medya baskı altında tutuldu. 

Tüm bu sorunları sona erdirmeyi mi vaat ediyorsunuz 
Biz yeni bir hayat tarzı istiyoruz. Adalet, özgürlük istiyoruz. 

Deneyim gerek 
Gül'ün ziyareti size ne anlam ifade ediyor 
Son derece mutluyuz... Türkiye komşularımız ve dostlarımız arasında çok önemli bir yere sahip. Seçimler için, deneyime ihtiyacımız var. Gül ile de bunu konuştuk. Türkiye AB'ye girerse, bu herkes için çok önemli bir deneyim olacak. Biz de Avrupa standartlarını kendi ülkemizde yerleştirmek istiyoruz. 

Gül İşadamları güvenle gelsin 

BİŞKEK Milliyet 

Dışişleri Bakanı Abdullah Gül, Kırgızistan'ın güvenle yatırım yapılabilecek bir ülke olduğunu söyledi. 
Kırgızistan'ı ziyaret eden Gül, dün Türk işadamlarıyla kahvaltıda buluştu. Gül, Askar Akayev'in yönetimden ayrılmasıyla sonuçlanan olaylar sırasında meydana gelen yaklaşık 9 milyon dolarlık zararlarının karşılanmasını isteyen ve kredi talebinde bulunan işadamlarına "Bölgede kalın" dedi. 
10 Temmuz'da yapılacak cumhurbaşkanlığı seçimlerinin önemine dikkat çeken Gül, "Dünyaya, Kırgızistan'ın demokratik adım attığı yönünde sınav verilecektir. Bu devrimle yolsuzlukla mücadele eden bir dönem başlıyor. Böyle bir Kırgızistan'ın Asya ve Avrupa'nın çekim merkezi olacağına inanıyoruz" dedi. 
Gül, "Türk işadamlarının yatırımlarına devam etmesi, en iyi çağrı olacaktır. Kırgızistan güvenle yatırım yapılacak bir yerdir" diye konuştu. 

2 Türk'ü sordu 
Başbakan ve Geçici Devlet Başkanı Kurmanbek Bakiyev'le de bir araya gelen Gül, Kırgızistan'ın Orta Asya'nın parlayan yıldızı olacağını söyledi. Bu arada, Gül'ün Kırgızistan'da tutuklu bulunan 2 Türk gencinin durumunu yakından takip ettiği belirtildi. 


</TEXT>
</DOC>
