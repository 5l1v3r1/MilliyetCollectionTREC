<DOC>
<DOCNO> 339905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo15.html </URL>
<DATE> 2005/05/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
F1 İspanya için geri sayım... Alonso evinde şampiyonluk hedefliyor 
</HEADLINE>
<TEXT>

     Formula 1’de sezonun 5. ayağı olan İspanya Grand Prix’sine takımların ve pilotların hazırlıkları devam ediyor. 
     Renault’un İspanyol pilotu Fernando Alonso ile Ferrari’nin yeniden form kazanan Alman Pilotu Michael Schumacher arasındaki çekişmeye sahne olması beklenen İspanya Grand Prix’si, yarın yapılacak antrenman, 7 Mayıs Cumartesi koşulacak sıralama turları ve 8 Mayıs Pazar günü gerçekleştirilecek yarışla tamamlanacak. 
     1951 yılından bu yana düzenlenen İspanya Grand Prix’si, 
     Barselona’da bulunan Katalonya pistinde toplam 66 tur üzerinden koşulacak. 
     305.256 kilometre uzunluğundaki Katalonya pistinde son 4 sezondur 
     şampiyonluğu kimseye kaptırmayan Michael Schumacher, pist rekorunu da 1 dakika 17 saniye ve 450 salise ile elinde bulunduruyor. 
     Sezona çok iyi bir başlangıç yapan ve çıktığı son 3 Grand Prix’i kazanan Renault’un genç İspanyol pilotu Alonso, ülkesinde yapacağı bu yarışı da kazanması durumunda Formula 1 tarihinde üst üste 4 yarışı kazanan 11. pilot olarak tarihe geçecek. 
     Formula 1 tarihinde ilk kez bir İspanyol olarak Grand Prix kazanmayı başaran ve sürücüler klasmanında liderliği elde eden Alonso, pazar günü yapılacak yarışları kazanırsa İspanya’da şampiyon olan ilk İspanyol pilot unvanını da ele geçirecek. 
     Renault, bu sezon ilk 4 yarışı da kazanarak markalar klasmanında puanını 46’ya çıkarırken, Alonso ilk 4 Grand Prix’de 3 birincilik ve bir üçüncülük alarak 36 puanla ilk sırada yer alıyor. 
     Ferrari’nin efsanevi pilotu Schumacher ise 2 hafta önce yapılan San Marino Grand Prix’sinde çok iyi ataklar geliştirerek, yarışlara başladığı 13. cepten ikinciliğe kadar yükselmişti. 
     Schumacher, bu hafta sonu yapılacak yarışı da kazanması durumunda, Brezilyalı Ayrton Senna’nın aynı pistte üst üste 5 sezon şampiyon olma rekorunu egale edecek. 
     Öte yandan, 10 takım ve 20 araçla düzenlenen Formula 1’de Uluslararası Otomobil Federasyonları’nın FIA BAR Honda ile ilgili temyiz mahkemesinde yaptığı itirazın kabul edilmesi durumunda Jenson Button ve Takuma Sato, yarışlardan 1 yıl diskalifiye edilecek. 
     
</TEXT>
</DOC>
