<DOC>
<DOCNO> 319510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/yazar/bila.html </URL>
<DATE> 2005/03/01/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
100 bin mağdur 
</HEADLINE>
<TEXT>


Enerji Bakanlığı soruşturması nedeniyle yansıttığımız sorunlar başka şik yetleri de gündeme getirdi. 
Çukurova-Kepez'e el konulması nedeniyle bu şirketlerde pay sahibi olan küçük yatırımcıların mağduriyetine henüz bir çözüm bulunmuş değil. 
Şirketlere el konulmasıyla ilgili ve yetkili olmayan küçük yatırımcıların sayısı kitlesel boyutta. Bu yönü itibariyle konu bir sosyal sorun niteliği taşıyor. 
Bu ortakların özelliği, bir anlamda meslek birlikleri nedeniyle pay sahibi konumunda olmaları. Örneğin Çukobirlik, Tarım Kredi Kooperatifleri gibi. Sorunun kitlesel boyut taşımasının nedeni de bu. 
Çukobirlik'in 65 bin, Tarım Kredi Kooperatifleri'nin 13 bin üyesi bu şirketlere el konulmasının yarattığı mağduriyetten etkileniyor. Mağdur olanların sayısı 15 bini aşkın diğer küçük yatırımcılarla birlikte 100 bine yaklaşıyor. Bu konumdaki küçük ortakların şirketlerdeki paylarının toplamı ancak yüzde 17. Çukobirlik ve Tarım Kredi Kooperatifleri'nin toplam pay oranı ise yüzde 3'e yakın. Bu oranlarla şirketlerin kararlarından, yönetiminden sorumlu olmaları zaten söz konusu değil. Ancak sonuçtan zarar görmüş durumdalar ki, çoğunluğunun ortaklığı h kim ortak konumundaki Uzanlar'dan çok önceye dayanıyor. 
Devlet, el koyma işleminden sonraki süreçte sayıları 100 bine yaklaşan bu küçük ortakların haklarını para olarak ödeyememiş durumda. Buna karşılık, yeni dönemde gerçekleşecek yapılandırma içinde bu küçük ortaklar paylarının korunmasını, böylece haklarının güvence altına alınmasını istiyorlar. Bu amaçla yaptıkları girişimlere de hükümet düzeyinde bir yanıt alabilmiş değiller. 
Meslek örgütleri veya birlikleri marifetiyle sermayenin tabana yayılmasının iyi öreklerinden birini oluşturan Çukurova-Kepez'in bir kitleye ulaşan küçük ortaklarının haklarının korunması sosyal açıdan devletin de sorumluluk alanında... 
Sorunun bir yönü de mağdurların mahkemeye başvurmak zorunda kalmaları. Bugüne kadar 1000'den fazla dava açılmış durumda... 
Mağdurlar tek tek dava yoluyla sorunu çözüme kavuşturmanın çok daha zor ve zaman alıcı olduğu gerekçesiyle, konuyu hükümetin yasal bir düzenlemeyle sonuca bağlamasını talep ediyorlar. 
Bu sorunun çözülmemesinin yabancı yatırımcılar açısından olumsuz izlenim doğuracağı, tereddüde sevk edeceği, özelleştirme faaliyetlerinde de olumsuz bir unsur olacağına dikkat çekiyorlar. 
Beklentileri, el koyma süreci ve sonuçlarında etkili, yetkili ve ilgili olmayan Çukobirlik, Tarım Kredi Kooperatifleri gibi meslek nitelikli örgüt ve birlik üyelerinin haklarını güvence altına alacak bir düzenleme yapılması. 



</TEXT>
</DOC>
