<DOC>
<DOCNO> 342869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/spo02.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Farketmezdi' 
</HEADLINE>
<TEXT>


İkinci Başkan Nihat Özdemir, "Galatasaray yenseydi de bizim için önemli değildi. Hedefimiz rakibimizi Kadıköy'de mağlup ederek şampiyonluk turu atmak" dedi 


Fenerbahçe İkinci Başkanı Nihat Özdemir, Galatasaray maçının yorgunluğunu üzerlerinden atamadıklarını, bu yüzden Ankaragücü karşısında kötü oynadıklarını söyledi. 
Özdemir, "Baştan beri söylüyoruz. Tek hedefimiz var, Galatasaray'ı Kadıköy'de yenip öyle şampiyon olmak. Galatasaray bugün galip gelseydi de birşey farketmeyecekti. Bu hafta da şampiyonluğu garantileyebilirdik, ama olmadı. Turu Şükrü Saracaoğlu'na bıraktık. Taraftarlarımızla birlikte bu sevinci yaşayacağız" dedi. 
Galatasaray maçında yaşanan küfür olayına da değinen Nihat Özdemir, "Biz 6-0 yendiğimiz zaman sayın Aziz Yıldırım hiçbir yönetim kurulu üyesinin sevinmesine izin vermedi. Ve Galatasaraylı misafirlerimizi arabalarına kadar geçirdik. Fakat Türkiye Kupası final maçında, 25 Mayıs'taki Şampiyonlar Ligi finali için ülkemizin imajını zedelememek adına ve olay çıkmaması için karşı tribüne geçtik. Buna rağmen Anelka'ya, Ümit Özat'ın eşine ve eski yönetim kurulu üyelerimize tacizlerde bulunuldu. Bize de reva görülmeyecek hareketler yapıldı. Aziz Yıldırım'ın yarattığı 'küfüre son' kampanyasına taraftarlarımız sonuna kadar uyuyor. Sayın Canaydın'ın bana neden küfür edilmiyor açıklamasını ise talihsizlik olarak değerlendiriyorum" diye konuştu. 

Komutanlar tam kadro 

Başkent'teki mücadeleyi Genelkurmay İkinci Başkanı Orgeneral İlker Başbuğ, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Özden Örnek de izledi. 
Özellikle Fenerbahçeliliği ile tanınan Yaşar Büyükanıt sık sık taraftarlardan Galatasaray maçının skorunu öğrenmeye çalıştı. 

NOTLAR 
'Özgüvenimiz geri geldi' 
Ankaragücü çalıştırıcısı Adnan Şentürk, "Buralarda olmaması gereken güzel bir kadroya sahibiz" dedi. Şentürk, "Futbolcuların özgüvenleri yerine geldi. Ligi mutlu bir şekilde bitirmek istiyoruz. Şimdiden itibaren sinir ve stresten arınıp ortaya coşkulu bir futbol koymayı hedefliyoruz" dedi. 

Mecburi bekleyiş 
Karşılaşma sonnrası doping kontrolüne alınan Fenerbahçeli Önder ile Mahmut Hanefi idrar vermekte zorlanınca, takım Ankara 19 Mayıs Stadı'nı geç terketmek zorunda kaldı. İki futbolcu yaklaşık 1.5 saat statta beklediler. 

Hevesleri yarım kaldı 
Galatasaray'ın maçı 2-1 yenik götürdüğü anlarda, Fenerbahçe'nin bir gol atıp, şampiyonluk turuna çıkmasını planlayan televizyon kuruluşları hedeflerine ulaşamadı. Naklen yayın araçlarını stadın girişine yığan televizyon şirketlerinin hesapları tutmadı. 

Taraftar aranıyor 
Karşılaşmaya taraftarlar fazla ilgi göstermedi. Ankaragücü taraftarına uygulanan 4 milyon liralık bilet fiyatına rağmen, başkent takımını destekleyen seyirciler, tribünleri doldurmadı. Fenerbahçe taraftarlarına ayrılan tribünlerde de büyük boşluklar gözlenirken, bunda hem Galatasaray karşısında alınan farklı yenilgi, hem de yüksek bilet fiyatları etkili oldu. 


</TEXT>
</DOC>
