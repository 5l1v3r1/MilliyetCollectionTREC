<DOC>
<DOCNO> 313329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/siyaset/asiy.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, türban raporu hazırlattı 
</HEADLINE>
<TEXT>


Alman basınına, "Üniversitelerdeki türban yasağı kalkmalı" diyen Başbakan'ın kurmayları, türban konusunda sivil toplumun nabzını tuttu. Hazırlanan raporda, "Sorun çözülmeli" denildi 

Abdullah Karakuş 


Üniversitelerdeki türban yasağının kalkması gerektiğini açıklayan Başbakan Recep Tayyip Erdoğan'ın, bu konuda çeşitli kesimlerin nabzını yoklattığı ve türban araştırması yaptırdığı ortaya çıktı. AKP Merkez Karar Yürütme Kurulu MKYK üyeleri, 40'a yakın sivil toplum kuruluşu ile "türban yasağı" konusunda görüşerek Erdoğan'a rapor verdi. Raporda, "Bütün sivil toplum kuruluşları türban sorununun bir an önce çözülmesini istiyor" denildi. 
AKP Genel Başkan Yardımcısı ve Amasya Milletvekili Akif Gülle, AKP Ankara Milletvekili Haluk İpek, İstanbul Milletvekili ve MKYK üyesi Nimet Çubukçu ile MKYK üyesi Ayşe Böhürler, türban yasağıyla ilgili Ankara ve İstanbul'da sivil toplum kuruluşlarının temsilcileri ile toplantılar yaptılar. AKP temsilcileri toplantıya katılanları, "Burada konuşulanların basına yansıtılmasını istemiyoruz" diyerek uyardılar. 
Toplantılar sonucunda rapor hazırlayan Böhürler, Milliyet'in sorusu üzerine şu bilgiyi verdi "İçinde meslek kuruluşlarının ve kadın kuruluşlarının da olduğu 40 sivil toplum kuruluşu temsilcisiyle görüştük. Sivil toplum kuruluşları başörtüsü sorununun çözülmesini istiyor. Bununla ilgili raporumuzu Başbakan'a verdik. Başörtülülerin sorununu çözmek istiyoruz." 

'Anayasa değişmeli' 
Ankara'daki toplantıya katılan Sağlık - İş Başkanı Mustafa Başoğlu, toplantı yapıldığını doğrulayarak, şunları söyledi 
"Ben o toplantılarda 'Siz önce sorun olup olmadığını kabul ediyor musunuz ' dedim. Kabul ediyorlarsa çözüm ellerindedir. Tabii bunun için Anayasa değişikliği gerekir... Ankara'daki toplantıda yaklaşık 20 kişi vardı. Orada birçok katılımcı 'Başörtüsü sorunu bir an önce çözülmelidir' dedi. Çünkü Başbakan da kızlarından ve eşinden dolayı başörtüsü mağduru... Okulda başörtüsü takmak suçsa bunun karşılığı okuldan atmak olmamalı. AKP seçmeninin güvenini devam ettirmek istiyorsa bu sorunu çözmelidir." 

İhraç edilenler üye 
Başoğlu, toplantıya Yüksek Askeri Ş ra YAŞ kararıyla ordudan ihraç edilenlerin de üye olduğu Adaleti Savunanlar Derneği Asder temsilcisinin de katıldığını söyledi. 
Toplantılarda, AKP'lilerin verdiği bilgiye göre, "türban sorunu bir an önce çözülmeli. Bunun için Anayasa değişikliği yapılmalı" mesajı öne çıktı. 
Toplantılara katılan sivil toplum kuruluşlarından bazıları şunlar Başkent Kadın Platformu, Mazlum-Der, İlk-Der, Sağlık-İş Sendikası, Dost Hukuk Bürosu, Eğitim-Bir-Sen, Hazar Girişim Grubu, Hayat Vakfı, Hukukçu Hanımlar Derneği, Ak-Der, Özgür-Der. 

Türbanlı televizyoncu 

TOPLANTILARIN koordinatörü Ayşe Böhürler, AKP'nin kurucu üyesi. Eski Yargıtay Başsavcısı Sabih Kanadoğlu, türbanlı Böhürler'in kurucu üyelikten çıkarılmasını istemişti. Bir dönem Kanal 7'de sunuculuk yapan Böhürler, milletvekilliğine aday gösterilmemişti. AKP İstanbul Milletvekili Nimet Çubukçu, Emine Erdoğan'la birlikte katıldığı bir parti çalışmasında görülüyor. 


</TEXT>
</DOC>
