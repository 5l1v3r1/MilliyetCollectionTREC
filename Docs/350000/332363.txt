<DOC>
<DOCNO> 332363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/guncel/gun08.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Malazgirt'te cadde adı krizi 
</HEADLINE>
<TEXT>


İlçe Belediye Meclisi, Mardin'de öldürülen Uğur Kaymaz'ın adını caddeye verme kararı aldı. Kaymakam buna izin vermedi 

MUŞ DHA 

Muş'un Malazgirt ilçesi Belediye Meclisi, Mardin Kızıltepe'de 21 Kasım'da babası Ahmet Kaymaz'la birlikte terörist oldukları iddiasıyla öldürülen 12 yaşındaki Uğur'un adını, Şehit Üsteğmen Suat İshakoğlu Caddesi'ne verme kararı aldı. Ancak, Malazgirt Kaymakamı Gökay Özkan bu kararı onaylamadı. 
Malazgirt Belediye Meclisi, Başkan Vekili Ahmet Sancı yönetiminde 3 Mart'ta yaptığı toplantıda, bazı cadde ve sokaklarda isim değişikliği yapılmasını uygun buldu. Belediye Meclisi'nde görevli 9'u SHP'li, 6'sı AKP'li üyeden 13'ünün katıldığı toplantıda, oyçokluğu ile alınan karara itiraz eden AKP'li Fahrettin Altınmakas, "Siyasi düşüncelere sembol olan isimler cadde ve sokaklara verilemez" dedi. Toplantıda, "Yılankıran Caddesi"ne, 1992'de faili meçhul bir cinayete kurban giden yazar "Musa Anter" ve 1980'de Muş'un Bulanık ilçesinde şehit düşen "Üsteğmen Suat İshakoğlu"nun adını taşıyan caddeye de "Uğur Kaymaz" adı verildi. 

'Mantıklı değil' 
Malazgirt Belediye Başkanı Mehmet Tahir Kahramaner, "Kaymakam Özkan, 5 Nisan'da bize gönderdiği yazıda cadde ve sokak isimlerinin değiştirilme isteğini reddettiğini bildirdi. Mantıklı olmayan birtakım gerekçeler sıralanmış. Yazıyı hukuki açıdan inceletiyoruz. Uygunluk bulursak, konuyu meclisin gündemine getireceğiz" dedi. 


</TEXT>
</DOC>
