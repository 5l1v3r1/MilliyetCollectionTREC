<DOC>
<DOCNO> 320493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur66.html </URL>
<DATE> 2005/03/03/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Süleymaniye'de dönüşümün startı verildi 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Süleymaniye Camii çevresinden başlamak üzere bölgede 400 tescilli yapıyı restore ederek, koruma kullanma dengesi içinde yaşatmak için start verdiklerini bildirdi. 
     Topbaş, Eminönü Belediye Başkanı Nevzat Er ve Büyükşehir Belediyesi Projeler Daire Başkanı Nihat Macit ile Süleymaniye'yi gezerek, bölgede sürdürülen altyapı ve çevre düzenleme çalışmalarını inceledi. Kadir Topbaş, basın mensuplarına, bölgenin tarihi dokusuna kavuşturulması amacıyla yaptıkları çalışmalar hakkında bilgi verdi. 
     Süleymaniye'nin, hem anıt eserleri hem de sivil mimarisiyle dünya mimarlığının özel ve önemli bölgelerinden biri olduğunu belirten Topbaş, bugüne kadar bölgede çok küçük ölçekli çalışmalar yapıldığını, Büyükşehir Belediyesi'nin Eminönü Belediyesi'yle birlikte sürdürdüğü veri toplama çalışmalarının ardından somut adımlar atılmaya başlandığını kaydetti. 
     Topbaş, ilk adım olarak sokakların tanziminin yapıldığını, ardından restorasyon çalışmalarının başlayacağını belirterek, şunları söyledi 
     ''Süleymaniye Camii çevresinden başlamak üzere bölgede 400 tescilli yapıyı restore ederek, koruma kullanma dengesi içinde yaşatmak için start verdik. Restore edilen yapıları konut olarak kullanmak istiyoruz. Çünkü bu mekanlar işyeri olarak kullanıldığı zaman iş saatleri sonrası ve hafta sonları problem yaşanıyor. Hatta bir kısmını belediye, bir kısmını da İstanbul Üniversitesi'nin lojmanı olarak kullanma projemiz var. 
     Böylece burada daha çok yaşamın olduğu ve geçen yüz yıllık dönemi yansıtacak bir yerleşim oluşacak. İstanbul'un açık hava müzesi niteliğinde olacak bu bölgeyi ayağa kaldıracağız.'' 
     
     KAMULAŞTIRMA YETKİSİ 
     Topbaş, bir şekilde yok olmuş veya yok edilmiş binalar ile kısmen otopark olarak kullanılan yapıların bir kısmının arşivde kayıtlarının bulunduğunu ve bunları da yerine koyacaklarını bildirdi. 
     Başbakan Recep Tayyip Erdoğan'dan, bölgedeki binaların kamulaştırılmasına yönelik yasal düzenleme de talep ettiklerini belirten Topbaş, ''Burada bina malikleri ya kendileri restorasyon yapacak, ya da kamulaştırarak biz kendimiz restore edeceğiz. Ancak kamulaştırma bedelleri kendilerine verilecek. Kimse mağdur edilmeyecek, ama hak ettiğinden fazlası da verilmeyecek. Çünkü burası kültürel miras, insanlık mirası'' dedi. 
     
     HANLAR BÖLGESİ 
     Kadir Topbaş, tarihi yarımadada ''hanlar bölgesi'' denilen bölgeyi de bilgisayar programlarının yazıldığı teknoloji merkezi olarak düzenlemek istediklerini kaydetti. 
     Bölgenin yapı dokusuna uymayan hanlar ve diğer büyük yapıları da kamulaştırıp, yerine olması gereken yapıların inşa edileceğini belirten Topbaş, ''Tabii, burada bazı insanlar mağdur olacaktır. Onların da bize anlayış göstereceklerine inanıyorum. İstanbul'un geleceğini düşünürsek, artık bunlar olmamalı. Buraları, kente katma değer üretecek yerler haline getirmemiz lazım'' diye konuştu. 
     
     ''3-4 YIL İÇİNDE BİTECEK'' 
     Topbaş, şunları kaydetti 
     ''Sadece 1-2 bina yapmakla sorun çözülmüyor. Sokaklara girdiğimiz zaman bütün binalarda hummalı bir çalışma yapılması lazım. Hedefimiz, bu bölgeyi şantiyeye çevirmek. Bir anda girip, bir anda bitireceksiniz. Bu çalışma bittiği zaman bölgeye giren insanların bundan 100-150 sene öncesini hissetmesini ve yaşamasını istiyorum. Burada var olup da kaybolan değerleri tekrar kazandırmak istiyorum. Burada her yıl için 100 trilyon lira harcamaya varım. 10-15 milyon turist getirdiğimiz zaman, gezdirebileceğimiz alanların olması gerekiyor. Biz bunu 3-4 yıl içinde yapacağız. Hedefimiz bu. Cami çevresinden başlayarak, adım adım bu halkayı büyüterek tarihi yarımadanın tamamında bu çalışmayı yapmayı hedefliyoruz.'' Topbaş, tarihi surların diplerini düzenlemek ve Ayvansaray'da yok olan Osmanlı mahallesini tekrar yaşatmak istediklerini, ayrıca Anemas Zindanları ve Tekfur Sarayı'nın restorasyon çalışmalarını da başlatacaklarını bildirdi. 
     
</TEXT>
</DOC>
