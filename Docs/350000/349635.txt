<DOC>
<DOCNO> 349635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun26.html </URL>
<DATE> 2005/06/07/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Dünya 2004'te silaha 1 trilyon dolar yatırdı 
</HEADLINE>
<TEXT>

     Dünyada askeri harcamaların 2004 yılında 1 trilyon doları geçtiği bildirildi. 
     İsveç'in başkenti Stockholm'de bulunan Uluslararası Barış Araştırmaları Enstitüsü'nün SIPRI bugün yayımladığı raporda, 1 trilyon 35 milyar dolarlık harcamanın yaklaşık yarısının ABD'ye ait olduğu belirtildi. 
     Dünyada askeri harcamaların 2003 yılında 956 milyar dolar olduğu dikkate alındığında, rakamın geçen yıl yüzde 8 oranında arttığına işaret edilen raporda, geçen yılın rakamının tüm dünyada kişi başına 162 dolarlık bir harcama anlamına geldiği kaydedildi. 
     Raporda, askeri harcamaların 2003 yılında yüzde 11 ve 2004 yılında yüzde 8 oranlarında artmasının yine de harcama bütçesinde bir rekora işaret etmediği, Soğuk Savaş'ın en kızgın dönemi olan 1980'lerin sonunda bütçenin daha yüksek olduğu belirtildi. 
     Enstitü, tüm dünya harcamasının yüzde 47'sini yapan ABD'nin askeri harcamalarının 2002 ve 2004 yılları arasında hızla artmasını ise Irak ve Afganistan başta olmak üzere ''dünya çapında terörle mücadele''ye bağladı. 
     
</TEXT>
</DOC>
