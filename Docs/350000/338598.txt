<DOC>
<DOCNO> 338598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/spoz1.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'den tabii ki çıkılmaz 
</HEADLINE>
<TEXT>


Kritik Ergun ATA 


Herkes ligin bir anlamda şampiyonluğunu belirleyecek bu maçta hakemin konuşulmamasını diliyordu. Bu nedenle atanması genel bir kabul gören Cem Papila ve arkadaşları maalesef hayal kırıklığı yaşattı. Bırakın konuşulmayı, maça direkt damgalarını vurdu. 
Serkan Gencerler Fenerbahçe'nin golünde Alex serbest vuruşu kullanırken, Luciano'nun çok net ofsaytını görmedi. Ama ikinci yarıda Trabzonspor'un ciddi bir atağını ofsayt olmadığı halde kesti. 
Adil Sinem Rüştü'nün kırmızı kart gerektiren bir hareketle, sol dizine taban girdiği Fatih'e yanlış bayrak kaldırarak net bir penaltıya da engel oldu. 
Cem Papila Tolga'nın göğsüne çarpan topa Nobre istedi diye elle temas kararı verirken, Aurelio'nun ceza alanı içinde daha net bir pozisyonda elle oynamasını görmezden geldi. Ancak Fenerbahçe atağında topa teması olup olmadığı tartışılacak pozisyonda "Cesurca" penaltı noktasını gösterdi. Önder Turacı, Fatih'i iterken kullanmadığı sarı kartını, hiç hak etmediği için Tolga'ya çıkarmakta sakınca görmedi. 
Cem Papila "Eyyam yapmaz, olsa olsa hatalı karar verir" demiştik, yanıldık. Bu saatten sonra "Papila hatalı karar verdi" desek bile ne tesadüftür ki, hepsi Trabzonspor'un aleyhine oldu. Böylece Kadıköy'den neden çıkış olmadığını çok net anladık. Kadıköy'den tabii ki çıkılamaz 
Bu maçın skoru, Trabzonspor'un şampiyonluk umutlarını tümüyle bitirdiği gibi, Şampiyonlar Ligi şansını da zora soktu. Fenerbahçe'ye şampiyonluk yolunda, "gördüğünü çalan, delikanlı hakem" Cem Papila'ya ve arkadaşlarına da hakemlik yaşamında başarılar. 


</TEXT>
</DOC>
