<DOC>
<DOCNO> 304595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yazar/cemal.html </URL>
<DATE> 2005/01/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Sürpriz yok 
</HEADLINE>
<TEXT>

RAMALLAH 
Arafat'ın halefi, yeni 'Reis' Mahmud Abbas, yarın başkan seçilecek. Ancak Filistin'de Abbas'a güven sorunu var 

Filistin'de yarın seçim var. Arafat'ın halefi, yeni Reis seçilecek. Yedi adayın yarıştığı seçim için Arap dünyasındaki ilk demokratik seçim denebilir. Ama işgal altında bir seçim 
İsrail'in işgali altında da olsa, trajediye doymayan topraklardaki bu seçim, barış için yeni bir başlangıç umudu sayılıyor. 
Filistin'de yarın seçim var ama sürpriz yok. Filistin Özerk Yönetimi'nin yeni Başkanı olarak sandıktan El Fetih'in ortak adayı, 69 yaşındaki Mahmut Abbas, namı diğer Abu Mazen çıkacak. Filistin sokağında daha şimdiden Reis diye çağrılmaya başlanmış bile... 
Son seçim araştırmasında Mahmut Abbas'ın oyları yüzde 65 gözüküyor. Kendisine en yakın ikinci sıradaki aday Mustafa Barguti 'ninkiler yüzde 22 civarında... Mahmut Abbas'ın Filistin Yönetimi Başkanı olarak Arafat'ın koltuğuna oturacağı kesin. 
Ama bu koltuğu doldurabilecek mi 
Soru ve sorun burada düğümleniyor. 

Yerini doldurabilir mi 
Herkes seçim sonucunu değil, seçim sonrasını ve daha çok bu soruyu, Mahmut Abbas'ın Filistin'de 'iktidar ipleri'ni eline geçirip geçiremeyeceğini tartışıyor. Barış hesapları da daha çok buna bağlı olarak yapılıyor. 
Perşembe günü Ramallah'ın Aslanlı Meydanı'na açılan ana caddede gençlerle sohbet ediyordum. 22 yaşında, adı Eyad olan işsiz bir inşaat işçisi şöyle dedi 
"Hamas'ı beğeniyorum. Ama seçimleri boykot etmesi doğru değil. Seçimler yapılmalı. Mahmut Abbas kazanır. Ama biz onu, İsraillileri ya da Amerikalıları dinlemesi için değil, bizi dinlemesi için Reis seçiyoruz. Bunu unutmayın." 
İşsiz gencin bu sözleri bir bakıma Filistin'de barış umudunun yumuşak karnı. Filistin sokağında Mahmut Abbas'a dönük bir güven sorunu kendisini hemen belli ediyor. 
Arafat'ın yerini dolduracak mı 
Karizmatik olmayan, ılımlı, uzlaşmacı, yumuşak başlı Mahmut Abbas, iktidar iplerini eline geçirip Filistin'i derleyip toplayabilecek mi Yeni bir devlet inşa edebilecek mi Reform ve barış süreçlerinin kapısını açabilecek mi 

Abbas'ın işi çok zor 
Geçen kasım ayı sonralarında da bu topraklardaydım. Hem Filistin'de hem İsrail'de bu sorular tartışılıyordu. Yanıtlar da pek o kadar fazla iyimserlik verici değildi. 
Şimdi de öyle. 
Mahmut Abbas bir sürpriz yaparak, örneğin Mısır'da Nasır sonrasının Enver Sedat'ı olamaz mı Ya da Atatürk sonrasının İnönü'sü... 
Kolay gözükmüyor ilk bakışta. 
Çünkü Filistin darmadağınık 
Bir kanun devleti yok orta yerde. Hiç olmamış da. Bugüne kadar Yaser Arafat tarafından tek elle yönetilmiş ve daha çok kişilere dayalı idare tarzı geliştirilmiş. Bu nedenle devletin sil baştan inşa edilmesi ve ilk kez hukuk ile tanıştırılması gerekiyor. 
Bu söylendiği gibi kolay değil. 
Mahmut Abbas'ın bunu yapabilmesi için her şeyden önce dayanabileceği bir güç tabanı lazım. 
Ama yok ortada. 
Nasır sonrası Enver Sedat da, Atatürk sonrası İsmet İnönü de orduya dayanıyorlardı ileriye doğru yürüyüşü devam ettirmek için... 

Devlet içinde devlet var 
Mahmut Abbas neye dayanacak 
Filistin'de güvenlik güçleri halen 17 değişik parçadan oluşuyor. Bunun içinde askeri, polisi, istihbaratı yer alıyor. Mahmut Abbas'ın, öncelikle işbirliği ve eşgüdümden yoksun bu parçalı yapıyı birleştirmesi, hukuka tabi kılması ve emir-komuta altına alması gerekiyor. 
Çok çetin bir iş. 
Arafat, kendi zamanında bütün bu parçalı yapının iplerini elinde tutmuş. Bunları istediği gibi kullanmış, hem başkalarıyla hem gerektiğinde birbirleriyle çatıştırmış. 
Ama bu silahlı güçler de devlet içinde devlet haline gelmişler. Arafat zamanında, Mahmut Abbas'ın kısa süreli başbakanlığı sırasında şöyle bir olay yaşanmış 
Abbas, Başbakanlık'ta devlet memurlarından sorumlu genel müdürü görevden almak istiyor. Adam direniyor. "Benim işim Arafat'la, seninle değil" diye kafa tutuyor Başbakan'a. Abbas üstüne gidince, bu kez genel müdür kendisine bağlı güvenlik güçlerini devreye sokuyor. Başbakan Mahmut Abbas bunun üzerine çatışma çıkmasın diye geriliyor, Arafat'ın genel müdürü de görevine devam ediyor. 
Bu tipik olayı dinleyince, geçen kasım ayında Şimon Peres'in Şu günlerde başbakan yardımcısı olarak Şaron hükümetine girmeye hazırlanıyor bana söylediği bir sözün anlamını daha iyi anladım 
"Yeni dönemde Filistin tarafında yapılması gereken en öncelikli iş, yeni bir anayasayla birlikte görev ve sorumlulukların devlette belirlenmesidir. Yani bir başkanın başkan, bir başbakanın başbakan ya da bir maliye bakanının önce maliye bakanı olması gerekiyor." 
Devlet örgütlenmesi, yasa ve hukuk kavramlarının damgasını vurduğu bir devlet düzeninin, belirttiğim gibi, sil baştan inşa edilmesiyle karşı karşıya Mahmut Abbas. 
Bunu yapabilmesi için de öncelikli olarak dayanabileceği bir güç tabanı oluşturması şart. İşte burada 17 parçadan meydana gelen güvenlik güçlerini yeniden organize etmesi, seçim sonrası gündeminin başında yer alıyor. 

'Ateşkes' sorunu 
Ramallah'ta Darna Restoran. Türkçesi, Bizim Ev. 
Üst katındaki özel salonda perşembe günü geç bir öğle yemeği yeniyor. Masada, Filistin Özerk Yönetimi İçişleri Bakanı Hakem Belavi, Dışişleri Bakan yardımcısı Büyükelçi Abdullah Abdullah ve Planlama Bakan yardımcısı Dr. Sameh Abed var. 
Onların karşısında, ANAP'lı eski Milli Eğitim bakanlarından Vehbi Dinçerler yeni sıfatıyla oturuyor. Yani Erdoğan hükümetinin Filistin kalkınması için özel koordinatörü sıfatıyla... İçişleri Bakanı, Dinçerler'e polis üniformalarının ne zaman geleceğini soruyor. 
Ben de Filistin İçişleri Bakanı'nı yakalamışken, ona bağlı olması gereken 17 parçalı güvenlik güçlerinin nasıl birleştirileceği konusunu soruyorum. Biraz ufak tefek olmasından dolayı Filistin'de "Arafat'ın küçük ajanı" diye ünlenmiş olan İçişleri Bakanı bu sorumdan pek hoşlanmıyor, geçiştiriyor ve sohbeti İsrail'e getirip 'siyonist düşman'a giydiriyor. 
Mahmut Abbas'ın gelecek haftaki gündeminde kuşkusuz başka duyarlı konular da var. Bunlardan biri, ateşkes 
Filistin hareketinin içindeki 13 değişik silahlı grubu denetim altına alması gerekiyor Mahmut Abbas'ın. Bu bakımdan en çetin iş elbette Hamas ve İslami Cihat'la ilgili. Bu iki grup ateşkese nasıl ikna edilecek Ve zamanla nasıl silahsızlandırılacaklar 

Barış, aş ve iş demek 
Bu adımları atmaya çalışacak bir Mahmut Abbas'a İsrail tarafından da bazı karşılıkların verilmesi şart. Yoksa Filistin sokağında zaten fazla güven duyulmayan Mahmut Abbas'a kolayca "Sen İsrail'e mi çalışıyorsun " damgası vurulabilir. 
Bir başka sorun 
El Fetih içinde ve yeni idari yapılanmada genç kuşak-yaşlı kuşak dengesini nasıl tutturacak Mahmut Abbas Gençlerin taleplerini nasıl, nereye kadar karşılayacak 
Ve tabii İsrail'le barış sürecini yeniden başlatmak, bir başka önemli konu başlığı... 
Hepsi birbirinin içine geçmiş, iç içe süreçler. Hiçbiri kolay değil. Bütün bunların altından kalkmak elbette çetin ve çetrefil bir iş. Ama ille de karamsar olmamak lazım. 
Zaten Filistin kamuoyunda da durum böyle. Arafat öldüğünde geleceğe dönük iyimserlik oranı yüzde 40 civarındaymış. Şimdi seçim arifesinde bu oran yüzde 57. İnsanlar geleceğe umutla bakmak istiyor. 
Kısacası 
Filistinliler de barış içinde yaşamak istiyor. Çünkü barış aynı zamanda aş ve iş demek onlar için. Elbette ne pahasına olursa olsun barış değil, ama yine de barış... 
Filistin yazıları devam edecek. 

Demirel AB davasına hizmet ettik 9. Cumhurbaşkanı Sayın Süleyman Demirel'den önceki günkü yazımla ilgili bir mektup aldım. 
Aşağıda aynen yayımlıyorum. 

Sayın Cemal 
Milliyet Gazetesi'nin 6 Ocak 2005 tarihli nüshasında "Kayıp Yıllar ve Avrupa Birliği farkı" başlığını taşıyan yazınızı okudum. 
Bu yazınızdaki iddialar ile, 4 Ocak 2004 tarihli yazınızdaki iddialar benzerlik taşır. O yazınıza 12 Ocak 2004 tarihinde cevap vermiş, siz de bunu 14 Ocak 2004 tarihinde gazetenizde neşretmiştiniz. 
O yazımda da ifade ettiğim gibi, Avrupa Birliği'ne daha önce girilemeyişiyle, benim başında bulunduğum hükümetlerin uzaktan yakından bir kusuru yoktur. 
Şunu tekrarlayalım 
1953 Eylül'ünde imzalanıp 1964 Mart'ında yürürlüğe giren "Ankara Antlaşması", Türkiye'nin "Avrupa Ortak Pazarı"na üyeliği'ne nasıl hazırlanacağını tarif etmiştir. 
"Hazırlık dönemi" olacaktır. Bu dönemi takiben bir "geçiş dönemi" olacaktır. Daha sonra da "üyelik dönemi" olacaktır. 
Başında bulunduğum hükümet, "hazırlık dönemi"ni 1965-70 yıllarında başarıyla tamamlamış ve "Avrupa Ortak Pazarı" ile "Karma Protokolü"nü imzalamıştır. Bu protokol 1973 yılında yürürlüğe girmiştir. 
Bu protokole göre, "12 senelik" ve "22 senelik" iki program olacak, o tarihten 22 sene sonra Türkiye, "Avrupa Gümrük Birliği"ne girebilecektir. Daha sonra da "Avrupa Birliği"ne "üye" olacaktır. 
Bu protokollerin yürürlüğe girmesinden 2 sene sonra 1975 senesinde Türkiye nasıl "tam üyeliğe" müracaat edebilirdi Ne derlerdi 
Yazınızda, "Büyükelçi merhum Tevfik Saraçoğlu'nun Ankara'ya teklifte bulunduğunu" söylüyorsunuz. Böyle bir teklif, hükümet seviyesine hiç gelmemiştir. İlgili bakanlık tarafından o tarihte gayri ciddi telakki edilmiş olmalı ki, bir muameleye tabi tutulmamıştır. 
"Avrupa Ekonomik Topluluğu" Genel Sekreteri Emile Noel'in "Yunanistan ile birlikte siz de başvurun" şeklindeki mesajına gelince, bunun devamı vardır. 
Emile Noel, "Sizi almayız, ama bu sebeple Yunanistan'ı da almayız" demektedir. 
1980'de benim başında bulunduğum hükümet, bir "Azınlık Hükümeti" idi. Fevkalade zor ekonomik şartlar ve Türkiye'nin önemli bir bölümünde de "sıkıyönetim" vardı. 
"Avrupa Ekonomik Topluluğu"na "tam üyelik", Hükümet Programı'nda mevcut olmadığı gibi, kimsenin aklından geçecek durumda da değildi. Zira, Türkiye'nin şartları, böyle bir şeye müsait değildi. 
Tekrarlıyorum 
Benim başında bulunduğum hükümetlerin,"Avrupa Birliği" davasına hep hizmeti olmuştur. 
Kaldı ki, 1987'de yapılan "tam üyelik" müracaatına 1989'da "Henüz hazır değilsiniz" şeklinde cevap verilmiştir. 
1981'de "Avrupa Birliği"ne giren Yunanistan'ın, 1986'da bu Birliğe dahil olan İspanya ve Portekiz'in kalkınmalarında, çok farklı faktörler vardır. Bunları dikkate almadan yapılacak kıyaslamaların da yanıltıcı olacağı kanaatindeyim. 
Evvela, 1975'teki Türkiye'nin nüfusuyla, 2004'teki nüfusu arasında bir misline yakın fark vardır. 
Türkiye, bu 30 sene zarfında 5'e yakın yıllık kalkınma hızını gerçekleştirebilmiştir. 
Ama Türkiye'nin karşılaştığı sorunlar ve bulunduğu coğrafya, siyasi istikrarsızlık, başka ülkelerinkinden farklıdır. 
Türkiye'nin durumu, 2004 yılında her bakımdan 30 sene evvelinden, yani 1975'ten, 25 sene evvelinden yani 1980'den çok daha iyidir. 
Bugün Türkiye'ye 10 sene sonrasını gösterenlerin, 30 sene evvel veya 25 sene evvel Türkiye'yi kucaklayacaklarını sanmak, sadece hayaldir. 
Bunun üzerine yargı oturtmak yanlıştır ve yanıltıcıdır. 
Bilginizi rica ederim. 
Saygılarımla 
imza 
Süleyman Demirel 



</TEXT>
</DOC>
