<DOC>
<DOCNO> 320759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo33.html </URL>
<DATE> 2005/03/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Samsunspor, İstanbulspor maçına hazır... İşte muhtemel 11... 
</HEADLINE>
<TEXT>

     Samsunspor, deplasmanda yapacağı İstanbulspor maçı hazırlıklarını tamamlayarak İstanbul'a hareket etti. 
     Nuri Asan Tesisleri'nde hafta başından bu yana İstanbulspor maçına hazırlanan Karadeniz ekibi, sabah saatlerinde yaptığı kısa çalışmanın ardından öğle saatlerinde İstanbul'a gitti. 
     Teknik sorumlu Ertuğrul Sağlam, idman sonrasında yaptığı açıklamada, kart cezalısı olan Ayari dışında tüm futbolcuların İstanbulspor karşılaşmasına hazır olduğunu söyledi. 
     Sağlam, hafta başından bu yana İstanbulspor maçı için çok çalıştıklarını ifade ederek, ''İstanbulspor maçını kazanmamız ligin alt sıralarında bulunan takımlarla aramızdaki bağlantıyı koparmamız açısından önemli bir karşılaşma olacak. Bu maçtan alınacak 3 puan, gelecekle ilgili planlarımızı gerçekleştirmek için büyük bir fırsat'' dedi. 
     Karadeniz ekibinin yarın İstanbulspor karşısında sahaya muhtemelen Shorunmu, Elyasa, Kenan, Petkov, Muhammet, Adnan, Kirita Giani, Kais, Celil, Caner ve Serkan Aykut 11'iyle çıkması bekleniyor. 
     
</TEXT>
</DOC>
