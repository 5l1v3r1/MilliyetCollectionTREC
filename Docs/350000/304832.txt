<DOC>
<DOCNO> 304832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/yazar/ulagay.html </URL>
<DATE> 2005/01/09/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Dolar efsanesi 2005'de yıkılır mı 
</HEADLINE>
<TEXT>


Önce bir uyarı ABD dolarının son günlerdeki toparlanışına kanıp "tamam, doların düşüşü sona erdi, yükselişe geçen dolar eurodan intikamını alacak" diye düşünmek için çok erken. Doların toparlanışı önümüzdeki günlerde devam edebilir ama bunun yeni bir trendin başlangıcı olduğunu ve doların euro karşısındaki değer kaybı sürecinin bittiğini söylemek olanaksız. 
Anımsanacağı gibi dolar geçen yıla da düşüş sürecinde girdikten sonra şubattan itibaren toparlanarak dolar fanatiklerine moral vermişti. Ancak yılın ikinci yarısında doların euro karşısındaki değer kaybı yeniden güç kazanmış ve euronun değeri 1.36 doları aşarak yeni bir rekora erişmişti. Benim güvenilir bulup izlediğim uluslararası ekonomistlerin çoğu doların düşüş trendinin bu yıl da süreceği kanısında. Euronun 2005 sonu değeri için 1.40 - 1.50 doları öngörenler olduğu gibi 1.70 diyenler bile var. Bu arada, doların özellikle 2005'in ikinci yarısında euroya karşı güçleneceğini ve yılı 1.10'dan kapatacağını düşünenler de yok değil. Bu tahminleri verirken ABD Merkez Bankası Fed Başkanı Alan Greenspan'in şu sözünü de hatırlatayım "Kur ya da parite tahmini yapanların tutturma şansı en fazla yazı - tura atanlar kadar olabilir." 

Dolar efsanesi 
Doların düşüş trendini destekleyen faktörler arasında ABD'nin giderek büyüyen iç ve dış açıklarının rolü öne çıkıyor. Bu açıkların sürdürülemez boyutlara vardığı ve doların ticaret ağırlıklı değerinde en az 30 dolayında bir düşüş daha yaşanmadan cari açığın sürdürülebilir noktaya indirilemeyeceği ileri sürülüyor. Böyle bir düzeltme yaşanırsa, dış ticaret ağırlıklı dolar kuru tarihsel olarak erişmiş olduğu dip noktaya da yaklaşmış olacak. Bu durumda dolara yatırım yapmış olanların bir miktar daha kayba uğramayı göze almaları gerekecek. 
Buna karşın insanlar ve kurumlar dolar tutmaya, hatta dolara yatırım yapmaya devam ediyor. Halkımız h l dolarla mevduat yapıyor Japonya, Çin ve diğer Asya ülkeleri trilyon dolarlık rezervlerin üzerinde oturuyor, çünkü yıkılması kolay olmayan bir "dolar efsanesi" var. ABD'nin dünyanın en büyük ekonomisine ve alış gücüne sahip olması, askeri ve siyasi gücünün rakipsizliği, dünyadaki temel madde ticaretinin büyük bölümünün dolarla fiyatlanması ve dünyadaki döviz rezervlerinin yaklaşık 65'inin h l dolar olarak tutulması, benzersiz bir güç ve yaygınlık kazandırıyor ABD parasına. Bu nedenle de düşüş trendine girdiği dönemlerde bile doların saltanatı kolay kolay yıkılmıyor. Şimdi gündemdeki soru, ABD'nin daha önce rastlanmamış düzeyde dış açık verdiği ve euronun potansiyel bir seçenek olarak ortaya çıktığı ortamda "dolar efsanesi yıkılır mı " sorusu. 

Dolarda kalmalı mı 
2005 yılında dünya ekonomisinde yaşanacak gelişmeler bu sorunun küresel boyutta nasıl cevaplanacağı konusunda ipuçları verebilir bize. Ancak bunun ötesinde bir de Türkiye'deki, bizim insanımızın kafasındaki "dolar efsanesi" var. Değerli meslektaşım Abdurrahman Yıldırım'ın Sabah'taki köşesinde yayımladığı tablolar çarpıcı bir gerçeği gözler önüne seriyor. Yüksek enflasyonun TL'yi para olmaktan çıkardığı ortamda, son 20 yılda sürekli olarak dolara yatırım yapan halkımız yalnızca 3 yılda, kriz yılları olan 1994 ve 2001 ile 1999'da reel getiri elde etmiş, geri kalan 17 yılda kayba uğramış. Özellikle 2002, 2003 ve 2004'de dolarda kalanların reel kayıpları büyük boyutlara varmış. Doların büyüsünden kurtulup TL'ye geçenler ise iyi reel getiri elde etmiş bu dönemde. 
Şimdi 2005 yılının başında bizim sormamız gereken soru da şu Şu anda sıfırlarından kurtulmuş yeni TL'ye alışmaya çalışan insanımız, son üç yıldaki trendin bu yıl da süreceğine ikna olup dolar takıntısından vazgeçecek mi Yoksa eski alışkanlığını sürdürecek mi Bu sorunun cevabını oluşturacak davranış tarzı 2005'deki ekonomik gelişmeleri önemli ölçüde etkileyebilir. 



</TEXT>
</DOC>
