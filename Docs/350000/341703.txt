<DOC>
<DOCNO> 341703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/guncel/axgun01.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev festival için geri sayım 
</HEADLINE>
<TEXT>


33. Uluslararası İstanbul Müzik Festivali, Barok dönemden 20. yüzyıla kadar geniş bir müzik yelpazesiyle izleyenleri sanata doyuracak 

Aslı Onat 

İstanbul Kültür Sanat Vakfı'nın Eczacıbaşı Holding'in sponsorluğunda düzenlediği 33. Uluslararası İstanbul Müzik Festivali, 6 Haziran - 2 Temmuz tarihleri arasında düzenleniyor. Festivalin programında 5 orkestra, 5 oda orkestrası konseri, 9 oda müziği dinletisi, 8 resital, 2 geleneksel müzik konseri ve 2 dans gösterisi yer alıyor. 
Barok dönemden Rus, Alman romantiklerine ve 20. yüzyıla uzanan geniş bir yelpaze içeren festival programında özellikle Rus müziğinin ve Rus müzisyenlerin ağırlığı göze çarpıyor. 
Moskova Virtüözleri, keman sanatçısı Vadim Repin ve dünyanın en saygın şeflerinden Valery Gergiev yönetimindeki Mariinsky Tiyatrosu Kirov Opera Orkestrası, festivalin Rus kanadını temsil ediyor. 

Leyla Gencer'e ödül 
Müzik Festivali'nin dikkat çeken diğer isimleri arasında günümüzün önemli şan sanatçılarından biri olarak kabul edilen mezzosoprano Anne Sofie von Otter de var. Müzikte yenilikçi yaklaşımıyla tanınan von Otter, konserinde Schubert'ten Kurt Weill'ın eserlerine uzanan bir seçki sunacak. 
'Külkedisi' balesiyle İstanbul'u ziyaret edecek olan Monte Carlo Balesi ve ney üstadı Kudsi Erguner ile bir performansa imza atacak olan, çağdaş dansın büyük isimlerinden Carolyn Carlson da merakla beklenen konuklar arasında. Festivalde Yaşam Boyu Başarı Ödülü, Türkiye'yi uluslararası platformda 50 yıla yakın zamandır temsil eden Devlet Sanatçısı Leyla Gencer'e verilecek. 
Festivale bu yıl Aya İrini Müzesi, Darphane-i mire Binaları, Bulgar Kilisesi, Atatürk Kültür Merkezi, Yıldız Sarayı Tiyatrosu, Ses Tiyatrosu ve Boğaziçi Üniversitesi ev sahipliği yapacak. Müzik Festivali'nin biletleri 21 Mayıs Cumartesi gününden itibaren Biletix tarafından satışa sunulacak. Atatürk Kültür Merkezi gişesinden de bilet alınabilecek. 


</TEXT>
</DOC>
