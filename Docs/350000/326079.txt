<DOC>
<DOCNO> 326079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/ekonomi/eko06.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yıl uğramayanın Bağ-Kur kaydı donacak 
</HEADLINE>
<TEXT>


ANKARA Milliyet 

Çalışma ve Sosyal Güvenlik Bakanı Murat Başesgioğlu, Bağ - Kur'un yaklaşık 19 katrilyon lira civarındaki alacaklarının büyük kısmının fiktif alacak olduğunu söyledi. 
Ankara Ticaret Odası ATO Başkanı Sinan Aygün ile yeni yönetim kurulu üyelerini kabul eden Başesgioğlu, geçmişte vatandaşların resen tescilden dolayı, başka sebeplerle kendi haberleri olmaksızın Bağ - Kur'a girdiklerini anlattı. Bu kişilerin prim borçlarının gecikme zammıyla büyük meblağlara ulaştığını belirten Başesgioğlu, "5 yıl ve üzerinde Bağ-Kur'la ilişkisi kopmuşlarımızın kayıtlarını askıya alıp, eğer kendileri arzu etmezse Bağ - Kur ilişkilerini dondurmayı amaçlıyoruz. Bunun karşılığında oluşmuş borç miktarını da terkin etmeyi silmeyi düşünüyoruz. Bu kapsamda 1 milyon 100 bin kişi var" diye konuştu. 
Başesgioğlu, "Hiçbir zaman af anlamına gelecek bir uygulama, kurumlarımızın mali yapıları itibariyle mümkün gözükmemektedir" dedi. ATO Başkanı Sinan Aygün ise SSK ve Bağ - Kur'da birikmiş 20 katrilyon liralık borcun 10 katrilyonunu birlikte çalışmaları halinde toplama sözü verdi. 


</TEXT>
</DOC>
