<DOC>
<DOCNO> 338861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko23.html </URL>
<DATE> 2005/05/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İşte Türkiye'nin ilginç istatistikleri... 
</HEADLINE>
<TEXT>

     Gaziantep Sanayi Odası GSO ile Devlet İstatistik Enstitüsü DİE Bölge Müdürlüğü’nün birlikte hazırladığı "Sayılarla Gaziantep" kitabında, Gaziantep’in yanı sıra Türkiye’ye ilişkin ilginç istatistiklere ve tespitlere yer verildi. 
     Gaziantepli sanayicilerin geleceğe daha bilinçli ve daha dikkatli bakabilmelerini sağlamak amacıyla hazırlanan kitapta "İstatistikler Diyor ki" başlığıyla yayımlanan istatistik ve tespitlerle, Türkiye’nin değişik alanlarda yaşadığı olumsuzluklara dikkat çekiliyor. 
     Türkiye’nin her ile havaalanı vaadi yüzünden 2,5 milyar dolarının çöpe gittiği belirtilen kitapta, istatistiklere dayanılarak şu ilginç tespitlere yer verildi 
     
     İLGİNÇ TESPİTLER 

     "Son 10 yılda Türkiye yüzde 32, Yunanistan ise yüzde 68 büyüdü. 
     Silah altındaki zorunlu askerlik yapan personel açısından Çin birinci, Türkiye ise ikinci sırada yer alıyor. Türkiye’de doğan her bin bebekten 35’i ölüyor. Türkiye’de her bin kişiden 68’inin otomobili var, bu rakam Avrupa Birliği’nden 461. 2000 yılında Türkiye’de kişi başına düşen elektrik tüketimi 1.878 kilovatsaat iken Yunanistan’da 4.439 kilovatsaat olarak gerçekleşti. 
     Yükseköğretimde okullaşma oranı ABD’de yüzde 81, Belçika’da yüzde 56, Türkiye’de ise yüzde 27. Bir Japon yılda 25, bir İsveçli 10, bir Fransız 7 kitap okuyor, Türkiye’de ise 6 Türk ancak bir kitap okuyabiliyor. Her ile bir havaalanı vaadi yüzünden 2,5 milyar dolar çöpe gitti. 2001 yılında günde ortalama 16 yolcunun kullandığı Süleyman Demirel Havaalanı’nda 51 teknisyen, 43 memur, 21 şoför, 36 itfaiyeci ve 37 hizmetli görev yapıyordu." 
     
     60 BİN TİNER BAĞIMLISI 

     Kitapta, Devlet Planlama Teşkilatı’nın DPT 2000 yılı verilerine dayanılarak, Türkiye’de 60 bin tiner bağımlısı çocuğun sokakta yaşadığına dikkat çekildi. 
     Türkiye’de 1980 yılından bu yana karayollarına harcanan parayla 12 bin 500 kilometre demiryolu döşenebileceği vurgulanan kitapta yayımlanan diğer tespitler şöyle 
     "Avrupa’da yolcu taşımacılığının yüzde 25’i, ABD’de yüzde 40’ı demiryolu ile gerçekleşiyor, bu oran Türkiye için yüzde 2. Türkiye’de her 3 CD’den biri, her 100 kitaptan 40’ı ve her 100 bilgisayar yazılımından 8’i korsan olarak satılıyor. 80 yaşındaki Türkiye Cumhuriyeti’nde 74 kez milli eğitim bakanı değişti. Son 50 yılda Türkiye’de 15 kez imar ve gecekondu affı çıktı. Ankara’nın yaklaşık yüzde 70’i gecekondu kabul ediliyor. 
     2000 yılı verilerine göre Türkiye’de araştırma geliştirmenin GSMH 
     içindeki payı binde 6 iken bu oran Fransa’da yüzde 2.1, Japonya’da yüzde 2.9 ve Finlandiya’da ise yüzde 3.3. Türkiye’de hükümetlerin ortalama görev süresi 1.5 yılı bile bulmuyor. Bugüne kadar ülkemizde mahkumlara yönelik ayrı genel af çıkarıldı. İngiltere’de 500 gram olan kişi başına yıllık diş macunu tüketimi Türkiye’de 55 gram olarak gerçekleşmektedir. Türkiye’de 150 bin aile kaçak elektrik kullanıyor, İstanbul’un yüzde 24’ü kaçak elektrik kullanıyor. Almanya’da kamuya ait 15 bin, Japonya’da 10 bin, İngiltere’de 12 bin araç varken bu rakam Türkiye için 125 bin. Gelişmiş ülkelerin hiçbirinde devlet lojman hizmeti vermiyor. Bizde ise kamunun elinde 237 bin lojman bulunuyor." Kitapta, Türkiye’nin IMF’ye en fazla borçlu ülkelerden olduğu ifade edilirken, IMF ile bugüne kadar 18 kez stand-by anlaşması imzalandığı kaydedildi. 

     
</TEXT>
</DOC>
