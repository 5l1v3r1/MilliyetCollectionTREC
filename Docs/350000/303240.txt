<DOC>
<DOCNO> 303240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/siyaset/siy02.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karar rüşvetle alındı' 
</HEADLINE>
<TEXT>


CHP lideri, YDK üyeleri ve Sarıgül'ü kastederek, "Küçük insanlarla kurultayda hesaplaşalım" dedi 


Mustafa Sarıgül'ün ihraç edilmesi talebinin reddedilmesiyle şoke olan CHP lideri Baykal, "kararın rüşvet ile satın alındığını" öne sürdü. Kararın ardından yöneticilerle durum değerlendirmesi yapan Baykal, ihraç talebine ret oyu veren YDK üyeleri ve Mustafa Sarıgül'ü kastederek, "Küçük insanlar bunlar, küçük insanlarla kurultayda hesaplaşalım" dedi. 
Genel Başkan, Parti Meclisi ve YDK seçimlerini gerçekleştirmek üzere ocak ayı içinde seçimli olağanüstü kurultay kararı alan Baykal, yazılı açıklamasında, Sarıgül'ün YDK üyelerine para verdiği iddialarını anımsatarak ağır bir suçlamada bulundu. 
Baykal'ın açıklamasında şöyle dendi 
"Söylentiler, YDK ile ilgili çok ciddi şaibenin ortaya çıkmasına neden olmuştur. Bir kurul üyesine rüşvet olarak poşet içinde para verilmiş olduğunun, kurul toplantısında bir disiplin kurulu üyesi tarafından açıkça ifade edilmiş olması, bu iddiaların somut bir gerçek olduğunu ortaya koymuştur. Tarihin hiçbir döneminde, CHP'nin hiçbir organında rüşvetle karar satın alındığının bir örneği yoktur." 

İki üye arasında kavga 
Baykal'ın ifade ettiği "Poşetle para verildi" iddiaları, YDK'da iki üye arasında kavgaya neden oldu. Sarıgül, savunmasını verip çıktıktan sonra, üye Cafer Dursun, diğer üye Ergün Aydoğan'a, "Ben sana poşetle para mı verdim kardeşim, gidip Genel Başkan'a söylemişsin" dedi. Ergün Aydoğan, "Poşetle para göndermedin mi" karşılığını verince, Dursun tazminat davası açacağını açıkladı. Bir süre önce Sarıgül'ün YDK üyelerine para verdiği iddia edilmiş, Baykal, konuyu MYK'da dile getirerek, bir YDK üyesinin kendisine konuyu anlattığını belirtmişti. Baykal'ı iddiayı iletenin Ergün Aydoğan olduğu ortaya çıkmıştı. Yönetimi şaşırtan ret kararında Baykal'cı olarak bilinen YDK üyesi Alper Karcıoğlu'nun son anda Sarıgül lehine oy vermesi etkili oldu. 


</TEXT>
</DOC>
