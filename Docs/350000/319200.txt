<DOC>
<DOCNO> 319200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun16.html </URL>
<DATE> 2005/02/28/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İsrail Abbas, ciddi lider görüntüsü veriyor 
</HEADLINE>
<TEXT>

     İsrail Başbakan Yardımcısı Şimon Peres, Filistin Devlet Başkanı Mahmut Abbas'ın bugüne kadar ''ciddi bir lider görüntüsü'' verdiğini söyledi. 
     Filistin'in müteveffa Devlet Başkanı Yaser Arafat ile 10 yıl önce Nobel Barış Ödülü'nü paylaşan Peres, Alman Focus dergisine yaptığı açıklamada, yeni Devlet Başkanı Abbas'ı aynı zamanda ''cesur bir kişi'' olarak niteledi. Peres, ''Abbas, bugüne kadar ciddi bir lider görüntüsü verdi. Kısa bir süre içinde Filistin bölgelerinde durumu değiştirdi'' dedi. 
     İsrail'in Gazze Şeridi'nden çekilmesinden sonra da Abbas'ın kendileri için muhatap olabileceğini belirten 81 yaşındaki Peres, ''Umarım teröristler onun siyasetini sabote etmezler ve Abbas da gücünü ve karakterini korur'' diye konuştu. 
     Peres, Abbas'ın radikal Hamas örgütünü siyasetin içine çekme çabalarıyla ilgili olarak ise ''Acaba Hamas şiddetten vazgeçip siyasete girmeye hazır mı Terörle siyaset aynı anda olmaz. Ya silahlar, ya da siyaset konuşur'' dedi. 
     Arafat'ın barış sürecindeki rolüyle ilgili olarak Peres, ''Arafat olmadan barış süreci başlamazdı. Ancak barış süreci onunla da devam edemezdi. Arafat çok çelişkili davranan bir kişiydi'' görüşünü savundu. 
     Abbas'ın yaptığı ateşkes çağrısını İsrail'in desteklediğini kaydeden Peres, ''Filistinlilerle çatışma değil, barış istiyoruz. Başarılı bir Filistin devletinin ortaya çıkışını biz de yaşamak istiyoruz'' dedi. 
     Peres, Doğu Kudüs'ün kurulacak bir Filistin devletinin başkenti olması konusunda da, ''Önce çözebileceğimiz konuları konuşalım. Çözemeyeceklerimizi konuşmayalım. Önce Filistin devletini kuralım. Sınır ve güvenlik konularını halledelim. Her şeyi topluca görüşme masasına koyarsak masa çöker'' şeklinde konuştu. 
     Ekonomik barış olmadan siyasi barışın sağlanamayacağını söyleyen Peres, Gazze Şeridi'nde işsizlik oranının yüzde 40'lara vardığına, çoğu insanın fakirlik sınırının altında yaşadığına dikkati çekerek, ''Sadece İsrail'in bu bölgelerden çekilmesi sorunları çözmez. Çözüm için zamana ihtiyaç var. Ayrıca Amerika ve Avrupa'nın mali yardımına gerek var'' dedi. 
     
</TEXT>
</DOC>
