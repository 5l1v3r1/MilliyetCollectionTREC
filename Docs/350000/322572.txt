<DOC>
<DOCNO> 322572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo01.html </URL>
<DATE> 2005/03/10/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
R. Madrid elendi... Şampiyonlar Ligi'nde dün gece... 
</HEADLINE>
<TEXT>

     Milliyet İNTERNET 

Şampiyonlar Ligi'nde Inter-Porto maçı dışında 2. tur karşılaşmaları tamamlanırken, Juventus Real Madrid'i kupanın dışına iterek çeyrek finale adını yazdırdı. Arsenal Bayern'i devirmesine rağmen elendi, Liverpool ve PSV deplasmanda da kazanarak ilk 8'e kaldı. 

İspanyolların rüya takımı Real Madrid, ilk randevuda 1-0 mağlup ettiği Juventus'a İtalya'da 2-0'la boyun eğdi ve Şampiyonlar Ligi'ne çeyrek finale bile çıkamadan veda etti. 
     Bernabeu'da Helguera'nın attığı kafa golüyle 1-0'ın avantajıyla İtalya'ya gelen Real Madrid, son 15 dakikaya kadar direndi. 75. dakikada sağdan gelen ortayı İbrahimovic kafayla indirdi, seken topu David Trezeguet muhteşem bir röveşatayla Real Madrid ağlarına gönderdi 1-0. 
     90 dakikası 1-0 sona eren mücadelede uzatma dakikalarına geçildi ve normal sürede hiç kart çıkmamasına rağmen 113. dakikada hem Tacchinardi hem Ronaldo kırmızı kart gördü ve iki ekip de 10 kişi kaldı. 
     Karşılaşmanın 116. dakikasına gelindiğinde Zalayeta defansın çıkardığı topa ceza sahası yayının üzerinde yerden düzgün vurdu ve skoru 2-0'a taşıdı. Zalayeta'nın sayısı Della Alpi'yi dolduran 65 bin seyirciyi ayağa kaldırırken, kalan dakikalarda Real Madrid gol bulamadı ve Juventus çeyrek finale adını yazdırdı. 
     Real Madrid ve Barcelona'nın elenmesiyle İspanya'nın Devler Ligi'nde temsilcisi kalmadı. 
     
     Arsenal Bayern'i devirdi ama... 

     İki hafta önce Almanya'da Arsenal'i 3-1'le geçen Bayern Münih, Highbury'de rakibine 1-0 yenilmesine rağmen çeyrek final bileti aldı. 
     Arsenal'in Fransız yıldızı Henry'nin 66. dakikadaki golü İngiliz ekibine yetmedi. 
     
     Liverpool fırtınası Almanya'da da esti 

     İlk maçta sahasında Leverkusen'i 3-1 yenmeyi başaran Liverpool, deplasmanda da 3-1 kazandı ve çeyrek finale yükseldi. 
     İlk yarım saatte Luis Garcia'nın golleriyle 2-0'ı yakalayan Liverpool, Çek forveti Milan Baros'la 67'de skoru 3-0'a taşıdı. Leverkusen şeref sayısını 87. dakikada Krzynowek ile buldu. Premier Lig'de kötü günler yaşayan Liverpool, iki maçta da kazanarak Şampiyonlar Ligi çeyrek finalistlerini arasına adını yazdırdı. 
     
     PSV'nin yıldızı Monaco'da parladı 

     Hollanda'nın Devler Ligi'ndeki tek temsilcisi PSV Eindhoven, geçtiğimiz yılın finalisti Monaco'yu Fransa'da 2-0 geçerek çeyrek finale çıktı. 
     22 Şubat'taki ilk maçta 1-0 galip gelen PSV, rakibini 27'de Hesselink ve 69'da Beasley'in sayılarıyla sahasında bozguna uğrattı. Ev sahibi ekipten Givet 76. dakikada kırmızı kart gördü. 
     

     
</TEXT>
</DOC>
