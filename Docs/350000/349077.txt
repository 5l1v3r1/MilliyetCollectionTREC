<DOC>
<DOCNO> 349077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/yazar/tamer.html </URL>
<DATE> 2005/06/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İnsanların en üretken olduğu yaş, 29 olamaz 
</HEADLINE>
<TEXT>

Araştırma yeni, ama paradigma eski Artık yaratıcılığın yaşı yok. 60'lık - 70'lik okurlarımızdan kampanyamız için parlak fikirler bekliyorum 

Tatile çıkıyorum. 2 hafta. Hem de yaz başında Üstelik bir mecburiyet de yokken... Olacak iş değil. 
Mecburiyet de ne demek derseniz, örneğin geçen yıl yaz iznine göz ameliyatı olmak için ayrılmıştım. 
Laf aramızda bendeniz işimi pek severim. Haftanın 6 günü gazetede masamın başındayımdır. Kolay kolay izne ayrılamam. O yüzden yaz tatiline çıkmam genelde ağustosun ikinci yarısını bulur. 
Bu yıl, gazetede giderek sayıları artan kalabalık bir ekiple ve fevkalade keyifle sürdürdüğümüz "Baba Beni Okula Gönder" kampanyası tüm hızıyla sürerken bendeniz sizlerden izin istiyorum. Bu kez yorgunluk gidermek ya da sağlık nedeniyle değil, sahici bir tatil için... 
Okula gidemeyen kızlarımızı 2 haftalığına sizlere emanet ederek... 
Ve yazmadığım süre içinde de yaratıcı önerilerinizi bekleyerek... 
Göndereceğiniz e - posta ve faks mesajları için sekreterim Alev Balcı, pazar hariç 6 gün görevinin başında. Telefonu 0212 505 63 17. 

Üniversiteli gençlere 
Örneğin üniversiteli gençlerimiz, kendi aralarında 4'er - 5'er kişilik gruplar oluşturarak, Anadolu'da derslik ya da kız yurdu olmadığı için okuma olanağından yoksun kız çocuklarıyla 3 - 4 günlüğüne biraraya gelebilirler. Çağdaş Yaşamı Destekleme Derneği işbirliğiyle gidecekleri yöreyi tespit edip, kendilerine ücretsiz güvenlikli kalacak yer bulabilirler. Okula kaydolmak için gece yarısı kuyruğa girip, derslik olmadığı için eli boş dönen okul çağındaki çocuklarla buluşmak, onların sorunlarını dinlemek, günlük hayatlarına katılmak, en acil ihtiyaçlarını tespit edip en uçuk hayallerini paylaşmak, eminim gençler için hafızalarından silinmeyecek bir deneyim olacaktır. 

Valilerimize... 
Ya da gazetemizin eğitim seferberliğinde bugüne kadarki en yaratıcı önerinin sahibi Osmaniye Valisi İsa Küçük'le yaratıcılıkta yarışabilirsiniz. Haberi gazetemizde daha önce yer aldı. Osmaniye'de kamu kurumlarında çalışan memurlarının maaşlarının A bankasına değil de B bankasına yatırılması karşılığında ellerine her yıl geçen 300 - 400 bin YTL ile genelde kurumların dekorasyon, mobilya ve araba ihtiyacı karşılanırmış. Bizim eğitim seferberliğini görünce, Vali Bey'in aklına bu yılki 450 bin YTL'yi Osmaniye'ye Ortaoğretim Kız Yurdu yapılması için kullanmak gelmiş. Tabii çok sevindik. 250 kişilik kız yurdunun temeli geçen hafta atıldı. Eylül'de 250 kız daha okula kavuşacak. Vali Bey şimdi, Osmaniye'de yaratılan bu modelin bütün illerde uygulanması için yasa teklifi hazırlanması için uğraşıyor. Eminim başaracak, zira geçmişte benzeri bir başarısı daha var Belediye imar planlarında kamu kurumlarının yanı sıra okul yapılması için de arsa tahsisine yönelik yasa tasarısı hazırlanmasına ön ayak olmuş ve bu tasarı TBMM'den geçerek yasalaşmış. 

Yaratıcılığın yaşı yok 
Geçen gün gazetemizde bir haber vardı. Amerikan Ulasal Ekonomik Araştırmalar Bürosu'na göre insanların en üretken olduğu yaş 29'muş. Yıllar boyu süren araştırmaları yorumlayan Amerikalı uzmanlar, "eğitim ve enerji kombinasyonunun en üst seviyede olduğu yaşın 29 olduğu görüşünde birleşmişler. Hatta tarihten örnekler verilerek pek çok keşfin bu yaşta yapıldığına işaret etmişler. 
Bana sorarsanız araştırmanın pek çok zayıf halkası var 
1 Bu varsayım, insan ömrünün son dönemde 30 yıl uzadığını dikkate almıyor. 
2 Bilginin bu kadar kolay paylaşıldığı günümüzde eğitimin hayat boyu sürdüğünü es geçiyor. 
3 Tıptaki gelişmelerin sadece insan ömrünü uzatmakla kalmayarak, yaşamın kalitesini de yükselttiğini gözardı ediyor. 

Bazı insanlar yaşsız 
Beni çevremde artık çoğu insan yaşsız. 60 yaşındaki, 35'indekinden daha dinamik, hayat dolu ve üretken. Kendi hesabıma ben, doğruları el yordamıyla bulmaya çalıştığım 29 yaşımın kafa karışıklığına dönmeyi asla istemem. Yıllar geçtikçe kendimi daha dinamik ve üretken hissediyorum. Çünkü hayatımda neleri "istemediğimi" artık gayet iyi biliyorum dahası istemediğim şeyleri hayatımdan çıkartmayı, şimdi çok daha kolay beceriyorum. Size de hararetle tavsiye ederim. 



</TEXT>
</DOC>
