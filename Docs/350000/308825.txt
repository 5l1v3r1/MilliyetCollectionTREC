<DOC>
<DOCNO> 308825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun21.html </URL>
<DATE> 2005/01/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yuşçenko Moskova'ya geliyor 
</HEADLINE>
<TEXT>

     Ukrayna'da dün yemin ederek devlet başkanlığı görevini devralan Viktor Yuşçenko, ilk yurtdışı gezisini bugün Rusya'nın başkenti Moskova'ya yapacak. 
     İzvestiya gazetesi, bu ziyaretin Rusya açısından o kadar da sevinilecek bir durumu oluşturmadığını belirterek, ''Rusya, seçim döneminde yaptığı hatalar nedeniyle Ukrayna ile ilişkilerini yeniden kurmak zorunda. Ama o kadar da kolay olmayabilir. Çünkü Rus siyasi elitleri, şu ana kadar ısrarla Yuşçenko'yu yok saydı ve bu taktiğin başarılı olmadığı artık anlaşıldı'' görüşüne yer verdi. 
     Bu durumda yapılması gerekenin, Ukrayna'ya karşı mantıklı ve sağduyulu siyaset izlenmesi olduğunu kaydeden İzvestiya, var olan siyasi gerçekleri kabul ederek, Ukrayna'nın yeni yönetimiyle ortak dil bulmaya çalışılması gerektiğini belirtti. 
     Bunu yapabilmek için gerekli potansiyele iki ülkenin de sahip olduğu ifade edilen haberde, Rusya ile Ukrayna arasında geçmişten gelen güçlü ekonomik bağlar bulunduğuna dikkat çekildi. 
     Ukrayna'nın Rusya'nın enerji kaynaklarının taşınmasında transit ülke konumunda bulunmasının, işbirliğinin karşılıklı çıkarlar temelinde gelişmesine olanak sağladığı belirtilen haberde, Rus şirketlerinin Ukrayna'da büyük ve önemli çıkarları bulunduğuna işaret edildi. 
     İki ülke ilişkilerine artık siyasetin değil, ekonominin yön vermesi gerektiği kaydedilen haberde, ''Çünkü siyasetin karşılıklı güvensizlik duygusunu körüklemesi olasılığı bulunuyor'' denildi. 
     Yuşçenko iktidarında Ukrayna'nın Batı'ya yöneleceğinin şimdiden belli olduğu, ancak bu yönlenmenin derecesinin Rusya'ya da bağlı bulunduğu ifade edilen haberde, şu görüşlere yer verildi 
     ''Evet, Yuşçenko'nun yakın çevresinde tümüyle Batı yanlısı olan bir kesim var. Ama aynı zamanda Rusya faktörünün önemli olduğunu bilen insanlar da var. İşte bu insanlarla olumlu ilişkiler kurmanın yolları aranmalı. Tabii, geleneksel olarak Rusya yanlısı olan kesimler ve Ukrayna Kilisesi ile de ilişkiler korunmalı. Ama asıl önemlisi, Ukrayna'nın bağımsız bir ülke olduğu gerçeğini kabul etmek ve er ya da geç bir gün Rusya'ya dönecek bir toprak parçası olmadığını görmek. Elbette komşumuza saygı göstermeyi lafta bırakmamamız gerekiyor''. 
     Victor Yuşçenko'nun bugün Moskova'ya bir çalışma ziyareti yapacağı belirtilen haberde, ''Aslında sıkışık programa bakınca, sanki Yuşçenko Moskova'ya mecbur olduğu için geliyormuş izlenimi veriyor. Belli ki bu yıldırım ziyaret sırasında Putin ile Yuşçenko, değil bütün sorunları çözmek, bunları doğru dürüst konuşma fırsatı bile bulamayacak. Sadece tanışmış olacaklar'' denildi. 
     İzvestiya, Yuşçenko'nun asıl önemli ziyaretinin, Strasbourg ve Brüksel'e olacağını belirterek, Ukrayna'nın yeni liderinin, ülkesinin Avrupa Birliği üyeliği için önemli görüşmeler yapacağını kaydetti. 
     
</TEXT>
</DOC>
