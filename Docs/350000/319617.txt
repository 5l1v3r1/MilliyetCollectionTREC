<DOC>
<DOCNO> 319617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko41.html </URL>
<DATE> 2005/03/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
BDDK Başkanı Bankalarımız kar anlamında, sineğin yağını çıkarıyor 
</HEADLINE>
<TEXT>

     Bankacılık Düzenleme ve Denetleme Kurulu BDDK Başkanı Tevfik Bilgin, bankaların mali bünyesine zarar verecek bir uygulamanın artması karşısında, bankalara rağmen her türlü tedbiri alma yetkisinin bulunduğunu, gerekirse bu tedbirleri uygulayabileceğini söyledi. 
     Bilgin, Ege Üniversitesi İktisadi ve İdari Bilimler Fakültesi, İletişim Fakültesi ve İzmir Televizyonu tarafından düzenlenen söyleşide öğrencilerle sohbet etti. 
     Bilgin, Türk bankacılık sisteminin aktif büyüklüğünün 230 milyar dolar, mevduatın ise 148 milyar dolara ulaştığını, banka sayısının ise 48'e indiğini söyledi. ''Bir bankayı soymanın en kolay yolunun, o bankanın sahibi olmaktan'' geçtiğini kaydeden Bilgin, geçmişte çok kolay verilen lisansların, önemli sorunlara neden olduğuna dikkati çekti. 
     Bankacılık sisteminde toplam aktiflerin milli gelire oranının yüzde 75 olduğunu kaydeden Bilgin, bu oranın son dönemde hızla artışa geçtiğini belirtti. Bilgin, toplanan mevduatın kredi olarak kullandırılması oranının yüzde 52'lere çıktığını ifade ederek, şunları söyledi 
     ''Bu oran her geçen gün yükseliyor. 1990-2000 yılı arasında bankalarımız maalesef, topladığı mevduatı Hazine bonosuna yatırmıştır. Güzel karlar elde etmişlerdir. Enflasyon da yüksek olduğu için oksijen çadırı vazifesi görmüştür. O dönemde küçük detaylarla ilgilenilmemiştir. Ama bankalarımız bugün bunların analizin yapmaya çalışıyor. Kar anlamında sineğin yağını çıkarmaya çalışıyor. Ama zamanında o kadar büyük oksijen çadırında, bunlar iyi hesaplanamıyordu.'' 
     
     KREDİ KARTLARI VE TAKSİTLER 
     Kredi kartlarıyla ilgili düzenlemenin 10 yıldan bu yana yapılmaya çalışıldığını, ancak geçen yıl kredi kartı hacimlerinin artmasının bu konuya daha fazla ilgi gösterilmesine neden olduğunu dile getiren Bilgin, şu bilgileri verdi 
     ''Kredi kartı Türkiye'deki kullanımı itibarıyla bir kısım kart hamilleri ve bir kısım bankalar tarafından farklı algılanan bir enstrüman olmuş. Bir kısım kullanıcılar kredi kartlarını hayatlarını devam ettirmek için kullanıyorlar. Hayatı kolaylaştıracak bir araç gibi algılanmıyor. Sorun takip oranı maalesef artma eğiliminde. Amaç, tüketici kadar bankaların da menfaatlerini korumaktır. Amaç kredi kartını öldürmek değil. Böyle bir şey düşünülemez. Bizim ismimiz Bankacılık Düzenleme Kurulu'dur, Bakkallar Düzenleme Kurulu falan değildir. Böyle yaklaşım sergilenmesinin mantığını anlamış değilim. Herkesin görüşlerini değerlendireceğiz.'' Kredi kartına taksit uygulamasının dünyada Türkiye ile birlikte Yunanistan, İsrail ve Brezilya gibi ülkelerde de yapıldığını, ancak taksitlerin en fazla 6 ay olarak alındığını ifade eden Bilgin, Türkiye'de ise 20-24 aya varan vadelere ulaştığını anlattı. Bankaların da bu durumdan rahatsız olduğunu ve konuyla ilgili bir düzenleme yapılmasını talep ettiğini söyleyen Bilgin, şöyle devam etti 
     ''Bankacılarımızın birçoğu, 'Evet bu iş çığırından çıktı. Akıntıya kapıldık, geri duramıyoruz. Lütfen bu konuda aramızda anlaşamazsak siz bir düzenleme yapın diyor. Ben de bir düzenleme yapma gayreti içinde olabileceğimizi onlara hissettirdim. Ama Mümkünse siz kendiniz anlaşın, aranızda bu akıntıya kapılmayı düzenleyin dedik. Ama çok ilginçtir bunu söyleyen bankacılarımız başka başka açıklamalar yapıyor. BDDK Başkanı olarak bankaların mali bünyesine zarar verecek bir uygulamanın artması karşısında, bankalara rağmen her türlü tedbiri alma yetkim var. Bunu da gerekirse bütün cesaretimle alırım. Ama bunu öncelikle bankalarımızın oturup düzenlemesini isterdik, hala istiyoruz ve bekliyoruz.'' Bankaların, Banka ve Kredi Kartları Yasa Taslağı'na itiraz edebileceği pek fazla bir husus olduğuna inanmadığını da belirten Bilgin, ileride bu enstrümanın başına gelebilecek kazalara ve bu enstrümana karşı oluşabilecek soğukluğa karşı önlem almak istediklerini ifade etti. 
     
     YABANCI BANKALARIN PAYI 
     Bilgin, Türk bankacılık sisteminin personel kalitesi, teknolojisiyle çok iyi durumda olduğunu ve kriz tecrübesinin de olması nedeniyle önemli avantajları bulunduğunu kaydetti. Bankacılık sektörünün diğer sektörler arasında AB'ye en uyumlu sektör olduğunu belirten Bilgin, kredi verilen müşterilerin bilançolarındaki iyileşmeye paralel olarak tam uyumun sağlanabileceğini ifade etti. 
     Bilgin, bir soru üzerine, bankacılık sistemi içinde yabancı sermayenin payı ve bankaların fona devriyle ilgili konularda Bankalar Kanunu taslağına aktardıkları görüşler hakkında bilgi verdi. 
     Türk bankacılık sistemi içinde yabancı bankaların yüzde 3-4 düzeyinde olan payının artış eğiliminde olduğunu, bu yıl içinde bu oranın daha da artacağını tahmin ettiğini söyleyen Bilgin, şöyle devam etti 
     ''Ben bu gibi yaklaşımlarda, ileride yabancı bankaların payı belli bir orana geldiğinde ekonominin tüm oyuncuları oturup bir şekilde karar verilip, bunun dizayn edilmesi gerekir dedim. Benim yaklaşımım, bu kadar basit, bu kadar sınırlıydı. Bizim taslağımızda bankalar ve finansal hizmetler kanunu tasarısı taslağında fona devir hükmü yoktur. Geçmişteki fona devirlerde bankaların aktifi maalesef patronların, pasifi devletin olmuştur. Bunun artık değişmesi gerektiğini, tasfiye edilmeleri gerektiği şeklinde tasarıda görüşümüz vardı. Bu şekilde sevk ettik. Görüşümüz bu kadar net.'' 
     
</TEXT>
</DOC>
