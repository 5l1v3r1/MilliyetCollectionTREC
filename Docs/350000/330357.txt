<DOC>
<DOCNO> 330357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun40.html </URL>
<DATE> 2005/04/05/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Kırgızistan geçici devlet başkanı Bakiyev Seçimler 26 Haziran'da 
</HEADLINE>
<TEXT>

     Kırgızistan'ın geçici Devlet Başkanı ve Başbakanı Kurmanbek Bakiyev, Avrupa Güvenlik ve İşbirliği Teşkilatı'nın AGİT erken tarih olduğu yönündeki açıklamasına karşın, devlet başkanlığı seçiminin 26 Haziran'da kesin olarak yapılacağını açıkladı. 
     Kırgız Haber Ajansı'na KABAR demeç veren Bakiyev, devlet başkanlığı seçimiyle ilgili çalışmaların anayasa çerçevesinde yürütüleceğini, seçimin 26 Haziran'dan sonraki bir tarihte yapılmasının mümkün olmadığını ifade etti. 
     AGİT ve diğer bazı Batılı örgütlerin ''devlet başkanlığı seçiminin 26 Haziran'da yapılması gerçekçi değil ve aceleye getiriliyor'' açıklamasına tepki gösteren Bakiyev, ''Bu, AGİT'in fikri'' dedi. 
     Bakiyev, anayasanın devlet başkanlığı seçiminin üç ay içinde yapılmasını öngördüğünü hatırlatarak, ''Orada üç aydan sonra değil, üç ay içinde yazıyor'' şeklinde konuştu. Kurmanbek Bakiyev, bu ifadeye göre bir ay sonra veya iki ay sonra da seçim yapılabileceğini, ama üç ayı aşmaması gerektiğini vurguladı. 
     Kırgızistan'ın milletvekili seçimlerinden yeni çıktığını hatırlatan Bakiyev, yeni seçim yasasına göre seçim bölgelerinin belirlendiğini, seçim komisyonlarının tespit edildiğini, dolayısıyla seçimleri yapacak hazır bir ekibin bulunduğunu söyledi. Bakiyev, halkın seçime hazır olduğunu belirterek, ''Onlara sadece adayları göstermek gerekiyor. Onlar seçime katılacak. Ben bu konuda hiçbir problem görmüyorum'' diye konuştu. 
     
     ''KULOV'UN DAVASI İÇİN AÇIK MAHKEME KURULMALI'' 
     Kırgızistan'ın geçici Devlet Başkanı ve Başbakanı Bakiyev, kendisi için en büyük rakip olarak gösterilen Ar-Namıs Partisi lideri Feliks Kulov'un davasının ise kurulacak bir açık mahkemede görülmesi gerektiğini söyledi. 
     Kulov davasıyla ilgili çeşitli iddialar dile getirildiğini belirten Bakiyev, bu konuda daha önce de kendisine sorular sorulduğunda, ''Kulov'un yargılanma sebeplerini bilmeden, hangi maddelerden yargılandığını bilmeden, hiçbir dosyasını görmeden görüş açıklamanın zor olduğunu söyledim'' dedi. 
     Bakiyev, Kulov ile görüşmesinde kendisine, ''Eğer bu konuda siyasi karar almak gerekiyorsa, bunun yapılabileceğini söyledim'' dedi ve bu durumda sivil toplum örgütleri ile medya temsilcilerinin de katıldığı bir açık mahkeme kurulması gerektiğini ifade etti. 
     Bu mahkemede, ''Kulov'un neden yargılandığı, adil veya haksız yargılanıp yargılanmadığının görüleceğini'' söyleyen Bakiyev, ''Böylece kendisinin adil veya haksız yargılandığı ortaya çıkacak ve tüm davayla ilgili kesin karar alınacaktır'' dedi. Bakiyev, Kulov'un aklanmasına ilişkin özel karar almadığı, çünkü onu rakibi olarak gördüğü şeklinde iddiaların ortaya atıldığına dikkati çekerek, ''Ama benim tarafımdan hiçbir baskı yok. Ben bu davanın açık mahkemede görülmesi ve sorunun kökten çözülmesinden yanayım'' diye konuştu. 
     
</TEXT>
</DOC>
