<DOC>
<DOCNO> 338335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/spo04.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'ten hücum emri 
</HEADLINE>
<TEXT>


Trabzon Teknik Direktörü, deplasmanda oynamalarına rağmen Fenerbahçe önünde ofansif bir futbol anlayışı benimseyeceklerini söyledi 


Trabzonspor Teknik Direktörü Şenol Güneş, Fenerbahçe maçındaki taktiğini, "Ya hep, ya hiç" üzerine kuracak. 
Fatih, Gökdeniz, Yattara ve Szymkowiak gibi hücum yönü yüksek oyuncuların tümünü oynatmayı planlayan Güneş'in Mehmet Yılmaz - Adem Koçak arasındaki tercihte ise zorlandığı, son kararını maç saatinde netleştireceği bildirildi. Şenol Güneş'in Mehmet Yılmaz'ı rakip savunmaya baskı uygulamak için kullanmak istediği, Adem'i de Ankaragücü maçındaki formu ve attığı gollerden dolayı düşündüğü öğrenildi. 
Tecrübeli hoca, galibiyet için ilk yarıda skor avantajını yakalamaları gerektiğini vurguladı. 

Yıldızlara görücü var 

Avrupa'nın ünlü kulüplerinin menajerlerinin Fenerbahçe maçını izleyeceği kaydedildi. İngiltere'nin Everton Kulübü Gökdeniz'i, Newcastle United ise Fatih ve Hüseyin'i yakın markaja alırken, İtalya'nın Juventus Kulübü'nün de hem Gökdeniz, hem de Szymkowiak'ı takip edeceği bildirildi. 


</TEXT>
</DOC>
