<DOC>
<DOCNO> 347357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/spo01.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay olmak zor 
</HEADLINE>
<TEXT>


Futbolcu Rıza olarak birçok kupa kazandığını belirten Beşiktaş'ın hocası, "Ama teknik adam olarak buralara gelmek için sıfırdan başladım" dedi, camiaya kendini kabul ettirdiğini söyledi 

ÖZEL RÖPORTAJ 

BİLAL MEŞE 


Çaykur Rizespor'un başında İstanbul'a geldi, hafta sonunda Beşiktaş'ın başında sahaya çıktı. O, Beşiktaş'ın Kaptanı Rıza Çalımbay'dı ama bu kez teknik direktör olarak takımının başındaydı. Üstelik, kendi ifadesiyle, "dağılmış, güvenini kaybetmiş" bir takım devralmıştı. 

'Zor dönemde geldim' 
Çok zor bir dönemde göreve başladığını söyleyen Rıza hoca, "Beşiktaş'ta futbolcu olarak çok şampiyonluklar yaşadım. Ama futbolculuk bitti mi her şey bitiyor. Teknik direktör olmak için, buralara gelmek için sıfırdan başlıyorsun. İş başı yaptığımda kendimi camiaya ve yönetime kabul ettirmemiz gerekiyordu. İyi gittiğimizi ve teknik heyet olarak kendimizi kabul ettirdiğimizi düşünüyoruz" dedi. 

'6 transfer olacak' 
Bu sezona daha avantajlı başlayacaklarına dikkat çeken Rıza Çalımbay, en fazla 6 futbolcu transfer edeceklerini ifade etti, kadrodaki futbolcu sayısını da 26-27'ye düşüreceğini belirtti. Çalımbay şunları söyledi "Aslında bizim en büyük transferimiz, oyuncularımızın kapasitesini en yükseğe çıkartmak olacak." 
Siyah - Beyazlı ekibe geldikten sonra birçok maçtan keyif aldığını kaydeden Beşiktaş Teknik Direktörü, en sıkıntılı karşılaşmalarının Fenerbahçe ve Denizlispor'a karşı olduğunu, Ankaraspor maçında da çok sevindiğini belirtti. Çalımbay, eksik kaldıkları maçta, futbolcuların kazanma arzularının kendisini umutlandırdığını söyledi. 

'Daum futbolla yaşar' 
Bugüne kadar görev yaptığı Gordon Milne, Stankoviç ve Daum'dan çok şey öğrendiğini ve etkilendiğini söyleyen Çalımbay, Fenerbahçe Teknik Direktörü Daum hakkında da şu yorumu yaptı "Çok hırslı biridir. İşini çok sever. Futbolla yaşar. Zaman zaman hata da yapar, her teknik adam gibi." 
Rıza Çalımbay, takımdaki oyuncuları da şöyle yorumladı 
Cordoba ve Pancu yeni sezonda daha iyi yerlere gelecek.Sergen konusunda her şeyi yönetime bıraktım. Yönetim anlaştıktan sonra benim için problem değil. Ama 18 yaşındaki Sergen'le şimdiki Sergen bir değil. Biraz taşın altına elini koyması lazım. Denizli maçında 9 kişiyken çok çalıştı, gol attırdı. Kendini o kadar maça vermiş ki, 90 dakika sonunda Sergen bayılıyordu. Ben böyle Sergen istiyorum. Tümer ben ilk geldiğimde çok gayretliydi, çok çalıştı ama ortada hedef kalmayınca istikrarı yakalaması zorlaştı.İbrahim Akın bana göre Türkiye'nin en yetenekli oyuncularından bir tanesi ama istikrarı bulması lazım. Bunu yaptığında Beşiktaş'ın en büyük transferlerinden bir tanesi olur. 

'Futbola minnettarım' 
Bulunduğu konumun diğer yerli teknik adamlar açısından da önemli olduğunu belirten Rıza hoca, "Burada göstereceğim başarı, diğerlerinin de önünü açacak. Herkes yavaş yavaş yerli antrenör düşünmeye başlayacak. Bu çok önemli. Biz tam zamanında geldik buraya" diye konuştu. 
Futbolun kendisi için hayat tarzı olduğuna dikkat çeken Rıza hoca, "Futbolu seviyorum ve ona minnettarım. Futbol sahasında çok şey kazandım. Çevrem, ailem, herkes iyi durumlara geldi. Hiçbir zaman nankörlük yapmadım" dedi. 

'Kader elimizde' 
Milli Takımımız'ın Dünya Kupası elemelerindeki şansına da değinen Beşiktaş'ın teknik patronu, şunları söyledi "Yunanistan'ı yeneriz. Yenmemiz gerek. Son iki maçı kazanmalıyız. Artık ipler bizim elimizde. Bundan sonra Türkiye kendi kaderini kendi çizecek. Onun için Milli Takımımız'ı çok iyi hazırlamak lazım." 

Demirören 1 yaşında 

Beşiktaş Başkanı, koltuğundaki ilk yılını tamamladı. Demirören, 365 günde başarılı olduklarını söyledi 

ORHAN YILDIRIM 

Yıldırım Demirören, Beşiktaş başkanlığındaki ilk yılını bugün tamamladı. Demirören, koltuğundaki 365 günü Milliyet'e değerlendirdi. Siyah - Beyazlı ekibin patronu, geçen bu süreçte yönetimini futbol dışında başarılı bulduğunu belirtti. 
Amatör branşlarda zirveye ulaştıklarına dikkat çeken Yıldırım Demirören, "Çalışan insan hata yapar. Bizler de sürekli çalıştığımız için elbette hatalarımız oldu. Özellikle idari alanda. Ama yapılan haklı eleştiriler sonrası bunlardan döndük. Önemli olan da budur. Yanlışlardan ders çıkardık" diye konuştu. 
En çok eleştiri aldığı borçlara da değinen Beşiktaş Başkanı şunları söyledi 
"Her kulübün borcu ve alacağı var. Ama bizde bunu sırf kulübe zarar vermek için gündemde tutanlar var. Bugün Türkiye'de borçsuz bir kulüp, şirket var mı " 

Dönen dönene 

Beşiktaş'ta kiralık futbolcular yuvaya döndü. Okan Koç'tan kamp için pasaportu istenirken, Ümit Aydın da yeni sözleşmeye imza atmak için yönetimin çağrısını bekliyor. Ayrılacağı belirtilen Fatih Sonkaya da eşyalarını toplayıp Hollanda'ya gitti. Öte yandan sakatlığı nedeniyle ikinci yarıda takımdan uzak kalan İbrahim Üzülmez de dün fizyoterapist Cem Türker eşliğinde çalıştı. 


</TEXT>
</DOC>
