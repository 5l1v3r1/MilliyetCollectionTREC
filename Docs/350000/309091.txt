<DOC>
<DOCNO> 309091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/yasam/yas08.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Köpek ezen sürücü bin pişman oldu 
</HEADLINE>
<TEXT>



Eskişehir'de, 3 ay önce bir köpeğe çarpan sürücüye ceza yağdı. 
Eskişehir Hayvanları Koruma Derneği Başkanı Ayten Tutkun'un verdiği bilgiye göre, 13 Ekim 2004'te Macide Koyun'un 'Bıdık' adlı yavru köpeğine çarparak ağır yaraladıktan sonra kaçan sürücünün Şemsettin Güler olduğu belirlendi. Koyun da, dernekten yardım istedi. Derneğin savcılığa suç duyurusunda bulunması üzerine, önce İl Çevre ve Orman Müdürlüğü, 5199 sayılı kanun gereği yaraladığı köpeği veterinere götürmediği gerekçesiyle Güler'e 250 YTL para cezası verdi. Savcılık soruşturması nedeniyle de, 'ön ödemeye tabi suç kapsamında' 230 YTL ceza kesilen Güler bu ödemeleri yapınca, hakkında takipsizlik kararı verildi. 

'Dönüp yine ezdi' 
Koyun'un, 'Bıdık'a çarptığını görüp ikaz ettiği Güler'in, geri manevra yaparak yeniden köpeğin üzerinden geçtiğini savunan Tutkun, "Koyun, 400 YTL tutan tedavi masrafları için alyansını sattı. Sürücüden bunu da istedik. Güler, manevi tazminat davası açılmaması koşuluyla kabul etti" dedi. 
Bu davanın, Türkiye'de 5199 sayılı kanuna göre kesilen ilk ceza ve TCK'ye göre verilen ilk mahk miyet kararı olması nedeniyle emsal teşkil edeceği için önem taşıdığını belirten Tutkun, hayvanlara daha iyi bir yaşam sunulması için herkese görev düştüğünü söyledi. 


</TEXT>
</DOC>
