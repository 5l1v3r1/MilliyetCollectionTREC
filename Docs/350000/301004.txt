<DOC>
<DOCNO> 301004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/siyaset/siy01.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de şimdi de Kadıköy depremi 
</HEADLINE>
<TEXT>


ANKARA ANKA 


CHP'de, Şişli Belediye Başkanı Mustafa Sarıgül krizinin ardından şimdi de Kadıköy Belediye Başkanı Selami Öztürk sarsıntısı yaşanıyor. İçişleri Bakanlığı Mülkiye Başmüfettişi Tamer Akalın'ın hazırladığı raporda, Öztürk'ün, kamu görevlilerine rapor hazırlatarak kurdukları kooperatiflerden trilyonlarca liralık rant elde ettiği öne sürüldü. Rapordaki iddialar şöyle 
"1994'te Belediye Meclisi'nden hukuka aykırı olarak aldığı yetkiyi kullanan Öztürk, Kadıköy'de kurdurulan 29 ayrı kooperatife 'Yoksul ve Muhtaç' belgesi aldırtarak, Hazine arazilerini 10 yıl vadeyle çok ucuza verdi. 'Hile ve haksız çıkar sağlama' yöntemi kullanılarak, orman içi ve orman kenarı yerlerde villa tipi havuzlu konutlar bile yapıldı. Olay, tipik bir 'Gecekondu Önleme' yolsuzluğunu andırıyor. Birçok bürokrat için, belediyelerle anlaşmalı olarak malvarlığı konusunda da 'yalan' beyannameler düzenlendi." Raporda, Öztürk'ün daha önce 29 kooperatife yaptığı arsa tahsisi nedeniyle yargılandığı, buna rağmen Emniyet mensuplarıyla usulsüz arsa tahsisine devam ettiği de öne sürüldü. 
Danıştay 2. Dairesi, müfettiş raporlarını inceledikten sonra Öztürk, Başkan Yardımcısı Mustafa Demircan ve 10 encümen üyesi ile 3 Kıymet Takdir Komisyonu üyesinin yargılanmasına karar verdi. İstanbul Başsavcılığı da, bu kişiler hakkında "görevi kötüye kullanma ve ihmal"den 3 yıl hapis istemiyle dava açtı. 


</TEXT>
</DOC>
