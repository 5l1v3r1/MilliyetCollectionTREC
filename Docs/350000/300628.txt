<DOC>
<DOCNO> 300628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo20.html </URL>
<DATE> 2004/12/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Mosturoğlu Şike ve mafya ile mücadele edeceğiz... 
</HEADLINE>
<TEXT>

     Futbol Federasyonu Başkanvekili Şekip Mosturoğlu, şike ve mafya ile mücadele edeceklerini, ancak futbolu bir marka olarak korumanın da en önemli görevleri olduğunu söyledi. 
     Türkiye Spor Yazarları Derneği tarafından düzenlenen, ''42. Yıl Sporun Zirvesi'' seminerinde konuşan başkanvekili Mosturoğlu, futbolun hobi için yapılan boyutları aştığını belirterek, ''Futbol Federasyonu olarak futbolun ekonomisini büyütmek için marka haline getirmemiz gerekiyor. Bu sadece Türkiye'de değil tüm dünyada futbolu yönetenlerin isteği'' dedi. 
     Mosturoğlu, temiz futbolu sağlayabilmek için yasadan doğan haklarını kullanacaklarını kaydederek, ''Şike iddialarını belgesi varsa sonuçlandıracağız. Ancak, geçmiş dönemlerde yaşanan bazı olayları basın aracılığıyla kamuoyuyla paylaşan insanlar, bilgilerini bizimle paylaşmalarını istediğimizde ya bunu yapmıyorlar, ya da kamuoyuna aktardıklarını bize aktarmıyorlar'' diye konuştu. Mosturoğlu, futbolun geliştiği İspanya, İtalya, İngiltere gibi ülkelerde de şike, mafya iddialarının zaman zaman gündeme geldiğini, ancak yaratılan futbol markasına zarar gelmemesi için sorunların futbol ailesi içinde çözüldüğünü dile getirerek, şunları söyledi ''Futbolun geliştiği bu ülkelerde markaya zarar gelmesine izin verilmiyor. Biz de şike, mafya ve tribünlerdeki düzensizlikle mücadele edeceğiz. Ancak, markanın da zarar görmesini istemiyoruz. Bu markayı korumak zorunda olduğumuzun bilincindeyiz. Bize gelen her türlü iddiayı kamuoyu ile paylaşıp sonuçlandıracağız. İllegal bahisle, yasanın bize verdiği haklarla sonuna kadar mücadele edeceğiz. Sporda Şiddet ve Düzensizliğin Önlenmesi Yasası bize göre yeterli. Uygulamada bazı sıkıntılar var. Bunların da aşılması halinde sorunu çözeceğimizi düşünüyoruz. TBMM'de şike ve mafya araştırılıyor. Ancak bununla ilgili mücadele futbol hukuku çerçevesinde sonuçlandırılmalı. Çünkü, aksi halde FIFA ve UEFA nezdinde özerkliğe zarar verildiği düşüncesiyle ülke federasyonuna cezalar verilebilir.'' Mosturoğlu, Beşiktaş İnönü Stadı'nda meydana gelen olay nedeniyle Beşiktaş'a verilen cezayı az bulan da, çok bulan da olduğunu, Galatasaray-Fenerbahçe maçında merdivenlerin boşaltılmamasının da maçın oynanmaması gerekçesi olabileceğini söyleyenlerin de olduğunu, ancak önümüzdeki yıl uygulamanın daha başarılı olacağını sözlerine ekledi. 
     
     ÇELİK ''SPOR YÖNETİCİLERİ MAL BEYANINDA BULUNSUN'' 

     Merkez Hakem Kurulu Başkanı Sabri Çelik, sporda şike ve mafyanın önlenmesi için tüm futbol ailesinin ortaklaşa ve kararlı bir şekilde soruna karşı mücadele vermeleri gerektiğini ifade ederek, ''MHK Başkanı, yöneticileri, hakemler ve tüm yöneticiler göreve geldiklerinde mal bildiriminde bulunsunlar'' dedi. 
     Hakem camiasının 10 bin kişiden oluştuğunu belirten Çelik, ''Mafya ile hakemin ilişki kurmasına kesinlikle izin vermeyiz. Ancak, böyle büyük bir camiada herkesi tek tek tanımak mümkün değil. Bizim tek hedefimiz futbol camiasında güven oluşturmak. Bundan sonra her şey kendiliğinden düzene girecektir. Biz her türlü sonucu göğüslemeye hazırız. Mafyaya şikeye izin vermeyeceğiz'' diye konuştu. 
     Hakemlerin ilk yarıda çeşitli hatalar yaptıklarını ifade eden Çelik, ancak ilk yarıdaki yönetimlerin koydukları hedef ve kuralların uygulandığını gösterdiğini kaydederek, şunları söyledi ''İlk yarıda fauller konusunda hakemlerimiz standart sağlayamadılar. Bu tüm dünyada yaşanan bir sorun. Hakem-yardımcı hakem, teknik alan ile ilgili, hakem-futbolcu ilişkilerinde ve maç süresinin sonuna eklenecek zamanın belirlenmesinde bir takım sorunlar yaşandı. Devre arasında yapacağız eğitim çalışmalarında bunları çözmeye çalışacağız. Milli Takım Mentörü psikolog Turgay Biçer de Mersin'deki seminerde 3 gün boyunca hakemlerimizle birlikte olacak.'' Çelik, Selçuk Dereli ile Bülent Demirlek'in FIFA klasmanında 3. kategoride olduklarını, ocak ayında yapılacak toplantıda 2. kategoriye yükselmeleri halinde 2008 Avrupa Futbol Şampiyonası'nda görev alabileceklerini ifade ederek, basında hakemin daha az, futbolun daha çok konuşulduğu bir sürecin başlamasını temenni ettiğini sözlerine ekledi. 
     
     ORTA ''YASADAKİ EKSİKLİKLER GİDERİLMELİ'' 

     FIFA hakemi Lale Orta ise konuşmasında spor basının sonuçlara ve olaylara bakışını yansıtan tezini projeksiyon ile izlettirirken, sporda şiddetin ve düzensizliğin önlenmesi ile ilgili yasanın eksiklerinin giderilmesi ile sorunun çözüleceğini söyledi. 
     
</TEXT>
</DOC>
