<DOC>
<DOCNO> 333139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/ekonomi/aeko.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
29 Mayıs sendromu 
</HEADLINE>
<TEXT>


Deutsche Bank Başekonomisti, Fransa'da, 29 Mayıs'ta yapılacak referandumda anayasanın reddedilmesi halinde yeni üyelerin paralarına karşı spekülatif saldırı olabileceği uyarısı yaptı 


Alman Bankası Deutsche Bank'ın başekonomisti Norbert Walter, Financial Times Deutschland'a yaptığı açıklamada, Fransa'da 29 Mayıs'ta yapılacak Avrupa Anayasası referandumunda red kararı çıkması halinde, AB'ye yeni giren ülkelerde kriz yaşanabileceğini söyledi. Walter "Bu ülkelerin para birimlerine karşı spekülatif saldırılar olabilir. Faiz oranlarını artırmak zorunda kalabilirler. Döviz kurlarında çok büyük dalgalanmalar olabilir" dedi. 
Referandumda anayasanın reddedilmesinin, yeni üyelerin euro sistemine katılma umutlarını olumsuz etkileyebileceğini ifade eden Walter, yatırımcıların yeni üye ülkelerin euro sistemine hızlı bir biçimde katılacakları inancı nedeniyle kamu k ğıtlarının faizlerinin önemli ölçüde gerilediğini anımsattı. Walter, euro sisteminin yeni üyelere kapatılmasına ilişkin bir tartışmanın olabileceğini de ifade etti. 

'Rehavet payı daraldı' Uluslararası kredi derecelendirme kuruluşu Fitch Ratings'in Türkiye raporunda, küresel piyasalarda likidite daralmasının Türkiye'nin dış finansman ihtiyacını karşılamasını güçleştirebileceği ileri sürüldü. 
Raporda, Türkiye'nin cari açığı kısa dönemli piyasa hareketlerine duyarlı araçlarla finanse etmesinin potansiyel risk doğurduğu iddia edildi. 
Küresel faiz oranlarında devam edegelen değişmenin Türkiye'nin kırılganlığını artırdığı ileri sürülen raporda, bu durumun hükümetin rehavet payını daralttığı kaydedildi. 
Financial Times gazetesinde, Türkiye ile ilgili bir haberde de, Türkiye'nin dünyanın en hızlı büyüyen ekonomilerinden biri olmasına karşın bir yol haritasına ihtiyaç duyduğu belirtildi. 


</TEXT>
</DOC>
