<DOC>
<DOCNO> 317594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo16.html </URL>
<DATE> 2005/02/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Beşiktaş'ta neşeli idman... Pancu yarın takımla birlikte çalışacak 
</HEADLINE>
<TEXT>

     Beşiktaş, Sakaryaspor ile hafta sonunda oynayacağı lig maçının hazırlıklarını sürdürdü. 
     Siyah-beyazlılar, Teknik Direktör Rıza Çalımbay yönetiminde, BJK Nevzat Demir Tesisleri'nde gerçekleştirilen idmanda iki grup halinde çalıştı. 
     Çalımbay, bir gruba kale önüne koyulan engelleri aşıp şut çalışması yaptırırken, diğer gruba ise antrenör Gökhan Keskin eşliğinde pas çalışması uygulattı. 
     Futbolcuların idman boyunca son derece hırslı ve istekli oldukları gözlenirken, özellikle şut çalışması sırasında, engelleri aşarken futbolcular bir hayli neşelendi. 
     
     PANCU YARIN TAKIMLA ÇALIŞACAK 

     Antrenmana boğaz enfeksiyonuna yakalanan İbrahim Akın ile izinli olan İbrahim Toraman katılmazken, Pancu ise takımdan ayrı fizyoterapist eşliğinde koşu yapmakla yetindi. 
     Kulüp doktoru Ayhan Optur, Pancu'nun yarın takımla birlikte antrenmana çıkacağını, İbrahim Akın'ın ise tedavisinin sürdüğünü söyledi. 
     
     EYÜPSPOR İLE HAZIRLIK MAÇI 

     Beşiktaş, yarın, İkinci Futbol Ligi B Kategorisi B Grubu takımlarından Eyüpspor ile hazırlık maçı yapacak. 
     BJK Nevzat Demir Tesisleri'nde sabah antrenman yapacak olan siyah-beyazlılar, saat 14.00'de de grubunda lider durumda bulunan eflatun-sarılı ekiple karşı karşıya gelecek. 

     
</TEXT>
</DOC>
