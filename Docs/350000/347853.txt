<DOC>
<DOCNO> 347853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy04.html </URL>
<DATE> 2005/06/01/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Türbanlılara AKP'den mesaj var... 
</HEADLINE>
<TEXT>

     AİHM’de görüşülen Leyla Şahin davasıyla türban sorununun çözümü konusunda girişimleri hız kazanan türbanlı öğrencilere, AKP yönetiminden, "Meclis’le devletin en tepesi arasında mutabakat yok" sözleriyle çözümün 2007’deki Cumhurbaşkanı seçiminin ardından gündeme gelebileceği mesajı gitti. 
     Leyla Şahin davasında hükümetin yaptığı savunma nedeniyle türbanlıların AKP’ye yönelik "Artık çözün" şeklindeki girişim ve baskıları yoğunluk kazandı. Edinilen bilgilere göre AKP yönetiminden türbanlı öğrenciler adına girişimlerde bulunan bazı sivil kitle örgütü temsilcilerine, çözümün 2007’den önce mümkün olmadığı bilgisi iletildi. 
     Başbakan Recep Tayyip Erdoğan’ın "Bu konuda sayısal güçle değil toplumsal mutabakat sağlanarak çözüm bulunacak" sözlerinin açılımını yapan AKP, mutabakatın en önemli engelinin Cumhurbaşkanı Sezer’in tutumu olduğunu vurgulayarak türbanlılara şu mesajı verdi 
     "Türbanın başka bir çok alanda olduğu gibi özgürlük kazanması toplumun çok büyük bölümünce desteklenmektedir. 
     Toplumda hemen hemen bu konuda bir mutabakat vardır. 
     Toplumun iradesinin yansıdığı Meclis için de aşağı yukarı bu söylenebilir. Ancak Meclis’le devletin en tepe noktası arasında henüz bir mutabakat yoktur. Bu mutabakat olmadan atılacak bir adım gerilime yol açar." 
     
     CUMHURBAŞKANINI DA BİZ SEÇECEĞİZ 
     AKP bu mesajıyla 2007’de Ahmet Necdet Sezer’in görev süresinin dolmasıyla yapılacak yeni Cumhurbaşkanı seçimine kadar türban konusunda bir "çözüm" beklenmemesini istedi. Bu mesaja paralel olarak AKP’liler Meclis’in tatile girmesinin ardından genel seçimin zamanında yapılacağı, böylece 2007’de Cumhurbaşkanını da mevcut parlamentonun seçeceği güvencesini verecek. 
     AKP’de türban konusunda iki aşamalı bir çözüm konusunda da genel bir görüş birliği oluştu. Buna göre türbanın kamuda serbest bırakılması, bugünden hedeflenmesi gerçekçi olmayan, ancak Türkiye’deki başka bazı gelişmelerle birlikte çok daha uzun vadede ele alınabilecek bir gelişme olarak görülürken, hedefin üniversitelerde türbanın serbest hale getirilmesine yöneltilmesi görüşü benimsendi. AKP’ye göre üniversitelerde türban serbestisi için de bir düzenlemeye ihtiyaç bulunmuyor. Devletin zirvesinde sağlanacak bir mutabakat üniversitelerde türbana özgürlük sağlayacak. 
     
</TEXT>
</DOC>
