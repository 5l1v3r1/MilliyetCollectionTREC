<DOC>
<DOCNO> 335755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/siyaset/siy04.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Walesa'dan Ermenilere destek 
</HEADLINE>
<TEXT>


Nobel ödüllü eski Polonya Devlet Başkanı Walesa, "Türkiye 'soykırımı' kabul edinceye kadar AB'ye üye alınmamalı" dedi 

DIŞ HABERLER SERVİSİ 


Nobel ödüllü eski Polonya Devlet Başkanı Lech Walesa, Ermenilerin, Türkiye'nin soykırımı kabul edinceye kadar AB'ye üye olmaması yönündeki taleplerini haklı bulduğunu söyledi. 
Ermenilerin taleplerinin adil olduğunu belirten Walesa, "Türkiye'deki kıyımın 20. yüzyılın ilk soykırımı" olduğunu iddia etti. AFP, Walesa'nın açıklamasının, Türkiye'nin ekimde AB ile tam üyelik müzakerelerine başlamaya hazırlandığı döneme denk gelmesine dikkat çekti. 
Polonya Parlamentosu, 19 Nisan Salı günü 1. Dünya Savaşı sırasında Ermenilerin uğradığı katliamları "soykırım" olarak niteleyen bir tasarıyı kabul etmişti. Türk Dışişleri Bakanlığı da, tasarının kabul edilmesinin ardından yayımladığı yazılı açıklamayla Polonya'yı kınayarak, Polonyalı milletvekillerini "sorumsuz" olmakla suçlamıştı. 

Paris'te çelenk koyacaklar 

Fransa Cumhurbaşkanı Jacques Chirac ve Ermenistan Devlet Başkanı Robert Koçaryan, bugün Paris'teki soykırım anıtına birlikte çelenk koyacak. Chirac ve Koçaryan, 17.45'te görüşmelerinin ardından birlikte Seine Nehri kıyısındaki soykırım anıtına giderek mini bir tören düzenleyecek. 


</TEXT>
</DOC>
