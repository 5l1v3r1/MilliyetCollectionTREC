<DOC>
<DOCNO> 306797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur10.html </URL>
<DATE> 2005/01/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Asgari ücretin altında çalışacak işçi arayanlar var... 
</HEADLINE>
<TEXT>

     Binlerce kişinin adeta umut kapısı haline gelen Türkiye İş Kurumu'ndan bazı sanayicilerin, sigortasız ve asgari ücretin altında çalışacak işçi talep ettiği ileri sürüldü. 
     Türkiye İş Kurumu İl Müdürü Ali Göktürk, AA muhabirine yaptığı açıklamada, Türkiye'de milyonlarca kalifiye ya da vasıfsız işsizin önemli kısmının İş-Kur aracılığıyla iş aradığını söyledi. 
     Konya'da 2004 yılında 12 binin üzerinde kişinin iş bulabilmek için kayıt yaptırdığını belirten Göktürk, bunlardan sadece 1300'ünün çalışmaya başladığı ifade etti. 
     Üretimde görülen artışa bağlı olarak 2003 yılında işverenin talep ettiği toplam 1300 kişinin sayısının geçen yıl 1700'e çıktığını anlatan Göktürk, kuruma kayıt yaptıran işsizlerin çoğunluğunun ''ne iş olsa yaparım'' düşüncesiyle iş aradığını, ancak bu şekilde iş arayanların kesinlikle bir işe yerleştirilemediğini söyledi. 
     
     ÜNİVERSİTE MEZUNLARI BOŞ KALMAMAK İÇİN... 
     En fazla hasta ve çocuk bakıcısı ile gazaltı kaynakçısının arandığını, fakat bu alanda uygun işçi bulunamadığını vurgulayan Göktürk, şunları kaydetti 
     ''Bunların yanı sıra işçi talepleri CNC operatörü ve tekstil sektöründe her alanda yoğunlaşıyor. Bu konularda kalifiye eleman bulmak çok zor. Bunların dışında kalan çok sayıda işte kalifiye eleman bile iş bulamıyor. İçlerinde birçok üniversite mezununun da bulunduğu çok sayıda kişi boş kalmamak için asgari ücrete bile razı oluyor.'' Göktürk, kendilerini üzen en önemli konuların başında ise çok sayıda sanayicinin kabul edilemeyecek taleplerle gelmesi olduğunu kaydetti. 
     Bazı sanayicilerin kurumdan sigortasız asgari ücretin altında çalıştıracağı işçiler talep ettiğini ileri süren Göktürk, ''Bu tür taleplerle gelenleri kayıda bile almıyoruz. Ya da işçiler ile işvereni buluşturduğumuzda benzer sorunlar çıkıyor. İşveren gönderdiğimiz kişiye 200 milyon lira maaş teklif ediyor'' dedi. 
     Göktürk, doğru işe doğru adam yerleştirmeyi amaçladıklarını ancak, bazı kişiler yüzünden çalışmalarının başarısız olabildiğini belirterek, ''İş kurumu buna benzer birçok konuda ilginç talepler alıyor. Bazı sanayiciler ise vasıfsız elemanı deneme amaçlı işe alıyor. Firma bu elemanı bir süre çalıştırıp daha sonra işine son veriyor ve başka birini yeniden deneme amaçlı alıyor. Bunlar da bizi zor durumda bırakıyor'' diye konuştu. 
     
</TEXT>
</DOC>
