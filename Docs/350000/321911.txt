<DOC>
<DOCNO> 321911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo28.html </URL>
<DATE> 2005/03/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gaziantep'de bir avukattan, İbrahim Şahin hakkında suç duyurusu... 
</HEADLINE>
<TEXT>

     Gaziantep Barosu'na bağlı bir avukat, Gaziantepspor- Trabzonspor takımları arasında oynanan karşılaşmanın ardından tartışma yaratacak açıklamalarda bulunan Trabzonspor Basın Sözcüsü İbrahim Şahin hakkında suç duyurusunda bulundu. 
     Avukat Metin Kınacılar Gaziantep Cumhuriyet Savcılığına suç duyurusunda bulunarak, Basın Sözcüsü ve Yöneticisi İbrahim Şahin'in Gaziantepspor'a iftira attığını belirtti. 
     Kınacılar, Cumhuriyet Savcılığı'na verdiği dilekçesinde, 7 Mart 2005 günü Gaziantep Kamil Ocak Stadı'nda Gaziantepspor-Trabzonspor karşılaşmasının 3-2 Gaziantepspor'un galibiyetiyle sonuçlandığını kaydetti. 
     Gaziantepspor'un yenilmesi halinde küme düşecek takımlar arasına gireceğini kaydeden Kınacılar, ligin 4 büyükler denilen takımlardan ibaret olmasının ve bu takımlar arasında pastanın paylaşılmasının, diğer takımların figüran rolü oynayarak lige devam etmelerinin kabul edilmesinin mümkün olmadığını ileri sürdü. 
     Sporun dürüstlüğün ve sportmenliğin ön planda olduğu, binlerce taraftarını üzen ve sevindiren gösteri, yarış ve sonuç oyunu olduğunu anlatan Kınacılar, Gaziantepspor-Trabzonspor karşılaşması sonunda yapılan röportajlarda Trabzonspor Basın Sözcüsü İbrahim Şahin'in, Gaziantepspor'a yönelik sözler söylediğini ileri sürerek, dilekçesinde şunları söyledi 
     ''Trabzonspor Basın Sözcüsü Yönetici İbrahim Şahin'in yerel ve ulusal basına verdiği röportajda ''Bu maçta Gaziantepspor'daki motivasyonun üst düzeyde olması düşündürücü, diğer maçlarda böyle oynamayan Gaziantepspor'un, bu maçta böyle motive olmasının nedenleri nedir acaba '' şeklinde devam eden beyanları, Gaziantepsporun teşvik primi aldığını ve spora kirlilik bulaştırdığını ima etmiştir. Bu husus şanlı Gaziantepspor'un geçmişi ve geleceği ile bağdaşmamaktadır.'' Kınacılar dilekçesinde, Gaziantepspor için böyle bir ithamın kabulünün mümkün olmadığını bu nedenle İbrahim Şahin'i ispata davet ettiğini belirterek, talihsiz ve amacını aşan sözler nedeniyle yönetici İbrahim Şahin'in Gaziantepspor camiasına iftira attığını öne sürerek, gerekli işlemin yapılarak cezalandırılmasını talep etti. 
     Dilekçesinde Gaziantepspor'un tarihçesini yazarak Gaziantepspor yönetiminin de tanık olarak dinlenmesini isteyen Kınacılar, yaptığı açıklamada, İbrahim Şahin hakkında ayrıca 1 YTL'lik 1 milyon lira manevi tazminat davası açacağını da kaydetti. 
     
</TEXT>
</DOC>
