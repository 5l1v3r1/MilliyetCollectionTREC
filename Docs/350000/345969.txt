<DOC>
<DOCNO> 345969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun06.html </URL>
<DATE> 2005/05/26/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Dünya, terörle mücadeleye bu yıl 191 milyar dolar harcayacak 
</HEADLINE>
<TEXT>

     Dünyada bu yıl "terörle mücadele" çerçevesinde yaklaşık 191 milyar dolar harcanacak. 
     Washington’daki "Homeland Security Research Corporation" HSRC adlı kurumun yaptığı araştırmaya göre, bu rakam 10 yıl içinde hemen hemen üç kat artacak. 
     HSRC raporunda, dünyada bu yıl terör karşısındaki harcamaların yüzde 44’ünü, başka bir deyişle yaklaşık 84 milyar dolarını ABD yapacak. 
     Rapora göre, 2010 yılına gelindiğinde dünyada "terörle mücadele" adı altında yapılan harcamalar 350 milyar doları bulacak, bunun yüzde 36’sını tek başına ABD karşılayacak. Bu rakam, 2015’de ise 517 milyarı aşacak. 
     Raporu hazırlayan uzmanların, bu tahmini rakamları, "bir ülkenin iç güvenlik ve iç savunma harcamalarından" hareketle belirledikleri ifade edildi. Hesaplamaların, 11 Eylül’dekine benzer büyük bir saldırı ihtimal dışı tutularak sadece "bugünkü tansiyonun süreceği" varsayımına dayandığı kaydedildi. 
     Dünyada bu konudaki ilk rapor olarak takdim edilen 400 sayfalık metin, HSRC tarafından 3950 dolara satışa sunuldu. 
     
</TEXT>
</DOC>
