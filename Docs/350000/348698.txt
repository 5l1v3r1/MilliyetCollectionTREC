<DOC>
<DOCNO> 348698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur11.html </URL>
<DATE> 2005/06/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bir grup DEHAP'lı MİT görevlileri hakkında suç duyurusunda bulundu 
</HEADLINE>
<TEXT>

     MİT’in Diyarbakır 6. Ağır Ceza Mahkemesi’nden telefon dinleme izni almasıyla ilgili suç duyurusunda bulunuldu. 
     DEHAP Genel Başkan Yardımcısı Hatice Korkut ve bazı partililer, partinin avukatları Hamit Geylani ve Mahmut Tanzi ile birlikte Ankara Adalet Sarayı’na gelerek suç duyurusu dilekçelerini müracaat savcılığına ilettiler. 
     Suç duyurusu dilekçelerinde, MİT’in Diyarbakır 6. Ağır Ceza Mahkemesi’nden aldığı izinle, 8 Nisan-30 Mayıs tarihleri arasında Türkiye genelindeki tüm cep telefonları, sabit telefonlar ve internet üzerinden yapılan görüşmelerin izlemeye alındığı ifade edildi. 
     Dilekçelerde, kararla milyonlarca vatandaşın potansiyel suç zanlısı sayılarak, haberleşme özgürlüğü ve gizliliğinin ihlal edildiği savunuldu. 
     Dinleme izni için daha önce Ankara Ağır Ceza Mahkemesi’ne yapılan, ancak reddedilen başvurunun meşru amacı aştığı ve suç oluşturduğu ileri sürülen dilekçelerde, başvurunun reddedilmesinin suç duyurusu yapılan kişileri sorumluluktan kurtarmayacağı görüşüne yer verildi. 
     Daha sonra yapılan başvuruyu kabul eden Diyarbakır 6. Ağır Ceza Mahkemesi’nin kararının Anayasa’ya, hukukun temel ilkelerine, uluslararası sözleşme ve hukuk normlarına aykırı olduğu savunulan dilekçelerde, vatandaşların tedirgin edildiği ve suç zanlısı konumuna getirildiği öne sürüldü. 
     Dilekçelerde, dinleme başvurusu yapan ve olayda sorumluluğu bulunan MİT görevlilerinin tespit edilerek, haklarında yasal işlem yapılması talep edildi. 
     
</TEXT>
</DOC>
