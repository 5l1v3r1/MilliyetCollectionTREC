<DOC>
<DOCNO> 347144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko13.html </URL>
<DATE> 2005/05/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
TEKEL önce 'güzelleşecek', sonra özelleşecek 
</HEADLINE>
<TEXT>

     Türkan Al AA 

Tekel’in sigara fabrikaları, önce imaj yenileme çalışmalarıyla "güzelleştirilecek", daha sonra da özelleştirmeye tabi tutulacak. 
     Edinilen bilgiye göre, verilen tekliflerdeki fiyatlar yeterli bulunmadığı için ilk ihalesi iptal edilen, ikinci ihalede ise hiç taliplisi çıkmayan Tekel’in Sigara Fabrikaları için kollar sıvandı. 
     Özelleştirme İdaresi ile Tekel Genel Müdürlüğü’nün yürüttüğü çalışmalarda, pazar payı giderek düşen, kaçakçılık ve taklit sigara başta olmak üzere çeşitli sorunlarla boğuşan Tekel’in Sigara İşletmelerinin, daha iyi bir imaja sahip olması ve kurumun mali yapısının güçlendirilmesi için, 4 aşamalı bir Eylem Planı uygulamaya konuluyor. 
     
     ÖNCE DAĞITIM ÖZELLEŞECEK 
     Söz konusu planla Tekel’in Sigara İşletmeleri, üretimden dağıtıma, pazarlamadan kaçakçılık ve sahte sigarayla mücadeleye kadar her alanda kendini yenileyecek. Plana göre -Önce dağıtım tam olarak özelleştirilecek. Bu çerçevede dağıtım işi özel sektöre bırakılacak. Tekel, belirli bir pazar garantisi alarak dağıtımı 1 ya da 2 ana bayiye bırakacak. Dağıtım işini üstlenecek kuruluşlara, "sana vereceğimiz primin şu kadarını promosyona, reklama ayıracaksın. Bu alanda özel sektör sigara fabrikaları ne yapıyorsa, sen de onu yapacaksın. Ancak sözleşmede yer alan pazar payının da altına düşmeyeceksin" denilecek. 
     Pazar payında belirlenen rakamların altına inilirse ana dağıtıcılar önce uyarılarak, primlerinde indirim yapılacak, söz konusu payın daha da düşmesi durumunda, bunun müeyyidesi dağıtım sözleşmesinin iptaline kadar gidecek. 
     
     AVRO’YU BASAN KURULUŞLA HOLOGRAM GÖRÜŞMESİ 
     -Kaçak sigarayla mücadele de, özel kuruluşlara bırakılacak. Bunun için, özel hukuk firmalarıyla görüşme yapılıyor. Bu görüşmelerin sonunda sağlanacak mutabakata paralel, kaçak sigara ile mücadele, özel hukuk firmaları kanalıyla yürütülecek. 
     -Sahte ve taklit sigara için yeni hologramlar geliştiriliyor. Bu amaçla Avro’yu basan kuruluşla da görüşüldü. Bu çalışmaların sonunda Tekel sigaralarının hologramları yenilenecek ve gerçek sigara ile taklit sigarayı hemen ayırt edecek olan yeni hologramlar ile sahteciliğin de önüne geçilecek. 
     
     YENİ SİGARALAR GELİYOR 
     -Piyasadaki Tekel marka sigaraların sayısı artacak. Üst gelir grubuna yönelik Fors ve orta gelir gurubuna yönelik Kariyer sigaralarından sonra alt gelir grubu için Hisar sigarası piyasaya sürülecek. 
     Harmanlama çalışmaları 1 yıl süren 4 yeni sigara için de hazırlıklar yapıldı. Pazar durumuna göre bu 4 sigara da isimlendirilerek, tiryakilerin beğenisine sunulacak. 
     
     SATIŞ YÖNTEMİNİN DEĞİŞMESİ DE GÜNDEMDE 
     Eylem planına göre Tekel’in yeni imajına ilişkin altyapı çalışmaları, Eylül sonuna kadar tamamlanacak. Daha sonra da 2005’e ilişkin yeni bir planlama yapılacak. 
     Yeni vizyon çalışmalarıyla 2005’e ilişkin daha iyi bir tablo oluşturulabilirse, üçüncü ihale için düğmeye basılacak. 
     Bu arada daha önce blok satış yöntemiyle ihaleye çıkarılan Tekel’in sigara işletmelerinde özelleştirme yönteminin değiştirilmesi de gündemde bulunuyor. 
     
     SATIŞTA FARKLI ALTERNATİFLER SÖZ KONUSU 
     Bu çerçevede bir yandan Tekel’in yeni imajına dönük çalışmalar devam ederken, diğer yandan da satış yöntemi konusunda farklı alternatifler tartışılıyor. 
     "Blok satışın" yanı sıra Tekel’in Sigara İşletmelerinin "tek tek satışı", çeşitli markaların farklı işletmelere dağıtılması yoluyla "marka satışı", Milli Piyango’da olduğu gibi "gelir paylaşımı yoluyla satış", bu alternatifler arasında sayılıyor. 
     Tekel’in mali yapısının düzeltilmesi halinde önceden belirli oranda bir hissenin borsada satışı da olanak dahilinde bulunuyor. 
     Yetkililer, bu konuda şu değerlendirmeleri yapıyor 
     "Tekel’in Sigara İşletmelerinin özelleştirilmesi için, şu aşamada vergi düzenlemelerine değil, bu kuruluşun imajının yenilenmesine ihtiyaç var. Bu amaçla aynen bir özel sektör kuruluşu gibi hareket edeceğiz. Günümüzde pazarda iddialı olan özel firmalar ne yapıyorsa, biz de o şekilde davranacağız. Üretimden dağıtıma, pazarlamaya, reklama varana kadar, her alanda kendimizi yenileyip, atılıma gireceğiz. Yani Tekel’in Sigara İşletmeleri önce güzelleşecek, sonra özelleşecek." 
     
</TEXT>
</DOC>
