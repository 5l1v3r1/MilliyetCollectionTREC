<DOC>
<DOCNO> 338943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo29.html </URL>
<DATE> 2005/05/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Denizlispor Ersen Martin'i isteyen kulübe verebiliriz... 
</HEADLINE>
<TEXT>

     Denizlispor Futbol Şubesi Sorumlusu Turgut Dalaman, takımda konsantrasyon bozukluğu yaşandığını, ancak bunu gidereceklerini söyledi. 
     Kayserispor maçında sakatlıkları nedeniyle Ersen Martin, Ömer Rıza ve Mustafa Keçeli ile sarı kart cezalısı Fatih Egedik’in oynamadığını hatırlatan Dalaman, özellikle forvette oynayan 2 futbolcunun eksikliğinin gol yollarında sıkıntı çekmelerine neden olduğunu belirtti. 
     "Denizlispor’da, Fenerbahçe ile oynanan Türkiye Kupası yarı final maçından sonra bir konsantrasyon eksikliği yaşanıyor mu " sorusuna Dalaman, "Evet, konsantrasyonumuz bozuldu, ama toparlanacağız ve ligi ilk 5 içinde tamamlayacağız" yanıtını verdi. 
     Dalaman, ayak bileğinde sakatlığı olan Ömer Rıza’nın iyileştiğini, Ersen Martin’in tedavisinin devam ettiğini, Mustafa Keçeli’nin ise sezonu kapatmasını istemediklerinden bu futbolcuyu dinlendirdiklerini söyledi. 
     Transfer çalışmalarıyla ilgili bir soru üzerine de Dalaman, "İyi bir teklifle gelindiğinde, kulüp ve futbolcumuzun menfaatlerini değerlendirip Ersen Martin’in transferine izin verebiliriz. Buradan gelecek parayla da takıma yeni takviyeler yapılabilir" diye konuştu. 
     Dalaman, sözleşmesi sezon sonunda bitecek kaptan Timuçin ve kaleci Süleyman ile görüşeceklerini, 2 futbolcunun da takımda kalmasını istediklerini sözlerine ekledi. 
     Öte yandan, bu hafta ligden düşmesi kesinleşen Akçaabat Sebatspor ile kendi sahasında karşılaşacak olan Denizlispor’da, bu maçın hazırlıklarına başlandı. 
     
</TEXT>
</DOC>
