<DOC>
<DOCNO> 319549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun28.html </URL>
<DATE> 2005/03/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ABD, Ortadoğu barışına el atıyor... 
</HEADLINE>
<TEXT>

     ABD Dışişleri Bakanı Condoleezza Rice, Filistin-İsrail barış çalışmalarını izlemek üzere görevlendirilen Amerikan Kara Kuvvetleri Korgenerali William Ward'un yakında bölgede görev alacağını bildirdi. 
     İngiltere'nin başkenti Londra'da Başbakan Tony Blair'in himayesinde BM Genel Sekreteri Kofi Annan, AB Yüksek Temsilcisi Javier Solana ile 20'nin üzerinde dışişleri bakanının katılımıyla yapılan Filistin-İsrail güvenlik ve siyasi reform konferansına katılan ABD Dışişleri Bakanı Rice, ''ABD'nin İsrail-Filistin Ulusal Özerk Yönetimi FÖY ilişkilerine kalıcı barış getirme çabalarının, hayati gayeyi yerine getirmede tüm dünyaya hizmet edeceğini'' belirtti. 
     Rice, ''FÖY''ün yeni Devlet Başkanı Mahmud Abbas'ın yönetiminde terörü silmesi için emniyet kurumlarını reformdan geçirmesi gerektiğini'' söyledi. Abbas da, toplantıda bunun yapılacağını bildirdi. 
     ABD Dışişleri Bakanı Condoleezza Rice, Avrupa'daki ABD üslerinde görevli Korgeneral Ward'un atamasını geçen hafta açıklamıştı. Ward, son hafta içinde Filistin toprakları ve İsrail'e inceleme turu düzenledi. 
     ''Özgür, demokratik Filistin'in dünyada gerçek umut dalgaları doğuracağını'' vurgulayan Rice, İsrail'in de, yaşayan istikrarlı Filistin Devleti'nin kurulmasında önyargılı ve önkoşullu tüm önlemleri bırakarak, Filistin'in dağınık olmayan topraklarda varlığını sağlamasının önemine işaret etti. 
     Rice, 14 Şubat günü Başbakanı Refik Hariri'yi bombalı suikastta yitiren Lübnan'da ''hür, adil seçimlerin düzenlenmesi için Beyrut hükümetine yardıma hazır olduklarını'' söyledi. ''Lübnan'da halkın demokrasi özleminden ötürü hoşnut olduklarını'' bildiren ABD Dışişleri Bakanı Rice, Fransa Dışişleri Bakanı Michel Barnier ile birlikte yaptığı açıklamada, ''Lübnan'dan Suriye askerinin çekilmesi gerektiğini'' kaydetti. 
     
</TEXT>
</DOC>
