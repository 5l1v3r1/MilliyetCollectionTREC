<DOC>
<DOCNO> 309997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur21.html </URL>
<DATE> 2005/01/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Hakkari'de gece -15 derece oldu, depremzedeler dondu 
</HEADLINE>
<TEXT>

     Hakkari'de bazı vatandaşlar, hava sıcaklığının sıfırın altında 15 derece olmasına rağmen geceyi kamyon kasalarında geçirdi. 
     Hakkari'de depremler nedeniyle korkan vatandaşlar evlerine giremiyor. Hava sıcaklığının gece eksi 15 dereceye düşmesi nedeniyle Hakkari Valiliği tarafından Karayolları 114. Şube Şefliği ile Köy Hizmetleri İl Müdürlüğü bahçesine kurulan çadırlarda kalamayan vatandaşlar, geceyi tek katlı binalar ve tandır evi ile eve dönüştürdükleri kamyon kasalarının içinde geçirdi. 
     Kamyon kasalarına evlerinden getirdikleri eşyaları yerleştiren bazı aileler, kasanın içinde yaktıkları sobayla ısınmaya çalıştı. 
     Hakkari'ye gönderilen yardım malzemelerinin ihtiyaçlarını karşılamadığını söyleyen vatandaşlar, Kızılay tarafından gönderilen deprem çadırlarında soğuk nedeniyle kalamadıklarını belirttiler. Vatandaşlar, ''Uzmanlar iki hafta süresince evlerimize girmememiz gerektiğini söylüyor. Böyle devam ederse depremden değil, soğuktan ölebiliriz'' diye konuştular. 
     Öte yandan, saat 03.23'te meydana gelen 4.0 büyüklüğündeki sarsıntıyla birlikte kısa süreli panik yaşandı. 
     
</TEXT>
</DOC>
