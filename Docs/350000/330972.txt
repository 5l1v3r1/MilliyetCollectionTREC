<DOC>
<DOCNO> 330972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/spo12.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Madalya kurtaramadı 
</HEADLINE>
<TEXT>


Fenerbahçeli atlet İsmail Aslan, Balkan Şampiyonası'nda kürsüye çıkmasına rağmen gece hayatının faturasını bir aylık cezayla ödedi. ENKA'lı Kahramanoğlu da ceza aldı 

AYŞE YEŞİN 


Balkan Şampiyonası'nın bronz madalyalı milli sporcusu, "gece hayatı"na dalınca 1 ay hak mahrumiyeti cezası aldı. Şubat ayında Romanya'da yapılan Balkan Salon Atletizm Şampiyonası hazırlık kampı sırasında disiplinsiz davranışlar sergileyen Fenerbahçe'den İsmail Aslan ve ENKA'lı Çağlar Kahramanoğlu cezadan kurtulamadı. 
Bükreş'te bir gün sabaha kadar kampa katılmayan, dört gün de çok geç saatlerde dönen, tüm sözlü uyarılara rağmen disiplinsiz davranışlarını sürdüren iki sporcu Atletizm federasyonu tarafından ceza kuruluna sevk edildi. 
Kamp sonunda 110 metre engelli de yarışan Çağlar Kahramanoğlu sakatlandığı gerekçesi ile milli takımdan çıkartılırken, 200 metre de mücadele eden İsmail Aslan Atina'ya götürüldü ve bu şampiyonada 21.63'lük derecesi ile bronz madalyanın sahibi oldu. Ancak kürsüye çıkması da Aslan'ın ceza kuruluna sevk edilmesini engelleyemedi. 


</TEXT>
</DOC>
