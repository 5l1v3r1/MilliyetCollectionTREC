<DOC>
<DOCNO> 316111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy20.html </URL>
<DATE> 2005/02/17/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Baykal Milletvekilliği döneminde insanlar ihale düşünmemeli 
</HEADLINE>
<TEXT>

     CHP Genel Başkanı Deniz Baykal, milletvekillerinin ticari, ekonomik kaygılardan kendilerini kurtarmış olmaları gerektiğini belirtti. Baykal, ''Milletvekilliği döneminde insanların ihale almayı, taahhüt işine girmeyi, devlet ile ilişki kurmayı düşünmemeleri gerekir. Sadece kendileri değil yakınları aracılığıyla da düşünmemeleri gerekir. Böyle bir durum karşısında çok sert uygulamalar sergilenmelidir'' diye konuştu. 
     DTP Genel Başkanı Yaşar Okuyan, Baykal'ı parti genel merkezinde ziyaret etti. 
     Baykal, ziyaret sırasında yaptığı konuşmada, SSK'da yaşanan olaylara bakanlığı döneminde ilk dikkati çekenin Okuyan olduğunu ifade ederek, sonraki gelişmelerin bu konunun önemini ortaya koyduğunu söyledi. 
     Sosyal güvenlik ve sağlık konusunda çarpık bir tabloyla karşı karşıya bulunulduğunu kaydeden Baykal, çok fazla kaynak ayrıldığını, ancak bunun gerektirdiği hizmetin alınamadığını vurguladı. Buna, israf, yanlış organizasyon ve yolsuzlukların neden olduğunu belirten Baykal, sosyal güvenlik ve sağlık alanında ülkenin bir bunalıma doğru sürüklendiğini kaydetti. 
     Okuyan da CHP Kurultayı'nda yeniden genel başkan seçildiği için Baykal'a kutlama ziyareti yaptığını söyledi. 
     Kurultayı tüm kamuoyu gibi kendilerinin de yakından izlediğini belirten Okuyan, ''Parti içindeki problemler, adaylık yarışı sizin sorununuz, bizi ilgilendirmez, ancak Türkiye'nin içinde bulunduğu durumu dikkate alarak art arda adeta tezgahlanmak istenen olayları ve Türkiye'nin nasıl bir yola götürülmek istendiğini görüyoruz'' dedi. 
     Okuyan, sağlık ve sosyal güvenlik alanındaki sorunlara değinirken, baskın seçim hesabı yapılarak köklü çözümler yerine popülist yaklaşımlar sergilendiğini öne sürdü. 
     Yaşar Okuyan, sosyal güvenlik ile ilgili yasa tasarılarının genel çerçevesi itibariyle doğru olduğunu, ancak içerdiği bazı maddelerin sistemi daha da içinden çıkılmaz hale sürükleyebileceğini söyledi. 
     
     MUMCU'NUN İSTİFASI 
     Okuyan, gazetecilerin, Erkan Mumcu'nun bakanlık ve AK Parti'den istifası konusundaki değerlendirmesini sorması üzerine, ''Erkan arkadaşımıza başarılar diliyorum'' dedi. 
     Baykal da aynı soruya karşılık verirken, Mumcu'nun ''değerli bir insan, iyi yetişmiş bir siyasetçi'' olduğunu ve iyi duygularla hareket ettiğine inandığını belirterek, ''Önümüzdeki dönemde, birikimini, düşüncelerini yaşama geçirmeyi düşündüğü anlaşılıyor. Kendisine başarılar diliyoruz. Hayırlı olsun'' diye konuştu. 
     
     ENERJİ YOLSUZLUĞU OPERASYONU 
     Baykal, bir gazetecinin, daha önce CHP'den ayrılarak AK Parti'ye geçen Ağrı Milletvekili Cemal Kaya hakkında enerji yolsuzluğu kapsamında iddiaların gündeme geldiğini anımsatması üzerine, Türkiye'deki yolsuzlukların bürokrat, siyasetçi, işadamı, müteahhit ve mafya boyutuyla bir bütünsellik gösterdiğini söyledi. 
     Baykal, şöyle devam etti 
     ''Bunu etkisiz kılabilmenin yolu siyasetçiyi çekip çıkarmaktır. Yolsuzluk düzeninden siyasetçiyi çekip çıkartmak için siyasetçinin yargılanabilir konumda olmasını sağlamak gerekir. Bunu bir türlü sağlayamadık. Bu sağlanabilmiş olsaydı, herhalde işler daha farklı olurdu. 
     İkinci temel mesele de siyasetçilerin hangi işleri yapabileceği, hangi işleri yapamayacağı konusunda ciddi ve gerçekçi bir düzenlemeye ihtiyaç var. Siyasetçi ya da yakınları devletten ihale alabilir konumda olurlarsa bunların önüne geçmek zor olur. Bu ayrışmayı yapmak lazım. Milletvekili olmak artık ticari, ekonomik kaygılardan kendini kurtarmış olmak demektir. Milletvekilliği döneminde insanların ihale almayı, taahhüt işine girmeyi, devletle ilişki kurmayı düşünmemeleri gerekir. Sadece kendileri değil yakınları aracılığıyla da düşünmemeleri gerekir. Böyle bir durum karşısında çok sert uygulamalar sergilenmelidir.'' 
     
     ''TRANSFERİ YAPAN PARTİNİN AYIBI'' 
     Türkiye'de ''müteahhit, bürokrat ve siyasetçilerin gece gündüz yazıhanelerde, akşam eğlence merkezlerinde, kulüplerde birlikte olduklarını, birlikte hareket ettiklerini'' savunan Baykal, buna bir son verilmesi gerektiğini söyledi. 
     Bu amaçla Etik Yasası'nın bir an önce çıkarılması gerektiğini ifade eden Baykal, şunları söyledi 
     ''Transferlerin altında maalesef kirli ilişkiler yatıyor. Biz, bu konudaki teşhisimizi daha başında ifade etmiştik. Çıkara dayalı bir transfer olduğunu söylemiştik. Aradan geçen kısa sürede bu çok somut şekilde Türkiye'nin önüne seriliverdi. Bir iktidar partisi muhalefet partisi milletvekillerini transfer etmeye kalkar ve transfer ettiği milletvekiline ekonomik çıkar sağlarsa, bu, sadece o milletvekilinin değil transferi yapan partinin, o partinin yöneticilerinin ayıbıdır. Bu ayıp maalesef Türkiye'de işlenmiştir.'' 
     
</TEXT>
</DOC>
