<DOC>
<DOCNO> 346261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/yasam/yas04.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BAŞKAN'A BOMBA 
</HEADLINE>
<TEXT>


Silifke'nin Atakent Belde Belediye Başkanı Fevzi Doğan, bomba ya da mayınla gerçekleştirildiği sanılan saldırıda öldü 

MEHMET OKUR, MUSTAFA İNSAN Mersin DHA 

Silifke'nin Atakent Belde Belediye Başkanı Fevzi Doğan 63 , portakal bahçesinde gezerken meydana gelen patlamada öldü. 
Belediyeden çıkan Doğan, önce evine, ardından da Kapızlı mevkiindeki portakal bahçesine gitti. Kısa süre sonra şiddetli bir patlama oldu. Hastaneye kaldırılan Doğan, tüm çabalara rağmen kurtarılamadı. Patlamanın olduğu yerde büyük bir çukur açıldı. İlk bulgular sonucu, saldırının bomba ya da mayın kullanılarak gerçekleştirildiği ihtimali üzerinde duruluyor. 2 dönemdir görev yapan DYP'li Doğan'ın, sahildeki gazino ve lokantaları düzene sokmak için mücadele verdiği, bu nedenle zaman zaman bazı esnafla karşı karşıya geldiği belirtildi. 

Telefonla çağrıldı 
Eşi Teslime Doğan, telefonla konuşan Doğan'ın, "Beni bahçeye çağırıyorlar" diyerek evden ayrıldığını söyledi. Görgü tanıkları ise makam aracıyla bahçeye gelen Doğan'ın, yaklaşık 150 metre sonra yerde bulunan siyah bir poşeti kaldırdığını, bu sırada patlama meydana geldiğini anlattı. Yerde yatan Doğan'ın güçlükle "Poşetten oldu" dediği kaydedildi. 


</TEXT>
</DOC>
