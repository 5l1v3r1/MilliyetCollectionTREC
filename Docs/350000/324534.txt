<DOC>
<DOCNO> 324534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur30.html </URL>
<DATE> 2005/03/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Okul duvarında müdüre küfür yazılınca... 
</HEADLINE>
<TEXT>

     Düzce'nin Akçakoca İlçesi'nde bir lisenin duvarına okul müdürü hakkında sprey boya ile küfür içeren yazı yazılması üzerine, ilçedeki 2 lisede öğrenciler parmak kontrolünden geçirildi. Ellerindeki boyadan tespit edilen 3 liseli öğrenci, okul müdüründen özür dileyince affedildi. 
     AA muhabirinin aldığı bilgiye göre, Akçakoca Lisesi'nin tüm duvarlarına yaklaşık bir hafta önce Okul Müdürü Osman Çakır hakkında küfür içerikli yazılar yazıldı. 
     Okula geldiği anda duvarlarda kendisi hakkında yazılan yazıları siyah boya ile kapatan Çakır, olayın sorumlularının bulunması için çalışma başlattı. 
     Çakır, çalışması kapsamında yazıyı yazanların ellerinde sprey boya olma ihtimalini göz önünde bulundurarak, ilk önce kendi lisesindeki öğrencileri parmak kontrolünden geçirdi. Okulunda parmağı boyalı öğrenciye rastlamayan Çakır, ardından bu uygulamayı Ticaret Lisesi'nde de gerçekleştirdi. 
     Ticaret Lisesi'nde yapılan parmak kontrolünde, 7. sınıf öğrencileri H.S, B.A. ve U.Y'nin ellerinde siyah boyaya rastlandı. Bunun üzerine, öğrenciler okula yazılan yazıların sorumlularının kendileri olduklarını itiraf ettiler. Bu öğrenciler daha sonra Akçakoca Lisesi Müdürü Osman Çakır ile yüzleştirildi. 
     Okul Müdürü Osman Çakır, yaptıklarından pişmanlık duyarak, kendisinden özür dileyen öğrencileri affettiğini bildirdi. 
     Öğrencilerin velileriyle de görüştüğünü anlatan Çakır, velilerin çocuklarının yazdıkları yazıları silerek yerine okulun zemini renginde boya yapacaklarını kaydettiklerini açıkladı. 
     
</TEXT>
</DOC>
