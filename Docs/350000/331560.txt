<DOC>
<DOCNO> 331560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas08.html </URL>
<DATE> 2005/04/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Çeşme'ye Çinli turist akacak 
</HEADLINE>
<TEXT>

     Ahmet AKTAŞ DHA 

      İZMİR'in Çeşme ilçesindeki Pin Sun seyahat acentasının ortak turizm atağına kalktığı Yunanistan'ın Sakız Adası'ndaki Chios Tours seyahat acentası kanalıyla, bu yaz ilçeye çok sayıda Çinli turist gelmesi bekleniyor. 
     Geçen yılın başında Pin Sun firmasını kuran 18 yıllık turizmci İzzetin Kucur, Sakız Adası'ndan turlar getirmeye başladığını söyledi. Bu yıl sezonun erken açıldığını, Mart ayından itibaren Çeşme Sheraton, İzmir Hilton, Kaya Prestige gibi otellere, kendilerine ait tekneyle Yunanlı ve Avrupalı turist getirdikleri belirten Kucur, "Nisan ayı sonunda Norveç'in önemli tur operatörlerinden Travelery Norths, Yunanistan ve Türkiye turlarına başlıyor. 148 kişilik uçaklarla Sakız Adası'na gelecekler. Haftanın 2 veya 3 günü Çeşme'de konaklayacaklar. Çeşme - İzmir - Efes üçgeninde turlar yapacağız'' dedi. Kucur, ayrıca Sakız Adası'ndaki partnerleri Chios Tours ile Hollandalılar, Danimarkalılar ve Çeklerle birer anlaşma daha yaptıklarını bildirdi. 
     
     ÇEŞMEDE ÇİNLİ TURİST GÖRÜRSEN ŞAŞIRMA 
     Turizimci İzzettin Kucur, "En önemlisi ise birkaç yıldır dünyanın en büyük potansiyeline sahip Çinlilerle temas halindeyiz. Bu ay içinde Çin'in 6 kantonundan gelecek tur operatörlerini hem Yunanistan hem de Türkiye'de ağırlayacağız. Bir haftalarını İstanbul ve Ege Bölgesi'nde geçirecekler. Anlaşma sağlandığı takdirde Pekin- İstanbul uçakla, İstanbul- Bursa-İzmir otobüsle olacak. 80-160 kişilik gruplar halinde gelecekler, 2 veya 4 otobüsle gezdireceğiz. Bir Pamukkale, Efes, Kuşadası olabilir ama mutlaka Çeşme'de konaklatacağız. Buradan gemiyle Sakız Adası'na geçecekler. Bu tur ters yönde de işleyebilir. O zaman önce Yunanistan turu, sonra Sakız Adası'ndan Çeşme ve Türkiye turu şeklinde de olabilir'' dedi. 
     Çinli turistlerin vize işlemleri için Pekin Büyükelçiliği ile de irtibata geçildiğini söyleyen Kucur, yardım ve destek için söz aldıklarını belirtti. 
     Öte yandan Sakız'da yayınlanan Politis gazetesinde Çinli turistlerle ilgili ilanlar yer alınden, Atina'da yayınlanan aylık Travel Times dergisinin 14 Ocak 2005 sayısında Çinli turistler kapak yapıldı. 
     
</TEXT>
</DOC>
