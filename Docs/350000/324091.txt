<DOC>
<DOCNO> 324091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo17.html </URL>
<DATE> 2005/03/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
TBL'de son 6 hafta... 5 takım düşme potasında zorlu viraja girdi 
</HEADLINE>
<TEXT>

     Türkiye Basketbol Ligi'nde ''normal sezon''un bitimine 6 hafta kala, 5 takım düşme potasında zorlu viraja girdi. 
     14 takımın mücadele ettiği Türkiye Basketbol Ligi'nde 27 puanla 10. sırada yer alan Bandırma Banvitspor, diğer takımlara oranla daha rahat olsa da düşme tehlikesini hissediyor. Büyük Kolej, Galatasaray, İTÜ ve İstanbul Tekelspor ise son 6 haftada ligde kalabilmek için büyük bir mücadele ortaya koyacak. 
     Düşme potasında yer alan 5 takımın kalan haftalarda aralarında yapacakları 3 maç da düşecek 2 takımı belirlemekte etkili olacak. Ligde bu hafta Büyük Kolej, sahasında Tekelspor'u ağırlarken, 24. haftada Tekelspor, sahasında İTÜ'yü konuk edecek. Ligin son haftasında ise Bandırma Banvitspor, Galatasaray ile evinde karşılaşacak. 
     
     YENİ STATÜ 

     Türkiye Basketbol Ligi'nde, bu sezon yeni bir statü de uygulanmaya başladı. 
     Ligde uygulanacak yeni statüye göre ligi 13. ve 14. sırada tamamlayacak takımlar, Türkiye Basketbol İkinci Ligi'nde sezonu 3. ve 4. olarak tamamlayan takımlarla tek devreli lig usulüne göre play-out maçları oynayarak ligde kalmaya çalışacaklar. 
     Bu karşılaşmalar sonunda da son 2 sırada kalan takımlar, gelecek sezon Türkiye Basketbol İkinci Ligi'nde mücadele edecek. 
     
     5 TAKIMIN SON 6 MAÇI 

     Düşme tehlikesini yakından hisseden 5 takımın son 6 hafta yapacakları maçlarda ise Büyük Kolej ve Tekelspor 2 deplasmana giderken, Galatasaray, İTÜ ve Bandırma Banvitspor 3 deplasman maçına çıkacak. 
     Son 6 haftada düşme potasındaki 5 takımın kalan maçları ise şöyle 
     BÜYÜK KOLEJ Tekelspor, Tuborg Pilsener, Erdemirspor D , Darüşşafaka, Fenerbahçe D , Efes Pilsen. 
GALATASARAY Erdemirspor D , Beşiktaş, Tuborg Pilsener D , Fenerbahçe, Efes Pilsen, Bandırma Banvitspor D . 
İTÜ Pınar Karşıyaka, Fenerbahçe D , Darüşşafaka, Tekelspor D , Erdemirspor D , Tuborg Pilsener. 
TEKELSPOR Büyük Kolej D , Darüşşafaka, Pınar Karşıyaka, İTÜ, Türk Telekom D , Erdemirspor. 
BANDIRMA BANVİTSPOR Fenerbahçe D , Türk Telekom, Efes Pilsen D , Tuborg Pilsener, Beşiktaş D , Galatasaray. 

     
</TEXT>
</DOC>
