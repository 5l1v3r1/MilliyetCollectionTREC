<DOC>
<DOCNO> 304827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/yazar/guclu.html </URL>
<DATE> 2005/01/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İÜ rektörlük seçiminin analizi 
</HEADLINE>
<TEXT>


İstanbul Üniversitesi rektörlük seçimi, önemli derslerle dolu. Seçim sonuçları, her şeyden çok YÖK'ün iflası oldu. YÖK adayı Alangoya, ancak 5. olabildi. Oysa biraz daha uzun propaganda dönemi olsa ve YÖK'ün gölgesinde kalmasaydı, kesinlikle ilk 3'e girerdi. 
Öğretim üyeleri, YÖK'ün vek leten atadığı Tankut Centel'e de, aday gösterdiği Yavuz Alangoya'ya da hayır diyerek, üniversitemizden uzak durun mesajı verdi. Paraşütle bir yere gelenlerin YÖK üyesi ve vek leten rektör de olsa itibar görmediği bir kez daha kanıtlanmış oldu. 
YÖK üyelerinin intikam duyguları içerisinde görevine son verdiği Alemdaroğlu da bu seçimden kendisine ders çıkarmalıdır. YÖK nasıl ki Alangoya için ayak bağı olduysa, Alemdaroğlu da Nur Serter için aynı ölçüde negatif bir referans oldu. Hocalar, iki dönem rektör seçtikleri Alemdaroğlu'nun sert üslubunu bu kez onaylamadı. Bu yüzden bir önceki yönetimin devamı olacak Nur Serter yönetimine sıcak bakmadı. 
Faruk Erzengin, bir ay öncesine kadar başa oynayan iki adaydan birisiydi. Son haftalardaki taktik hataları, Parlak'ın çok gerisinde kalmasına neden oldu. Mesut Bey gibi sabırlı olur ve hatalarından ders çıkarırsa, bir sonraki dönemin rektörü olmaması için hiçbir neden yok. Hasan Yazıcı, akademik kariyeri, dürüst kişiliği ve dobra dobralığı ile çok iyi insan ama yönetici olamayacak kadar da donanımsızdı. Daha fazla oy alamaması bu yüzden. Hırçınlığı oy kaybettirdi. Alemdaroğlu'ndan ağzı yanan üniversite, artık gerilim istemiyor. 
Kemal Kurtuluş, kendisini rektörlüğe en iyi hazırlayan isimlerdendi. İşletme kökenli olması, yönetim bilimlerini ciddiye almasını beraberinde getirdi. Ama çok az oy aldı. Rektör yardımcısı olarak üniversiteye katkısı çok olabilir. 
Seyfettin Uludağ ve Gediz Akdeniz, seçimlere spor olsun diye katılanlardan. Ama cesaretleri için onları takdir etmek gerekir. Seçim kampanyasına renk kattılar. Gelelim Mesut Parlak ve bundan sonrasına. Ama ondan önce seçim sonuçlarını hatırlatmakta yarar var 
2 bin 376 öğretim üyesinden 2 bin 195'i oy kullandı. 35 oy geçersiz sayıldı. Parlak 743, Erzengin 377, Serter 334, Yazıcı 301, Alangoya 263, Kurtuluş 64, Uludağ 52 ve Akdeniz 26 oy aldı. Bir önceki seçimde Alemdaroğlu'nun 1300 oyla seçildiğini hatırlatmakta da yarar var. 

Manipülasyon olmamalı 
Seçim sonuçlarını içine sindiremeyenler, bu kez de Parlak hakkında dedikodu furyası başlattı. YÖK'ün eleyeceğinden, Sezer'in vetosuna kadar bir sürü varsayımdan söz ediliyor. Benzeri dedikodular, önceki seçimlerde de hep vardı. Ama arkası gelmedi. Eğer hakkında ciddi anlamda bir suçlama varsa, bugüne kadar ortaya konulmalıydı. Şu saatten sonra söylenecek her söz, ortaya çıkarılacak her belge, ortamı daha da germenin ötesinde bir işe yaramaz. Parlak, hakkındaki tüm söylentilere gülüp geçiyor. Alnım açık, başım dik diyor. Kırk yıldır devlette çalışıyorum, bir şey olsaydı ortaya çıkardı diyor. 
İÜ, seçimde mesajını çok net verdi. Arayı öylesine açtı ki, başka bir tasarrufa gerek kalmasın dedi. Umarım bu mesaj, Ankara'da iyi algılanır. Parlak, kimilerinin iddia ettiği gibi bu koltuğu dolduracak mı, doldurmayacak mı hep birlikte göreceğiz. Kısır tartışmaların içine girmez ve iyi bir alt kadro oluşturursa derin izler bırakabilir. Yaşı nedeniyle ikinci dönem kaygısı da olmadığı için köklü reformlar gerçekleştirebilir. Üniversite huzur, hizmet ve saygınlık istiyor. Bunların değil de başka şeylerin peşinde koşarsa ve hele hele YÖK gibi intikam duygularının esiri olursa sevinci kursağında kalabilir... 
Özetin özeti YÖK, en çok oy alan 6 adaydan 3'ünü 14 Ocak'ta Çankaya'ya bildirecek. Sezer de içlerinden birini rektör olarak atayacak. Çankaya, sürprizi seviyor. Sonucu görmeden üniversitede sular durulmayacak... 



</TEXT>
</DOC>
