<DOC>
<DOCNO> 305858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo38.html </URL>
<DATE> 2005/01/12/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Kıran Saidou'yu Fransız Metz kulübü de istiyor... 
</HEADLINE>
<TEXT>

     Galatasaray Kulübü Başkan Yardımcısı Turgay Kıran, teknik direktör Gheorhge Hagi'nin transferler ve takımdan gönderilecek futbolcularla ilgili kararlarına saygılı olduklarını söyledi. 
     Galatasaray Kulübü'nün Galatasaray Lisesi'nde yapılan divan kurulu toplantısının ardından basın mensuplarının sorularını yanıtlayan Turgay Kıran, Hagi'nin, raporunu yönetime sunduğunu ifade ederek, ''Biz de çalışacağı kişileri kendisinin belirleme isteğine hak verdik'' dedi. 
     Halen yabancı kontenjanlarının dolu olduğunu kaydeden Kıran, 1-2 yabancı oyuncularını göndermeleri durumunda transfer yapabileceklerini bildirdi. 
     Ümit Karan için Borussia Mönchengladbach Kulübü yöneticileriyle görüştüklerini ve Alman ekibinin bu futbolcuyu 3 yıllığına istediğini, kendilerinin ise 6 aylığına vermek düşüncesinde olduklarını kaydeden Kıran, bu konuda prüzün çözülmesini beklediklerini vurguladı. 
     Kıran, Saidou'ya Fransız kulüplerin talip olduğunu dile getirerek, ''Nantes ve Auxerre'den sonra Metz'in de bu futbolcuyu istediğini duyuyoruz. Girişimlerin sonuçlanmasını bekliyoruz'' açıklamasını yaptı. 
     
</TEXT>
</DOC>
