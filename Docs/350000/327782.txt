<DOC>
<DOCNO> 327782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko08.html </URL>
<DATE> 2005/03/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Reel sektörün döviz açığı 28 milyar dolar olarak tahmin ediliyor 
</HEADLINE>
<TEXT>

     Bankacılık sektörünün, 2001 krizinden önce 15 milyar dolara kadar yükseldikten sonra son yıllarda 1-1.5 milyar dolar dolayında seyreden döviz pozisyon açığının, Türkiye ekonomisi açısından bir tehdit olmaktan çıkmasıyla birlikte gözler reel sektörün döviz açıklarına çevrildi. 
     Reel sektörün döviz açığının 28 milyar dolar civarında olabileceği tahmin ediliyor. 
     Reel sektörün döviz pozisyon açığı, Merkez Bankası Bankası Başkanı Süreyya Serdengeçti ve BDDK Başkanı Tefik Bilgin'le bazı bankacılar tarafından zaman zaman "yüksek olabileceği" belirtilerek gündeme getiriliyor. Reel sektörün döviz varlıkları ile döviz yükümlülükleri arasındaki fark olarak adlandırılabilecek döviz pozisyonunun tam olara hesaplanabilmesi için kamu ya da özel kuruluşlar elinde tam bir veri bulunmadığı belirtiliyor. Hazine Müsteşarı İbrahim Halil Çanakçı da geçen hafta gazetecilerle yaptığı sohbet toplantısında bu konuda bir veri bulunmadığını belirtmişti. 
     
     ANCAK TAHMİN YAPILABİLİYOR 
     Ancak, Merkez Bankası ve Hazine'nin periyodik olarak kamuoyuna açıkladığı, kredi-mevduat, ödemeler dengesi ve dış borç gibi istatistiklerden reel sektörün döviz varlık ve yükümlülükleriyle ilgili bir tahminde bulunma olanağı bulunuyor. ANKA'nın söz konusu verilerden yaptığı tahmin, sektörün 2003 sonunda 23 milyar dolara lakın olan pozisyon açığının geçen yıl 28 milyar dolar civarında bir noktaya çıkmış olabileceğini gösterdi. 
     
     DÖVİZ YÜKÜMLÜLÜKLERİ 
     Reel sektörün döviz yükümlülüklerini yurt dışından kullandıkları orta-uzun vadeli kredilerle kısa vadeli ticari ve döviz kredisi borçları oluşturuyor. Hazine henüz 2004 sonuna ilişkin dış borç stokunu açıklamadı ancak bankalar ve finansman kuruluşları dışındaki özel sektör ile KİT'lerin 2003 yılı sonunda 29.3 milyar dolar olan orta ve uzun vadeli 
     dış borçlarının, 2004 yılında kullanılan net 5.2 milyar dolarlık kredi nedeniyle 2004 sonunda 34.5 milyar dolara ulaştığı tahmin ediliyor. Merkez Bankası, bankacılık dışındaki sektörlerin kısavadeli dış borçlarının ise geçen yıl 10.4 milyar dolardan 14.2 milyar dolara çıktığını açıklamıştı. Bunun yanı sıra reel sektörün yurt içindeki bankalardan döviz cinsinden kullandıkları krediler de geçen yıl 12.7 milyar dolardan 14.2 milyar dolara yükseldi. Buna göre KİT'ler de dahil reel sektörün toplam döviz yükümlülükleri geçen yıl sonunda 63.5 milyar dolara yakın bir büyüklük oluşturdu. 
     
     DÖVİZ VARLIKLARI 
     Reel sektörün döviz varlıklarını tahminzetmek için ise döviz tevdiat hesapları, döviz ve dövize endeksli kamu borçlanma kağıtları, yurt dışında bulunan mevduatları ve yurt dışından olan ticari alacakları dikkate alındı. 
     Merkez Bankası'nın verilerine göre bu kapsamda bankalar dışındaki gerçek kişilerin Türkiye'deki bankalar ve bu bankaların yurt dışı şubeleri nezdindeki vadeli ve vadesiz döviz hesapları 2004 sonu itibariyle toplam 16 milyar 129 milyon dolara ulaşıyor. 2003 sonunda bu tutar 12 milyar 433 milyon dolar düzeyinde bulunuyordu. Merkez Bankası ve Hazine verilerinden şirketlerin sahip olduğu döviz cinsinden kamu borçlanma kağıtlarının 2004 sonundaki tutarı ise 1 milyar 947 milyon dolar, dövize endeksli kamu borçlanma kağıtları 
     ise 140 milyon dolar olarak hesaplandı. 
     Reel sektörün önemli bir döviz varlığı ise yurt dışından olan ticari alacaklar olduğu belirtiliyor. Sektörün 2003 sonunda 5.2 milyar dolar olan ticari alacakları 
     ödemeler dengesi istatistiklerine göre geçen yıl 1.6 milyar dolar daha büyüdü. Çarpraz kur değişimidne kaynaklanan farklar dikkate alınmadığında sektörün ticari alacaklarının yaklaşık 6.7 milyar dolar olduğu tahmin edildi. 
     Reel sektörün belirlenmesi en zor döviz varlık kalemini ise yurt dışında yabancı bankalarda tutulan mevduatı oluşturuyor. Merkez Bankası'nın 2003 yılı sonu itibariyle hesapladığı Türkiye'nin uluslararası yatırım pozisyonuyla ilgili tabloda bankalar dışındaki sektörlerin yurt dışındaki mevduatı 11.4 milyar dolar civarında hesaplanmıştı. Bir kısmı da gerçek kişilere ait olması gereken söz konusu rakamın 2004 sonunda da fazla değişmediği varsayıldığında sektörün toplam döviz varlığının da en az 35.6 milyar dolar dolayında olduğu hesaplanıyor. 
     
</TEXT>
</DOC>
