<DOC>
<DOCNO> 326679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy15.html </URL>
<DATE> 2005/03/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan SEKA sloganları için de dava açtı 
</HEADLINE>
<TEXT>

     Başbakan Recep Tayyip Erdoğan, "Kedi karikatürü davası"nı kazanmasının ardından, SEKA fabrikasında eylem yapan işçilerin sloganlarını yazan Evrensel Gazetesi'ne de tazminat davası açtı. 
     Dava Ankara 16'ıncı Asliye Hukuk Mahkemesi'nde başladı. 
     Başbakan Erdoğan adına verilen dava dilekçesinde, Evrensel Gazetesi'nin, haberinde "fevkalade ağır, katlanılması ve tahammülü gayrı kabil hakaretlere" yer verildiği iddiasıyla, "manevi şahsiyeti tahkir ve tezyif etme" suçundan 15 bin Yeni Türk lirası tazminat isteniyor. 
     Evrensel Gazetesi'nin 1 Şubat 2005'ta yayınlanan sayısında, SEKA işçileriyle yapılan röportajlar ve işçilerin "SEKA'yı kapatın göreyim sizi, hükümet katili yapmayın bizi, yıldırmaz bizleri cezaevleri, ölümüne direnir SEKA işçisi", ve diğer bazı sloganları yer alıyordu. 
     Evrensel Gazetesi avukatı Kamil T. Sürek, dava konusu yazının bir haber niteliğinde olduğunu belirterek, habere ilişkin delillerin mahkemeye sunulmasını talep etti. Dava söz konusu delillerin incelenmesi için ertelendi. 
     Evrensel Gazetesi Genel Yayın Yönetmeni İhsan Çaralan yaptığı açıklamada, davanın eleştiriye karşı tahammülsüzlüğün örneği olduğunu belirtti. 
     Başbakan'ın daha önce okuduğu şiirden ötürü hapse mahkum edildiğini anımsatan Çaralan, SEKA işçilerinin sloganlarını yazmanın halkın haber alma özgürlüğünün gereği olduğunu vurguladı. 
     Davaya, destek amacıyla CHP Konya Milletvekili Atilla Kart ve Türkiye Gazeteciler Sendikası Başkanı Ercan İpekçi de katıldı. Kart dava çıkışında, "Basın özgürlüğünü kendilerine en büyük engel olarak görenlerin demokratikleşme görüntüleri samimi olamaz" dedi. Keyfi ve otoriter anlayışın giderek hız kazanacağı kaygısını dile getiren Kart, bu alanda aydınlara büyük sorumluluk düştüğünü vurguladı. 
     
</TEXT>
</DOC>
