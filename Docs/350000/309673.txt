<DOC>
<DOCNO> 309673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur47.html </URL>
<DATE> 2005/01/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Cem Uzan ile birlikte 10 kişinin yargılandığı "rüşvet davası" başladı 
</HEADLINE>
<TEXT>

     Genç Parti GP Genel Başkanı Cem Uzan'ın da aralarında bulunduğu 10 kişinin, ''rüşvet vermek'' ve ''rüşvet almak'' suçlarından yargılanmalarına başlandı. 
     İstanbul 3. Ağır Ceza Mahkemesi'ndeki duruşmaya, tutuksuz sanıklar Mehmet Fetvacı, Selahattin Anık, Kılıç Başaran, Cemal Tüfekçi ve Zülfikar Fikret Gönül katıldı. Davanın diğer tutuksuz sanıkları Cem Uzan, Hüseyin Engin Saydam, Metin Öner, Yılmaz Aybars Çakır ve İsmet Doğan Karagül ise duruşmaya gelmedi. 
     Duruşmada sorguları yapılan sanıklardan Cemal Tüfekçi, Uzan Grubu'nun bazı şirketlerinde mali müşavir olarak çalıştığını, dava kapsamında adı geçen bilirkişiler ile görüşmesinin olmadığını söyledi. 
     Dava konusu elektronik postaların kendisi tarafından yazılıp yazılmadığının belli olmadığını, bazen kendisine gelen postaları yönetime ilettiğini belirten Tüfekçi, yetkisi ve konumu itibariyle kime ne verildiğini bilemeyeceğini kaydetti. 
     Kılıç Başaran da, böyle bir suçlamayla mahkeme huzurunda bulunmaktan büyük üzüntü duyduğunu belirterek, ''30 yıldır bilirkişilik yapıyorum. Ayda 60-70 incelemem var. Hiçbir incelemede hakkımda böyle bir suçlamada bulunulmadı'' dedi. 
     Sanık Selahattin Anık da, yaklaşık 50 yıldır bilirkişilik yaptığını, yılda yaklaşık 700 dosya incelediğini belirterek, ''Bugüne kadar aleyhimde olumsuz hiçbir şey söylenmemiştir. Ayrıca benim adımın geçtiği elektronik postanın tarihi, raporun sunulmasından 10 gün sonraya aittir'' diye konuştu. 
     Sorguları yapılan diğer sanıklar da, haklarındaki suçlamaları kabul etmeyerek, aynı konuda Adalet Bakanlığı Başmüfettişliği'ne verdikleri ifadeleri tekrar ettiklerini bildirdiler. 
     Duruşmada söz alan Cem Uzan'ın avukatı Erol Şahin, ''Müvekkilim Genç Parti Genel Başkanı Cem Uzan'ı işlerinin yoğunluğu nedeniyle duruşmada hazır edemedim. Bir dahaki celsede hazır edeceğim'' dedi. 
     
     TANIK İFADESİ 
     Duruşmada tanık olarak dinlenen Alaaddin Şafi, Star Televizyon Hizmetleri A.Ş.'de avukat olarak görev yaptığını belirterek, dava konusu elektronik postaların iç yazışmalar olduğunu söyledi. 
     Mahkeme Heyeti Başkanı Zihni Şahin, Şafi'nin 3 Mart 2004 tarihinde Adalet Bakanlığı Başmüfettişliği'ne verdiği ifadesini okudu. 
     Başkan Şahin, Şafi'ye bu ifadesinde, ''her yılbaşında ticaret mahkemelerine çikolata, viski gibi şeyleri içeren hediye paketleri dağıtıldığını, 22 Aralık 2000 tarihli Filiz Altınok'a gönderdiği elektronik postada 'bu hediyelerin kendisinin ilgilendiği mahkemeye neden gönderilmediğini' sorduğunu, kendisine, 'basında yer alan bazı haberler nedeniyle o yılbaşında hediye verilmemesi kararı alındığının' bildirildiğini ve hediyelerin verilmediğini söylediğini'' hatırlattı. 
     Şafi'nin ifadesinde, ''Metin Öner'e gönderdiği elektronik postada, atanan bilirkişilerin konularında deneyimli olmaları nedeniyle duyduğu mutluluktan dolayı 'istediğimiz bilirkişiler atandı' şeklinde bir ifadesinin olduğunu, yoksa bilirkişilerin atanmasına bir etkisinin bulunmadığını'' kaydettiğini belirten Başkan Şahin, ''Bilirkişilerin Teleon, Star Digital aboneliği, yılbaşı hediyesi gibi talepleri olduğunu, ancak bunların yönetimce kabul edilmediğini, Kılıç Başaran'ın oğlunun Teleon ücretinin de ödenmediğini anlattığını'' söyledi. Başkan Şahin, ifadesinde ''kendisinin bilirkişilerin çok emek sarf ettiklerini düşünerek ayrıca ücret ödenmesini teklif ettiğini, ancak bunun yönetim tarafından kabul görmediğini'' söylediğini hatırlattığı Şafi'ye, bu ifadesini kabul edip etmediğini sordu. 
     Söz konusu ifadeyi kabul ettiğini belirten Şafi, bahsi geçen davaların çoğunun aleyhlerine sonuçlandığını söyledi. 
     Sorguları alınan sanıkların duruşmalardan vareste tutulmasına, davetiyenin tebliğine rağmen duruşmaya katılmayan Cem Uzan, Hüseyin Engin Saydam, Metin Öner, Yılmaz Aybars Çakır ve İsmet Doğan Karagül'ün ihzaren celp edilmelerine karar veren mahkeme heyeti, dosyadaki eksikliklerin giderilmesi için duruşmayı erteledi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddinamede, sanıklar Cem Uzan, Hüseyin Engin Saydam, Metin Öner, Cemal Tüfekçi'nin Uzan Grubu bazı şirketlerde görev aldıkları, diğer sanıklar Zülfikar Fikret Gönül, Kılıç Başaran, Selahattin Anık, Mehmet Fetvacı, Yılmaz Aybars Çakır ve İsmet Doğan Karagül'ün de İstanbul Asliye Ticaret Mahkemeleri'nde bilirkişilik yaptıkları anlatılıyor. 
     Uzan Grubu bazı şirketlerin sermaye artırımına ilişkin, şirketlerin aktifinde bulunan gayrimenkul, menkul ve diğer mal varlıklarının tespiti amacıyla İstanbul 1, 2 ve 9. Asliye Ticaret Mahkemeleri'nde dava açıldığı anlatılan iddianamede, bilirkişilik yapan sanıkların bu davalarda görev aldığı ifade ediliyor. 
     Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı koordinesinde Uzan Grubu'na yönelik operasyon sırasında 2000 yılına ait bazı elektronik postaların elde edildiği belirtilen iddianamede, bu postaların Uzan Grubu şirketlerde görev alan sanıkların arasındaki haberleşmeyi içerdiği ve bilirkişilere menfaat sağlanması konusunda olduğu, bilirkişilerin istekleri ile bu kişilere verilenlerden bahsedildiği anlatılıyor. 
     İddianamede, şirketlerin sermaye artırımına esas olacak aktiflerinde bulunan menkul, gayrimenkul ve diğer mal varlıklarının piyasa rayiç değerlerinin tespitinde bilirkişi olarak görev yapan sanıklara, şirket yöneticisi olan sanıklar tarafından menfaat sağlandığının belirlendiği ileri sürülüyor. 
     Sanıklardan Cem Uzan, Hüseyin Engin Saydam, Metin Öner ile Cemal Tüfekçi'nin ''rüşvete aracılık etmek'' ve ''rüşvet vermek'' suçlarından 4 ile 12'şer yıl arasında hapis cezasına çarptırılması talep edilen iddianamede, Zülfikar Fikret Gönül, Kılıç Başaran, Selahattin Anık, Mehmet Fetvacı, Yılmaz Aybars Çakır ve İsmet Doğan Karagül'ün de ''rüşvet almak'' suçundan 5 ile 12'şer yıl arasında hapis cezasına çarptırılması isteniyor. 
     
</TEXT>
</DOC>
