<DOC>
<DOCNO> 346402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy23.html </URL>
<DATE> 2005/05/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kaçak Kuran kurslarına ceza indirimi.. Baykal'dan AKP'ye ağır eleştiri... 
</HEADLINE>
<TEXT>

     CHP Genel Başkanı Deniz Baykal, iktidarın, Türk Ceza Kanunu’nda TCK varılan mutabakat bir tarafa bırakarak, bir emrivakiyle "Türkiye’de anayasal rejimin temellerine, laik demokratik cumhuriyet anlayışına karşı, yer yer terör örgütleriyle ilişkili, irtibatlı bir biçimde eğitim vermeyi amaçlayan eğitim kurumlarını himaye etmeye yönelik" bir düzenlemeyi TBMM’den geçirdiğini söyledi. 
     Baykal, "Bu düzenleme, AKP’nin yeni bir rotaya doğru girmekte olduğunu, gerçek kimliğini açıkça ortaya koyma durumuna geldiğini sergilemektedir" dedi. 
     Baykal, parti genel merkezinde düzenlediği basın toplantısında, TCK’nın, kanuna aykırı eğitim yapanlara verilecek cezaları düzenleyen maddesinde AK Parti milletvekillerinin önergesiyle yapılan değişikliğe ilişkin eleştirilerde bulundu. 
     TCK ile ilgili olarak iktidar ve muhalefet arasında yapılan görüşmelerde, Başbakan’ın da bilgisi dahilinde bir mutabakat sağlandığına dikkati çeken Baykal, el birliğiyle çıkarılan yasa yürürlüğe girmeden, önceki mutabakat bir tarafa bırakılarak, emrivakiyle bir değişikliğin dayatıldığını söyledi. Baykal, şöyle devam etti 
     "İktidarın siyasi güvenilirliğiyle ilgili çok önemli bir tereddüt bir kez daha ortaya çıkmıştır. Sayın Başbakan’ın çeşitli çevrelerle ilişkilerinde söz verip sonra tutmadığının pek çok örneğini biliyoruz. 
     Şimdi bu konuda da Sayın Başbakan çok ciddi bir güven kaybına uğramıştır. Siyaset adamının en büyük sermayesi güvenilirliğidir. Ne yazık ki AKP güven sınavında sınıfta kalmıştır. İktidar ve anamuhalefet arasındaki mutabakatın tek taraflı olarak hiçbir bilgi sunmadan, oldubittiyle değiştirilmiş olması üzüntü verici bir tablo oluşturmuştur." Söz konusu düzenlemenin müzakeresinden kaçınıldığını, TBMM’de tartışma ortamı doğmadan, konunun hızla geçiştirilmek, kapatılmak istendiğini savunan Baykal, şöyle devam etti 
     "Yasalara aykırı eğitim vermekte olan bir eğitim kurumunun kurucularının, yöneticilerinin nasıl cezalandırılacağı ile ilgili 1 Haziran’da yürürlüğe girecek TCK’daki düzenleme, pratikte içi boşaltılmış bir hale getirilmek istenmiştir. Para cezasıyla geçiştirilecek bir konu haline çekilmek istenmiştir. 
     Anlaşılıyor ki AKP iktidarı kanuna aykırı eğitim veren kurumların cezalandırılması konusunda çok ciddi bir çekingenlik içindedir. Himaye etmeye çalıştığı kanuna aykırı eğitim veren eğitim kurumlarıdır. Ceza Kanunu, bir yandan bazı eğitim verme biçimlerinin uygun olmadığını ifade ediyor, öte yandan bunlara karşı bir yaptırım uygulanmasını engellemeye gayret ediyor. Bu tam bir açmaz, tam bir çelişkidir. AKP iktidarı şimdi bu çelişkinin içinde görünüyor. Açıktan, kanuna aykırı eğitim kurumlarını, kanuna aykırı eğitim kurumları olmaktan çıkarma talebini yapacak cesareti kendisinde bulamıyor ama kanuna aykırı olduğunu kendisinin de kabul ettiği bazı eğitim faaliyetlerini cezalandırmaktan vazgeçmeye çalışıyor. Böylece onları himaye altına alıyor. 
     AKP iktidarının himaye etmeye çalıştığı eğitim kurumları, Türkiye’de anayasal rejimin temellerine, laik demokratik cumhuriyet anlayışına karşı, yer yer terör örgütleriyle ilişkili, irtibatlı bir biçimde eğitim vermeyi amaçlayan eğitim kurumlarıdır." 
     
     "AKP’NİN İÇ YÜZÜ ORTAYA ÇIKTI" 

     Söz konusu eğitim kurumlarının bir kısmının "misyoner" faaliyetlerini sürdürmeye yönelik kurumlar olduğuna dikkati çeken Baykal, "Kendi tercihlerini yürürlüğe koyabilmek için bunları dahi himaye etmeyi göze alabilecek bir noktada bulundukları görülüyor" dedi. 
     Yapılan düzenleme ile AK Parti’nin içyüzünün bir kez daha ortaya çıktığını öne süren Baykal, "Bu olayda görüyoruz ki AKP iktidarı kendi ifade ettiği çerçevenin dışında, herkesin kaygılandığı bir siyasi kimliği sahiplenmektedir. Fırsatını bulduğu her anda o kimliği ortaya çıkarmaya hazırdır. Bu düzenleme böyle bir düzenlemedir" diye konuştu. TCK’da fikir ve düşünce özgürlüğünün cezaevi yaptırımıyla cezalandırılması öngörülürken, kanuna aykırı eğitimin para cezasıyla geçiştirilmesi tercihinin ortaya konulduğunu belirten Baykal, bu düzenlemenin çok tartışılacağını ifade etti. 
     Baykal, söz konusu düzenlemenin "AKP’nin yeni bir rotaya doğru girmekte olduğunu, gerçek kimliğini açıkça ortaya koyma durumuna gelmiş olduğunu sergilediğini" savundu. 
     Baykal, hükümetin kendisini "Belli güçlerin, odakların, örgütlenmelerin çerçevesi dışına çıkamayacak şekilde kuşatılmış hissettiğini"’ savundu. Baykal, "AKP’nin grafiği aşağı inmeye başladı. Şimdi artık etraftaki militanların borusunun öteceği bir döneme gelindi" dedi. 
     Baykal, parti genel merkezinde düzenlediği basın toplantısında, TCK’nın, kanuna aykırı eğitim yapanlara verilecek cezaları düzenleyen maddesinde AK Parti milletvekillerinin önergesiyle yapılan değişikliğe ilişkin eleştirilerde bulundu. 
     Konuyla ilgili olarak daha önceki mutabakata rağmen iktidarın farklı bir tavır içine girmesiyle, "Bu değişiklik, hangi güçlerin talepleri doğrultusunda yapıldı " sorusunun akla geldiğini belirten Baykal, şunları söyledi 
     "Öyle anlaşılıyor ki Türkiye’de hükümet, kendisini belli güçlerin, odakların, örgütlenmelerin çerçevesi dışına çıkamayacak şekilde kuşatılmış hissetmektedir. Bu son düzenleme de hükümetin bu kuşatılmışlığa teslim olduğunun ifadesidir. 
     Türkiye’de eğitim milli eğitimdir. Eğitimimiz bu şekilde milli eğitim olmaktan çıkarılmak istenmektedir. Çeşitli eğitim kurumlarına göz kırpılmakta, onların sırtı sıvazlanmaktadır. O eğitim kurumlarını oluşturan güçlerin sırtı sıvazlanmaktadır, onlara teslim olunmaktadır. 
     O güçlerin kimliği niteliği incelendiğinde bir kısmının, Türkiye’nin laik, demokratik cumhuriyet kimliğine aykırı eğitim veren kurumlar olduğu, bir kısmının terör faaliyetleriyle yakından ilişkili güçler olduğu, iktidarın o güçlerin eğitim kurumlarını neredeyse serbest bırakma tercihi içine sürüklendiği görülmektedir." 
     
     HİZBULLAH ANIMSATMASI 

     Baykal, "Sayın Cumhurbaşkanı umarım bu darbeyi, Parlamento’da gerçekleştirilen bu olup bittiyi iade edecektir, iade etmelidir. 
     Umarım böyle bir iadeden sonra AKP yönetimi daha sağduyulu bir değerlendirme yapma ihtiyacını hisseder" diye konuştu. 
     Bu girişimin bir denemeden öteye geçmesi durumunda ülkenin büyük sıkıntılarla karşılaşacağını ifade eden Baykal, şöyle devam etti 
     "Türkiye, Hizbullah örgütlenmesinin yarattığı sancıları daha aşabilmiş değildir. Geride bıraktığımız dönemde Türkiye’de Hizbullah’ın yer yer kurtarılmış bölgeler oluşturduğunu çok iyi biliyoruz. Bunların nasıl geliştirildiği, o insanların nasıl eğitildiği, nasıl hazırlandığı açıkça ortadadır. Şimdi bundan sonra teröre yönelik böyle örgütlenmeler yapacak olan, laik demokratik cumhuriyete karşı örgütlenmeler ve eğitim yapacak olan kurumlar, göstermelik bir şekilde bir para cezasıyla geçiştirilerek, gerçek bir yaptırımdan korunmak istenmektedir." 
     
     "TAHRİP HAREKETİ" 

     Gazetecilerin sorularını da yanıtlayan Baykal, yasanın yürürlüğe girmesi durumunda anayasaya aykırılık konusunda bir inceleme yapacaklarını söyledi. 
     Bir soru üzerine, eğitim konusuna çok özen gösterilmesi ve dikkatli davranılmasını isteyen Baykal, "Ben kendi eğitimimi kendim vereceğim" denildiğinde buna "Dur" demek gerektiğini kaydetti. 
     Baykal, "Şimdi buna göz yumuluyor. Bu, çok tehlikeli bir tahrip hareketidir. Anayasal, demokratik, laik rejimimize yönelik bir tahrip girişimidir" diye konuştu. 
     İktidarın fırsat bulduğu her konuda kendi gizli gündemini yürürlüğe koyabilmek için herşeyi yapacağını savunan Baykal, söyle devam etti 
     "Kendileri kabul ettiler, şimdi kendileri değiştiriyorlar. 
     Değiştirdikleri de Türkiye’nin partileri aşan bir temel düzenlemesi. 
     Şimdi, yeraltı eğitim örgütlenmesine kol kanat geriyorlar. Bırakacağız onları çeşitli alt grupların etkisine... Yasaya aykırı da olsa bunu yapanlar cezalandırılmasınlar... O zaman dilinizin altındaki baklayı çıkarın, ’yasak yok, yeraltı eğitim faaliyetleri yer üstüne çıkmalıdır’ deyin. Bunu diyemiyorsunuz. Evet yeraltı eğitim faaliyeti yasaktır ama bunu yapanları fiilen cezalandırmayalım, cezalandırıyormuş gibi yapalım. Para çok, toplanıyor zaten, o paralardan üç beş kuruş verip para cezasıyla hallederiz.. " Anayasa’yı baştan sona değiştirme özleminin sık sık dile getirildiğini ancak bunun olamayacağının ortaya çıktığını belirten Baykal, "Anayasal rejimi doğrudan anayasa metninde değişiklik yapmadan tıkayacak mekanizmaların harekete geçirilmeye çalışıldığını" savundu. 
     
     ’ÖNEMLİ BİR KİLOMETRE TAŞI" 

     Genellikle iktidarlar zayıflamaya başladığında, etrafında yer alan odaklara karşı direnç gücünün kaybolduğunu, oralardan gelen taleplere boyun eğme eğiliminin ortaya çıktığını belirten Baykal, şunları söyledi 
     "Şimdi AKP’nin böyle bir konjonktüre, böyle bir tablonun içine girdiği anlaşılıyor. Etraflarındaki örgütlü alt gruplar biraraya gelip ’bu böyle olacak’ dedikleri zaman, ’Biz Türkiye Cumhuriyeti’nin hükümetiyiz. Bizim bir anayasamız var. Böyle bir şey yapamayız kanunlar, hukuk ülkenin yararları var’ diyemiyorlar, kendilerine siyasi güç katmış olan çevrelerin oyuncağı haline dönüşmeye başlıyorlar. Bu önemli bir kilometre taşıdır. Bundan sonra böyle olaylar çıkar ve bu gidiş iyi bir gidiş olmaz." AK Parti’nin grafiğinin aşağı inmeye başladığını savunan Baykal, "Şimdi artık etraftaki militanların borusunun öteceği bir döneme gelindi. O militanların doğrultusuna teslim olmuş bir iktidar, Türkiye Cumhuriyeti’nin anayasasının gereklerini yerine getirmekte giderek artan güçlüklerle karşılaşıyor. Bu da onlardan birisidir" dedi. 
     Baykal, TCK’nın yürürlük tarihinin 1 Haziran olduğuna dikkat çekilmesi üzerine, "Sayın Cumhurbaşkanı Anayasa’nın kendisine verdiği süre içinde değerlendirmesini yapar. Sayın Cumhurbaşkanı’nın bu değişiklikle ilgili olarak 1 Haziran’a kadar imza atma mecburiyeti yoktur" yanıtını verdi. 
     Deniz Baykal, bir gazetecinin bazı anayasa değişiklikleri konusunda AK Parti ile CHP’nin işbirliği yaptığını belirterek "Bundan sonra bu işbirliği sona mı erecek " sorusunu yöneltmesi üzerine, AK Parti ile anayasa değişiklikleriyle ilgili işbirliği konusunda bir prensip kararları olmadığını ve "hiç kimseye işbirliği taahhüdünde bulunmadıklarını" söyledi. Baykal, getirilen düzenlemelere bakarak karar verdiklerini sözlerine ekledi. 
     
     ŞİİR OKUYAN GENCİN GÖZALTINA ALINMASI 

     Baykal, Milas’ta Nazım Hikmet şiiri okuyan bir gencin gözaltına alınmasına ilişkin bir soru üzerine, şunları söyledi 
     "Üzüntü verici, kaygı verici bir olay. Harekete geçecek başka olay kalmadı, gençler Nazım’dan şiir okudular diye kamu otoriteleri harekete geçiyorlar, çok yazık" karşılığını verdi. 
     
</TEXT>
</DOC>
