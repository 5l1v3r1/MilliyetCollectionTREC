<DOC>
<DOCNO> 334255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonspo05.html </URL>
<DATE> 2005/04/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Galatasaray kötü futbolu stresle açıklıyor... 
</HEADLINE>
<TEXT>

     Galatasaray Futbol Şubesi Sorumlusu Fatih Gökşen, Akçaabat Sebatspor deplasmanında özellikle ilk yarıda oynanan kötü futbolu, maçın önemine ve yaşanan strese bağladı. 
     Gökşen, AA muhabirine yaptığı açıklamada, stres dolu bir maça çıktıklarını vurgulayarak, ''Şampiyonlar Ligi'ne katılmak ve ligdeki iddiamızı sürdürmek açısından çok önemli bir maça çıktık. Bu nedenle sıkıntılı bir karşılaşma yaşadık'' dedi. 
     Bireysel hatayla yedikleri gole, hemen cevap veremediklerini anlatan Fatih Gökşen, ''Gol gelmeyince, oyunumuz bozuldu. Neyse ki ilk yarıyı 1-1 kapattık, ikinci devre ise attığımız gollerle sonuca gittik'' diye konuştu. 
     Futbol şube sorumlusu Gökşen, artık gözlerini Türkiye Kupası'na çevirdiklerini de vurgulayarak, ''Bizim hedefimiz, ligde ve Türkiye Kupası'nda şampiyonluktur. Türkiye Kupası da çok önemli. İlk hedefimiz Trabzonspor'u yenip finale kalmak'' ifadelerini kullandı. 
     Gökdeniz'in kırmızı kart cezalısı olmasının Trabzonspor için kayıp olduğunu dile getiren Gökşen, rakibin bu eksiğinin kendileri için de avantaj oluşturduğunu söyledi. 
     Fatih Gökşen, teknik direktör Gheorghe Hagi'nin Akçaabat Sebatspor maçından sonra yaptığı açıklamaların muhatabının kendileri olduğunu düşünmediğini vurgulayarak, ''Hagi'nin huyu bu'' dedi. 
     Gökşen, Rumen çalıştırıcının, takımdan ayrılmasının söz konusu olamayacağını da sözlerine ekledi. 
     
</TEXT>
</DOC>
