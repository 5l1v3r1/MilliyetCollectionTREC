<DOC>
<DOCNO> 317163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun24.html </URL>
<DATE> 2005/02/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
NATO zirvesinde Türkiye'den Irak için neler bekleniyor 
</HEADLINE>
<TEXT>

     NATO, ABD Başkanı George Bush'un Avrupa temasları çerçevesinde düzenlediği olağanüstü zirve hazırlıklarını tamamladı. 
     Türkiye'nin, Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül tarafından temsil edileceği zirve, yarın sabah NATO-Ukrayna Komisyonu NUC ile başlayacak. 
     Ukrayna Devlet Başkanı Viktor Yuşçenko'nun, İttifak üyesi ülkelerin devlet ve hükümet başkanlarıyla bir araya geleceği toplantıda, Ukrayna'daki reformlara verilen destek dile getirilecek ve bu ülkeyle ''işbirliğini genişletme iradesi'' yansıtılacak. 
     Ukrayna, bağımsızlığını kazanmasının ardından 1991 yılında, Avrupa Atlantik Ortaklık Konseyi AAOK çerçevesinde NATO ile işbirliği yapan ülkeler arasına katıldı. NUC, Ukrayna'nın 1997 yılında, Madrid zirvesi sırasında NATO ile imzaladığı işbirliği anlaşması çerçevesinde oluşturuldu. İttifak, bu anlaşmayla Ukrayna'nın toprak bütünlüğüne, demokratikleşme sürecine, ekonomik refahına, hükümranlık ve bağımsızlığına destek yükümlülüğü üstlendi. İttifak, 1999'da Kiev'de bir İrtibat Bürosu açtı. 
     Rusya'nın baştan beri soğuk bir yaklaşımla izlediği NATO-Ukrayna ilişkileri savunma, ekonomi ve siyaset alanlarında giderek geliştiriliyor. 
     Ukrayna ile NATO arasında 2002 yılında belirlenen ''Ortak Eylem Planı'' ilişkilerin en önemli adımını oluşturdu. Ukrayna, bu plan çerçevesinde Avrupa-Atlantik güvenlik yapısına tam katılım hedefini teyit etti ve bu amaçla stratejik yöntemler belirlendi. NUC, Ortak Eylem Planı çerçevesinde kaydedilen gelişmeleri ve Ukrayna'nın attığı reform adımlarını gözden geçirecek. 
     
     LİDERLER ZİRVESİ 

     NATO üyesi 26 ülkenin devlet ve hükümet başkanları, daha sonra Genel Sekreter Jaap de Hoop Scheffer'in konuşmasıyla başlayacak olan zirve kapsamında buluşacaklar. De Hoop Scheffer'i, ''en kıdemli devlet başkanı'' sıfatıyla Fransız Cumhurbaşkanı Jacques Chirac izleyecek. 
     ABD Başkanı Bush'un konuşmasının ardından öğlen yemeğinde devam edecek olan zirvede diğer devlet ve hükümet başkanları da söz alacaklar. 
     Afganistan, Irak, Ortadoğu, transatlantik ilişkiler, terörizme karşı mücadele, Akdeniz diyaloğu gibi konuların gündeme alınacağı toplantıda, Başkan Bush'un, İran ve Suriye konularını da gündeme taşıması bekleniyor. 
     ''Transatlantik ilişkilerin tekrar canlandırılması'' ve ''müttefikler arasındaki bazı uzlaşmazlıkların giderilmesi'' hedefli NATO zirvesinin ardından, Bush'un AB Konseyi'ne geçmesi öngörülüyor. 
     İttifak üyesi ülkelerin dışişleri bakanları da ayrı bir toplantı çerçevesinde bir araya gelerek, Rusya ile ilişkiler, Balkanlar ve Ukrayna gibi dosyaları ele alacaklar. 
     
     TÜRKİYE'DEN BEKLENTİLER 

     NATO kaynakları, ''Irak dosyası'' çerçevesinde ''Türkiye'den beklentiler'' olduğunu ifade ediyor ve Başbakan Recep Tayyip Erdoğan'ın Brüksel zirvesi sırasında önemli mesajlar verebileceğini söylüyorlar. 
     İstanbul zirvesinde alınan kararların ardından, Irak güvenlik birimlerinin eğitimi amacıyla Bağdat yakınlarında görevlendirilen NATO subayları geçen yılın ağustos ayında çalışmaya başlamışlardı. ''NTIM-I'' NATO Training Implementation Mission - Iraq olarak adlandırılan operasyon çerçevesinde NATO bayrağı Irak'a girmişti. 
     ABD, Avrupalı müttefiklerin bu operasyona katkılarını artırmaları ve oluşturulan fona para aktarmaları için baskı yapıyor. 
     Operasyona iki eğitmenle katılan Türkiye'nin eğitmen sayısını artırması, düzey yükseltmesi ve görev süresi uzatması beklentilerinin yanı sıra fona maddi katkıda bulunması söz konusu ediliyor. 
     Zirvede Türkiye'yi temsil etmek üzere bu gece Brüksel'e gelecek Başbakan Erdoğan'ın, aralarında İngiltere Başbakanı Tony Blair ve Danimarka Başbakanı Anders Fogh Rasmussen'in de bulunduğu çeşitli liderlerle ikili görüşmeler yaptıktan ve AB bünyesinde, aday ülkelerin bilgilendirilmesine yönelik toplantıya katıldıktan sonra, yarın akşam Belçika'dan ayrılması bekleniyor. 
     
</TEXT>
</DOC>
