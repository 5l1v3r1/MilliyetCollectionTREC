<DOC>
<DOCNO> 324386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko17.html </URL>
<DATE> 2005/03/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
DTM Ocak'ta dış ticarette geçici bir soğuma görüldü 
</HEADLINE>
<TEXT>

     Bu yılın Ocak ayında dış ticarette 'geçici bir soğuma' görüldüğü ifade edilirken, bunda ''bir kısım ihracat ve ithalatın öne çekilerek Aralık ayında gerçekleşmiş olması ile bir kısmının da 2005 yılı Şubat ayına ertelenmesinin'' etkili olduğu bildirildi. 
     Bu arada Ocak ayında yavaşlayan ihracatın, Şubat ayında tekrar hız kazandığı belirtildi. 
     Dış Ticaret Müsteşarlığı'nın ''Dış Ticarette Görünüm'' konulu raporunda, DİE tarafından açıklanan geçici verilere göre 2005 yılı Ocak ayında ihracat artışının binde 3'te, ithalat artışının da yüzde 10,6'da kaldığı hatırlatıldı. 
     Rapora göre, 2004 yılı Şubat ayından sonra aylık ihracat ve ithalat en düşük değerini alırken, ihracat 4 milyar 624 milyon dolar ve ithalat 6 milyar 959 milyon dolar oldu. Ocak ayında ticaret hacmi artışının yavaşlamasında, ''bir kısım ihracat ve ithalatın öne çekilerek 2004 yılı Aralık ayında gerçekleşmiş olması ve bir kısmının da 2005 yılı Şubat ayına ertelenmesi'' etkili oldu. 
     
     ŞUBAT AYI İHRACATI 
     İhracatçı Birlikleri kayıtlarına göre Şubat ayında ise ihracat, yüzde 51,2 oranında artarak 5 milyar 728 milyon dolar olarak gerçekleşti. Ocak ayında yavaşlayan ihracat, Şubat ayında tekrar hız kazandı. Böylece Ocak-Şubat dönemi ihracatı 2005 yılında yüzde 27 oranında artarak 10,7 milyar dolar oldu. 
     Şubat ayındaki ihracat artışında, ''taşıt araçları ve yan sanayii'' ihracatının yüzde 92,1 oranında artarak 1 milyar 114 milyon dolara, ''hazır giyim, konfeksiyon'' ihracatının yüzde 36,9 oranında artarak 1 milyar 107 milyon dolara, ''demir ve demir dışı metaller'' ihracatının yüzde 68,4 oranında artarak 795 milyon dolara, ''elektrikli ve elektronik cihazlar'' ihracatının yüzde 35,7 oranında artarak 510 milyon dolara, ''tekstil ve hammaddeleri'' ihracatının yüzde 33 oranında artarak 480 milyon dolara, ''kimyevi maddeler'' ihracatının yüzde 40,4 oranında artarak 438 milyon dolara yükselmesi etkili oldu. 
     ''Hazır giyim, konfeksiyon'' ve ''tekstil ve hammaddeleri'' ihracatındaki canlanma dikkat çekici gelişirken, ''zeytin ve zeytinyağı'', ''fındık ve mamulleri'', ''değerli maden ve mücevherler'', ''halı'', ''yaş meyve-sebze'', ''madencilik ürünleri'' ve ''hububat, bakliyat, yağlı tohumlar'' ihracatında, 'genel ihracat artış oranının üzerinde' artışlar gerçekleşti. 
     
     İTHALAT 
     İthalat da, Ocak ayında yüzde 10,6 oranında artarak, 6 milyar 959 milyon dolar oldu. Bu değer, 2004 yılının Şubat ayından sonra gerçekleşen en düşük ithalat değeri oldu. 
     Ocak ayında ara malları ithalatı yüzde 18,7 oranında artarak 5.4 milyar dolar olurken, yatırım malları ithalatı yüzde 9,1 oranında azalarak 987 bin dolara ve tüketim malları ithalatı yüzde 9,6 oranında azalarak 594 bin dolara geriledi. 
     Yatırım malları ithalatındaki gerilemenin temelinde, bu grubun yüzde 14'ünü oluşturan ''ticari araçlar'' ithalatındaki 119 milyon dolar yüzde 45,2 düşüş yatarken, diğer yatırım malları ithalatı yüzde 2,5 oranında arttı. 
     Tüketim mallarındaki gerileme ise öncelikle ''binek otomobilleri'' ithalatındaki 58 milyon dolar yüzde 33,4 ve ''ilaçlar'' ithalatındaki 30 milyon dolar yüzde 16,6 gerilemeye bağlı meydana geldi. Toplam ithalat içinde, 2004 yılı Mayıs ayında yüzde 14,9'a kadar yükselmiş olan tüketim mallarının payı, 2005 yılı Ocak ayında yüzde 8,5'e geriledi. 
     
     HAM PETROLÜN VARİL MALİYETİ, OCAK'TA 3 DOLAR ARTTI 
     Ocak ayında, ''ham petrolü de kapsayan ara mallar ithalatının payı 5,3 puan artarak yüzde 77 olurken, bu yıl Ocak'ta Türkiye'nin varil başına ham petrol ithal maliyeti, 2004'ün Ocak ayına göre 8 dolar, Aralık ayına göre 3 dolar artarak 38,6 dolara çıktı. 
     Önceki yılın aynı ayına göre, ham petrol ithalatı 255 bin ton yüzde 12,9 azalmış olmasına rağmen, ithalat değeri yüzde 9,9 oranında artarak 488 milyon dolar oldu. Almanya'nın 1 varil ham petrol ithal maliyetiyle karşılaştırıldığında, 2003 yılında 1,3 dolar olan Türkiye'nin avantajının, 2004 yılında 1,9 dolara çıktığı görüldü. 
     
     ÜFE ARTIŞINDA ETKİLİ OLDU 
     Rapora göre Türkiye'deki ÜFE endeksi ile ham petrol ithal maliyetleri genelde paralel bir seyir izlerken, 2003 yılının başıyla karşılaştırıldığında 2004 yılında, ÜFE'nin ham petrol ithal maliyetlerindeki artışa tepkisinin şiddeti daha az oldu. 
     Bunun başlıca nedeni, ekonomide istikrar ortamının yakalanması ve böylece dış etkenlere karşı duyarlılığın azalması oldu. Ham petrol maliyetlerinin 2004 yılı sonunda ÜFE endeksini düşürücü yönde etkisi olurken, 2005 yılı Ocak ayında yükselen maliyetler, ÜFE'nin bir önceki aya göre 0,5 puan artmasında etkili oldu. 
     Ocak ayında AB ve Türk Cumhuriyetleri'nden yapılan ithalatın azalması, genel ithalat artış oranını aşağı çekerken, en önemli ithalat artışları Rusya, İsviçre, ABD, Suudi Arabistan, Romanya, Güney Afrika ve Güney Kore'den gerçekleşti. 
     
</TEXT>
</DOC>
