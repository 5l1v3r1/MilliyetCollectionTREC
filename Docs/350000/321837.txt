<DOC>
<DOCNO> 321837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko40.html </URL>
<DATE> 2005/03/08/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Transtürk Holding, borçlarını 8 taksitte ödeyecek... 
</HEADLINE>
<TEXT>

     Transtürk Holding'in, borçların yeniden yapılandırılması için Albaraka Türk Özel Finans Kurumu ile imzaladığı protokole göre, 30 Nisan 2005 tarihinde başlayacak ödemeler, 8 taksitte gerçekleştirilecek. 
     Transtürk'ten Borsa'ya gönderilen açıklamada, şirketin Albaraka Türk Özel Finans Kurumu ile imzaladığı protokole göre 30 Nisan 2005 tarihinde başlayacak ödemelerin 30 Haziran 2005'de ve takip eden 3'er aylık periyotlarda toplam 8 taksit halinde gerçekleştirileceği bildirildi. 
     Açıklamaya göre, son taksit tarihi olan 31 Aralık 2006'da birikmiş faiz tutarı da ödenecek. 
     Açıklamada, ipoteğin tesis edilmemesi ve ödeme şartlarına uyulmamasının fesih sebebi olduğu belirtildi. 
     Makina Takım Endüstrisi A.Ş.'den konuya ilişkin olarak Borsa'ya gönderilen açıklamada da, benzer görüşlere yer verildi. 
     
     GSD YATIRIM BANKASI'YLA DA ANLAŞTI 

     öte yandan Transtürk Holding, Makina Takım'a ait borçların yeniden yapılandırılması konusunda GSD Yatırım Bankası ile protokol imzaladı. 
     Transtürk'den Borsa'ya gönderilen açıklamada şirketin, GSD Yatırım Bankası ile yapılan yeniden yapılandırma görüşmelerini tamamladığı ve bugün itibariyle protokol imzalandığı bildirildi. 
     İmzalanan protokole göre, 31 Aralık 2004 tarihi itibariyle oluşmuş bulunan 182 bin 929 dolar tutarındaki borca, yıllık libor artı 3 faiz oranı uygulanmasına ve 30 Temmuz 2007 tarihine kadar taksitlendirilmesine, birikecek faizin en son taksit tutarı ile birlikte 30 Temmuz 2007 tarihinde nakden ve defaten kapatılmasına karar verildi. 
     Protokole göre, 30 Haziran 2005 tarihinde başlayan ödemeler, 30 Haziran 2005'de ve takip eden 3'er aylık periyotlarla toplam 9 taksit halinde gerçekleştirilecek. 
     Ödeme şartlarına uyulmamasının fesih sebebi olduğu belirtilen açıklamada, ''GSD Yatırım Bankası ile imzalanan protokole konu 182 bin 929 dolarlık borç, Makina Takım Endüstrisi A.Ş'ye ait olup Transtürk Holding A.Ş. müteselsil kefildir'' denildi. 
     
</TEXT>
</DOC>
