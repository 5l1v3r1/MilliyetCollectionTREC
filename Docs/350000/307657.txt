<DOC>
<DOCNO> 307657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/ekonomi/eko05.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hint düğünü 'altın'ı parlattı 
</HEADLINE>
<TEXT>



Hindistan'da kasım - şubat ayları arasındaki geleneksel düğün mevsimi, uluslararası altın piyasalarının yüzünü güldürdü. Uzmanlar, düğün mevsiminde altın talebinin geçen yılın aynı dönemine göre yüzde 5 arttığını bildiriyor. 
Altının, doların zayıflamasına tepki olarak 2001'den bu yana yükseldiğini hatırlatan uzmanlar, yüksek fiyatların Hintli düğün sahiplerinin gözünü korkutmadığını ve bu ülkeden gelen yüksek talebin de fiyatların daha da yükselmesine neden olduğunu belirtiyor. Uzmanlar, yıllık 600 ton altın talebiyle dünyanın en büyük altın alıcısı olan Hindistan'da yıllık altın tüketiminin yüzde 60'ının düğün mevsiminde gerçekleştiğini bildiriyor. Hindistan'da gelinlere mali güvence sağlamak için bol miktarda altın hediye ediliyor. 


</TEXT>
</DOC>
