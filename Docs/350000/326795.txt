<DOC>
<DOCNO> 326795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonyas06.html </URL>
<DATE> 2005/03/24/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
'Topçulara kanmam' diyen Tuğba, basketbolcuyla evliydi 
</HEADLINE>
<TEXT>

     Cesur SERT DHA 

      'O Şimdi Asker' şarkısıyla ünlenen seksi şarkıcı Tuğba Ekinci, büyük takımlarda oynayan futbolcuların kendisini telefonla arayarak rahatsız ettiğini öne sürerek, "Ben asla topçulara kanmam'' dedi. Ancak Tuğba Ekinci'nin bu açıklamasına karşın, geçmişte profesyonel basketbolcuyla evli olduğu ortaya çıktı. 
     Ünlü olmadan önce beş yıl İzmir'de Altaylı basketbolcu Fatih Özbilen ile evli kalan Tuğba Ekinci, "Müzik tutkumu basketbolculuğunun yanı sıra müzisyen de olan eski eşim Fatih'ten aldım. Fatih futbolculardan çok farklıydı. O ve ailesi müzikle uğraşıyordu. Bana müzik anlamında katkıları çok büyük oldu. Kendilerine teşekkür ederim'' dedi. 
     Ekinci, dizilerde bazı küçük roller aldıktan sonra TRT için çekilen Tutku Çemberi' adlı dizide oynadı. Son zamanlarda O şimdi asker' isimli şarkısına çektiği seksi klibiyle adından söz ettiren, televizyonlarda boy gösteren Tuğba Ekinci'nin futbolcuların kendisini arayıp arkadaş olmak istediklerini, ancak asıl niyetlerini bildiğinden kendisini kandıramayacakları şeklinde açıklaması magazin dünyasında tartışma konusu olmuştu. 
     
</TEXT>
</DOC>
