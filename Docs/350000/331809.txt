<DOC>
<DOCNO> 331809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur08.html </URL>
<DATE> 2005/04/09/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çifte karne kullanan emeklilere yaklaşık 15.5 trilyon lira borç çıkarıldı 
</HEADLINE>
<TEXT>

     Emekli Sandığı, çifte sağlık karnesi kullandığını tespit ettiği 25 bin 400 emekliye yaklaşık 15.5 trilyon lira borç çıkardı. 
     Alınan bilgiye göre, Emekli Sandığı, 25 Ağustos 1999 tarihinde yürürlüğe giren ve çifte sağlık karne kullanmayı yasaklayan 4447 Sayılı Kanun çerçevesinde inceleme başlattı. 
     Yapılan incelemeler sonucunda, SSK ya da Bağ-Kur'dan sağlık karnesi bulunduğu halde eşi dolayısıyla aldığı Emekli Sandığı sağlık karnesini kullanmaya devam 25 bin 400 emeklinin, yaklaşık 15.5 trilyon lira borcu olduğu belirlendi. Çifte karne uygulamasına ilişkin incelemenin sonuçlanmasıyla bu rakamın daha da yükseleceği bildirildi. 
     İncelemeler çerçevesinde bazı emeklilerin borcunun 50 milyar liraya ulaştığı görüldü. 
     
     SORUN NEREDEN ÇIKTI 
     25 Ağustos 1999 tarihinde yürürlüğe giren 4447 Sayılı Kanun ile sosyal güvenlik sisteminde çifte sağlık karnesi kullanılması yasaklandı. 
     Daha önce örneğin SSK emeklisi ya da SSK'ya tabi işte çalışan bir kadın, memur emeklisi olan eşinden dolayı Emekli Sandığı'nın verdiği sağlık karnesi ile de sağlık hizmeti alabiliyordu. 
     Aynı şekilde eski sistemde Emekli Sandığı'ndan emekli maaşı alan hak sahibinin bakmakla yükümlü olduğu diğer aile bireyleri de SSK ve Bağ-Kur kapsamında olsalar dahi Emekli Sandığı'nın sağlık karnesini kullanabiliyordu. 
     Ancak 4447 Sayılı Kanun, bu hakkı ortadan kaldırdı ve memur emeklilerinin bakmakla yükümlü olduğu kişilerin, diğer sosyal güvenlik kurumları ile bir bağı varsa, o takdirde Emekli Sandığı'ndan alınan Sağlık Karnelerinin kullanılamayacağını hükme bağladı. 
     
     KARNELER KULLANILMAYA DEVAM ETTİ 
     Yeni Kanunun yürürlüğe girmesinden sonra da düzenleme kapsamına giren sağlık karnelerinin iptal edilmesi istendi. Fakat o dönem SSK ve Bağ-Kur'un tam otomasyona geçmemiş olması nedeniyle, bu konuda yeterli bir araştırma yapılamadı. Son dönemde ise SSK ve Bağ-Kur'un da otomasyona geçmesi ve ilgili kuruluşların güncelleme çalışmaları, mükerrer kart kullananların kolayca ortaya çıkmasına yol açtı. 
     
</TEXT>
</DOC>
