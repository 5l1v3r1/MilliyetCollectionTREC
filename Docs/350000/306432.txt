<DOC>
<DOCNO> 306432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko09.html </URL>
<DATE> 2005/01/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Balık çeşidi azaldı, fiyatlar yükseldi... 
</HEADLINE>
<TEXT>

     Deniz suyunun yeterince soğumaması ve Marmara'da son haftalarda etkili olan sis yüzünden teknelerin açılamaması sonucu, balık çeşidi azalırken fiyatlar yükseldi. 
     Önde gelen balıkçılık merkezlerinden Balıkesir'in Bandırma İlçesi'nde faaliyet gösteren Kocaman Balıkçılık İhracat ve İthalat Ltd. Şti'nin ortaklarından Metin Yalçınkaya, AA muhabirine yaptığı açıklamada, doğal şartlar nedeniyle son yılların en kötü sezonunu yaşadıklarını söyledi. 
     Yalçınkaya, mevsim normallerinin gerektirdiği kar yağışı ve deniz suyundaki soğumanın zamanında gerçekleşmediğini, ayrıca son haftalarda etkili olan sis yüzünden teknelerin denize açılamadığını kaydederek, bu durumun kendilerini endişelendirdiğini ifade etti. 
     Bereketli bir av sezonu geçiremediklerini anlatan Yalçınkaya, geçimini balıkçılıktan sağlayanların da tüketicilerin de mevcut şartlardan mağdur olduğunu vurguladı. 
     Yalçınkaya, meteorolojinin son raporlarına göre, yağış beklendiğine ve hava sıcaklıklarının düşeceğine işaret ederek, tahminlerin doğru çıkması halinde kaybın geç de olsa giderilebileceğini dile getirdi. 
     Halkın bolca tükettiği hamsi ile lüfer ve palamut gibi ''gözde'' balıkların yok denecek kadar az avlandığını kaydeden Yalçınkaya, sadece sardalyanın bol olduğunu, ancak tüketicinin de çeşit istediğini belirtti. 
     Yalçınkaya, olumsuz şartların fiyatlara da yansıdığına dikkati çekerek, fiyatların son derece yüksek seyrettiğine işaret etti. 
     
</TEXT>
</DOC>
