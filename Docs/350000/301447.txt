<DOC>
<DOCNO> 301447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/guncel/gun02.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uygarca bir tabela 
</HEADLINE>
<TEXT>


Bakırköy'de bir sokağa, Dadyan Paşa'nın adı verildi. Belediye Başkanı Erzen, "Uygarlığın unutulmuş çivisini hep birlikte çakıyoruz" dedi 

İSTANBUL Milliyet 

Bakırköy'de Ermeni asıllı Osmanlı Paşası Ohannes Dadyan'ın adının verildiği sokağa, törenle yeni tabela asıldı. 
Mabet Sokak'a, 1800'lerde yaşayan ve Bakırköy'de baruthane, tekstil ve deri fabrikalarını kuran Osmanlı Paşası Dadyan'ın ismi verildi. Dün düzenlenen törende konuşan Bakırköy Belediye Başkanı Ateş Ünal Erzen, "Mozaik toplum fertlerinin yaşadığı Bakırköy'deki bu çalışmayla AB üyeliğini ne kadar hak ettiğimizi gösteriyoruz. Türk kimliği altında farklı dil, din ve kültürlerin kardeşçe yaşayabileceğini gösteriyoruz. Uygarlığın unutulmuş çivisini hep birlikte çakıyoruz" dedi. 
Bakırköy Ermeni Kilisesi ve Dadyan İlköğretim Vakfı Yönetim Kurulu Başkanı Vartan Erkol da, Dadyan'ın Fransa ve İngiltere'den orada yaşaması için teklif aldığını, ancak bunları kabul etmeyecek kadar ülkesini seven bir vatandaş olduğunu söyledi. 


</TEXT>
</DOC>
