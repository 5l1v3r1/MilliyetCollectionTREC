<DOC>
<DOCNO> 330079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun41.html </URL>
<DATE> 2005/04/04/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Hollanda Diyanet Vakfı Türk Camisine saldırıyı kınadı 
</HEADLINE>
<TEXT>

     Hollanda'nın Venray kasabasında önceki gün bir Türk camiine yapılan saldırı, Hollanda Diyanet Vakfı tarafından kınandı. 
     Diyanet Vakfı Yönetim Kurulu adına yapılan yazılı açıklamada, büyük çoğunluğu aynı zamanda Hollanda vatandaşı olan Türklerin ibadethanelerine yapılan çirkin saldırıların devam ettiği belirtilerek, yetkililerin önlem almaları istendi. 
     Türk camilerine yapılan saldırıların son örneğini Venray'daki Hacı Bayram Camii'ne yapılan saldırının oluşturduğu ifade edilen açıklamada, şöyle denildi 
     ''Daha önce de iki kez saldırıya uğrayan bu camimize ve diğer camilerimize yapılan saldırıların artık son bulmasını istiyoruz. Savaş durumunda bile ibadethane, din adamı, çocuk ve kadınlar ile tarım alanları dahil zarar verilmesini yasaklayan bir dinin ve kültürün mensupları olarak camilerimize yapılan saldırıları hiç hak etmediğimizi düşünüyor, yetkililerden bu saldırıların tekrar etmemesi konusunda gerekli tedbirleri almalarını bekliyoruz.'' Hollanda'nın güneyinde yer alan 40 bin nüfuslu Venray kasabasında 2 Nisan Cumartesi akşamı Hacı Bayram Camii'ne, bir grup dazlak tarafından saldırıda bulunulmuş ve daha sonra olay yerine gelen Türk gençleri ile dazlaklar arasında kavga çıkmıştı. 
     Yaklaşık 20 kişinin katıldığı saldırıda caminin camları kırılmış ve kavga sırasında da bazı kişiler yaralanmıştı. Polis olaydan sonra 33 yaşında Almanya'nın Bielefeld kentinden geldiği bildirilen bir kişiyi gözaltına almıştı. 
     Venray'daki bu saldırının ardından ortaya çıkan gerginliği yatıştırmak amacıyla Belediye Başkanı J. Waals dün camiye giderek, cami yönetimi ve vatandaşlarla görüşmüştü. 
     
</TEXT>
</DOC>
