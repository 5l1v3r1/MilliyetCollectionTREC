<DOC>
<DOCNO> 338408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun26.html </URL>
<DATE> 2005/04/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Zebari Komşularımızdan daha fazla yardım bekliyoruz... 
</HEADLINE>
<TEXT>

     Irak Dışişleri Bakanı Hoşyar Zebari, komşu ülkelerden daha fazla yardım beklediklerini söyledi. 
     Dolmabahçe Sarayı'nda düzenlenen Irak'a Komşu Ülkeler Dışişleri Bakanları toplantısının ilk oturumunun çıkışında gazetecilerin sorularını yanıtlayan Zebari, toplantının, Irak'ta seçimlerin düzenlenmesi ve hükümetin kurulmasının ardından düzenlenmesi bakımından çok zamanında ve önemli bir toplantı olduğunu kaydetti. 
     Toplantının Irak'ın yeni hükümetine siyasi destek verilmesi amacını taşıdığını belirten Zebari, ''ülkesindeki durumun statik olmadığını, tüm terör saldırıları ve diğer zorluklara rağmen hareket halinde olduğunu'' belirtti. 
     ''Komşularımızdan daha fazla yardım bekliyoruz'' diyen Zebari, özellikle sınır güvenliği, terörizmin engellenmesi, istihbarat kurumlarına daha çok katkı yapılmasını istediklerini ifade etti. 
     Zebari, ''Komşularımızın daha yapıcı ve olumlu olmalarını, her alanda bize gerçek yardımda bulunmalarını bekliyoruz'' diye konuştu. 
     BM'nin Irak'ta anayasanın hazırlanması sürecine yönelik yardımlarını olumlu bulduklarını belirten Zebari, bu süreçte BM ile işbirliği yapılacağını kaydetti. Zebari, Saddam'ın son derece adil şekilde yargılanacağını, bundan kimsenin şüphe duymaması gerektiğini de sözlerine ekledi. 
     Edinilen bilgiye göre Zebari, toplantının basına kapalı oturumunda yaptığı konuşmada, hükümetin, etnik ya da siyasi kontenjana göre değil, seçimlerin sonucuna dayanarak oluşturulduğunu vurguladı. 
     Irak'ın bölünmemesi konusunda komşuların rolünün önemli olduğunu, ancak asıl belirleyici unsurun Irak halkı olduğunu ifade eden Zebari, ''Iraklılar istese ülke zaten bölünürdü'' dedi. 
     Irak Dışişleri Bakanı Zebari, Türkiye'nin hassasiyetlerini dikkate aldıklarını da kaydetti. 
     
     İRAN DIŞİŞLERİ BAKANI 
     İran Dışişleri Bakanı Kemal Harrazi de Irak'ın yeni hükümetinin uluslararası alanda desteklenmesi gerektiğini, hükümetin bu desteğe ihtiyacı olduğunu vurguladı. 
     Gazetecilerin sorularını yanıtlayan Harrazi, toplantının çok başarılı ve yararlı geçtiğini, toplantıda Irak'ın yeni hükümetine güçlü bir desteğin çıktığını belirtti. 
     Toplantıyı ''zamanında ve iyi bir girişim'' olarak niteleyen Harrazi, toplantıda herhangi bir anlaşmazlığın yaşanmadığını, herkesin hemen hemen aynı görüşleri paylaştığını sözlerine ekledi. 
     Komşu Ülkeler Toplantısı'nın ilk oturumunun ardından Dışişleri Bakanı ve Başbakan Yardımcısı Abdullah Gül, konuk heyet başkanları onuruna Çırağan Sarayı'nda öğle yemeği verdi. Yemekten önce Dolmabahçe Sarayı'nda aile fotoğrafı çekildi. 
     Toplantı, yapılacak ikinci oturumun ardından düzenlenecek basın toplantısıyla sona erecek. 
     
</TEXT>
</DOC>
