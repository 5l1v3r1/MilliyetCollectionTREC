<DOC>
<DOCNO> 341896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy27.html </URL>
<DATE> 2005/05/12/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Gül Türk mahkemelerinin şeffaf şekilde karar verdiklerine inanıyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Avrupa İnsan Hakları Mahkemesi’nin AİHM terör örgütü başı Abdullah Öcalan’la ilgili aldığı kararın, "anayasa ve taraf olunan uluslararası sözleşmeler dikkate alınarak değerlendirileceğini" söyledi. 
     Gül, ikili ziyaret için bulunduğu Ukrayna’da gazetecilerin AİHM kararına ilişkin sorularını yanıtladı. 
     "Sürecin henüz bitmediğini, AİHM kararının Avrupa Konseyi Delegeler Komitesi’nde inceleneceğine" dikkat çeken Gül, kendilerinin bu kararı anayasa ve taraf olunan sözleşmeleri dikkate alarak değerlendireceklerini ve sonucu bekleyeceklerini kaydetti. 
     Gül, "Hukukun ve demokrasinin üstünlüğüne, Türk mahkemelerinin şeffaf şekilde karar verdiklerine inandıklarını" belirtti. 
     Gül, Ukrayna Dışişleri Bakanı Boris Tarasyuk ile düzenlediği ortak basın toplantısında, AİHM’nin terör örgütü başı Abdullah Öcalan kararına ilişkin soru üzerine, şunları kaydetti 
     "Abdullah Öcalan’ın tüm dünyanın çok iyi bildiği terörist bir organizasyonun başı olduğu gerçeği unutulmamalıdır. Binlerce masum insanın terör faaliyetlerinden dolayı hayatını nasıl kaybettikleri unutulamaz." Avrupa İnsan Hakları Mahkemesi’nin AİHM aldığı kararın Avrupa Konseyi’ne gideceğini ve sürecin henüz tamamlanmadığına işaret eden Gül, uluslararası sözleşmeler dikkate alınarak konunun değerlendirileceğini ve sonucun bekleneceğini kaydetti. 
     Gül, şöyle devam etti 
     "Bir kez daha belirtmek isterim ki, kendisi en kanlı terörist faaliyetleri organize eden, binlerce insanın hayatını kaybettiği süreci başlatan kişidir. Bunların mesulüdür. 
     Biz hukukun üstünlüğüne, demokrasinin üstünlüğüne, Türk mahkemelerinin şeffaf şekilde karar verdiklerine inanırız. Henüz süreç bitmemiştir." 
     
</TEXT>
</DOC>
