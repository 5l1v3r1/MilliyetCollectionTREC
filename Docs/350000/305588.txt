<DOC>
<DOCNO> 305588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas07.html </URL>
<DATE> 2005/01/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Çocukları cep telefonundan uzak tutun .. 
</HEADLINE>
<TEXT>

     İngiltere'de ulusal Radyolojik Koruma Kurulu uzmanları tarafından yapılan uyarıda, çocukların çok acil bir durum olmadıkça cep telefonundan uzak tutulması tavsiye edildi. 
     5 yıl önce de aynı uyarıyı yaptıklarını, cep telefonlarının sağlığa zararlı olduğuna dair kesin bir veri bulunmamasına rağmen, ''tedbiri adımların atılması gerektiğini'' belirten kurul başkanı Sir William Stewart, ''yaptığımız uyarıların kulak arkası edildiğini üzülerek tespit ettik'' dedi. 
     7-10 yaş grubundaki çocukların dörtte birinin kendilerine ait cep telefonları bulunduğunu, bunun da 2001 yılına göre yaklaşık iki kat artışa işaret ettiğini belirten Stewart, ''bilimsel kurullar, her uyarıyı kesin olmasa da belli kaygılara dayanarak veriyor. Ailelerin bu dikkatle yapılmış uyarıları göz ardı etmemesi gerekir'' diye konuştu. 
     İngiltere Ulusal Radyolojik Koruma Kurulu'nun çok yakında konuyla ilgili son raporunu açıklaması ve bu raporda özellikle çocukların büyük risk altında olduklarını vurgulaması bekleniyor. 
     
</TEXT>
</DOC>
