<DOC>
<DOCNO> 302968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun11.html </URL>
<DATE> 2005/01/03/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
5 çocuk Noel hediyelerini sattı, felaketzedelere 387 dolar euro topladı 
</HEADLINE>
<TEXT>

     Güney Asya'yı 26 Aralık'ta vuran deprem ve tsunami felaketinin ardından dünyayı seferber eden yardım toplama çalışmalarına, 387 euro toplayan 5 İngiliz çocuk da katıldı. 
     The Sun gazetesine göre, televizyonda felaketin ardından yayınlanan röportajları seyreden 13 yaşındaki Tom Young, Hattie ve Jess adındaki 10 ve 11 yaşındaki kız kardeşlerini ve 12 yaşındaki John ve Alice adındaki ikiz arkadaşlarını felaket durumları için kurulan komitenin DEC yardım çağrısına uymaya ikna etti. 
     Habere göre, Young'ın girişimiyle Noel için gelen hediyelerini evlerinin önüne koydukları masaya dizen çocuklar, ''Tsunami kurbanlarına yardım satışı'' yazdı ve satıştan 387 euro gelir etti. 
     DEC'in son rakamlarına göre, felaketin ardından büyük bir duyarlılık gösteren İngiliz halkının bağışları 84.6 milyon euroya ulaşmış durumda bulunuyor. Halkın yardımının, 70.5 milyon euro yardımda bulunacağını açıklayan İngiliz hükümetinin yardım miktarını aştığı da belirtiliyor. 
     
</TEXT>
</DOC>
