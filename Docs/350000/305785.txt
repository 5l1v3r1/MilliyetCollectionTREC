<DOC>
<DOCNO> 305785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko37.html </URL>
<DATE> 2005/01/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
ABD'nin dış ticaret açığı ''tüm zamanların'' rekorunu kırdı... 
</HEADLINE>
<TEXT>

     Doların güçsüzlüğünün en önemli nedenleri arasında gösterilen ABD'nin dış ticaret açığı, 2004 Kasım ayında 60,3 milyar dolar ile ''tüm zamanların'' rekorunu kırdı. 
     ABD Ticaret Bakanlığı'ndan yapılan açıklamada, 2004'ün Ekim ayında 56 milyar dolar olan dış ticaret açığının Kasım'da yüzde 7,7 artışla 60 milyar doları aşmasının, Çin başta olmak üzere Japonya, Kanada, Güney Kore ve Rusya gibi ülkelerle olan ticaretteki büyük dengesizliklerden kaynaklandığı ifade edildi. 
     Ekonomistlerin, yüksekliği karşısında ''sürpriz'' olarak nitelendirdikleri Kasım ayı dış ticaret açığıyla birlikte, ABD'nin yılın 2004 yılının 11 ayındaki toplam açığı 561,3 milyar dolara ulaştı. Ülkenin 2003 yılı toplam dış ticaret açığı ise 496,5 milyar dolar olmuştu. 
     
     DOLARI VURDU 

     Bu arada ABD'nin 54 milyar dolar olarak açıklanması beklenen Kasım ayı dış ticaret açığının rekor kırması, önemli paralar karşısında doların geriletti. 
     Dış ticaret verileri açıklanmadan önce 1.3123 olan euro dolar paritesi, bir kaç dakika içinde yüzde 1'lik artışla 1,3236 seviyesine ulaştı. 
     Aynı şekilde 103.16 yenden işlem gören dolar, dış ticaret verileriyle 102,34 yene kadar geriledi. 
     ABD Doları diğer önemli paralardan İngiliz Sterlini, İsviçre Frangı ve Kanada Doları karşısında da yüzde 1 civarında düştü. 
     Aralık verileriyle birlikte, ABD'nin 2004 yılı toplam dış ticaret açığının 600 milyar dolara ulaşabileceği bildiriliyor. 
     
     ABD'DE YOKSULLUK SINIRI 15 BİN 670 DOLAR 

     Bülent Keneş AA 
ABD'de ulusal bazda üç kişilik bir aile için yoksulluk sınırı yıllık 15 bin 670 dolar iken, bu rakamın New York-Manhattan için 77 bin 957 doları bulduğu bildirildi. 
     New York Daily News gazetesinde yer alan bir habere göre, Eğitim ve Kariyer Gelişimi İçin Kadın Merkezi ile United Way of New York City tarafından hazırlanan ''New York City 2004 Yılı Kendi Kendine Yeterlilik Standartları'' başlıklı rapor ilginç sonuçlar ortaya koydu. 
     Rapora göre, üç kişilik New Yorklu bir ailenin gıda, sağlık ve barınma ihtiyaçlarını karşılayabilmesi için yılda yaklaşık 50 bin dolar kazanması gerekiyor. Bu miktara cep telefonu, sinema bileti ve hediyelerin de dahil olmadığı ifade ediliyor. 
     Yoksulluk sınırı açısından New York'un semtleri arasında da bir uçurum bulunuyor. Bronx semtinde üç kişilik bir ailenin asgari geçim standardı en az 49 bin 874 dolar iken, bu rakam Manhattan'da 77 bin 957 dolara yükseliyor. 
     Dört yıl öncesine göre çok daha karanlık bir tablo çizen rapor, 2000 yılında üç kişilik bir ailenin asgari geçim standardı olarak 43 bin 237 doları gösterirken, söz konusu tarihten bu yana kira fiyatlarının yüzde 19 ila yüzde 40 arasında artış gösterdiğini de belirtti. 
     
</TEXT>
</DOC>
