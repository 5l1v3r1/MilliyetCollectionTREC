<DOC>
<DOCNO> 314134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko42.html </URL>
<DATE> 2005/02/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
TÜKDER İkinci kredi kartı krizi kapıda 
</HEADLINE>
<TEXT>

     Tüketicileri Koruma Derneği TÜKDER Genel Başkanı Levent Gereyhan, ikinci kredi kartı krizinin kapıda olduğunu savundu. 
     Gereyhan, yaptığı yazılı açıklamada, tüketici örgütleri ve çeşitli kurumların, kredi kartı konusundaki şikayetlerini defalarca dile getirmelerine rağmen hükümetin bir düzenleme yapmadığını öne sürdü. 
     Kefilsiz olarak emekli ve ev kadınlarına dahi kredi kartı verildiğini belirten Gereyhan, ''İkinci kredi kartı krizi kapıda. Kredi kartlarının, bu kadar sorumsuzca, kontrolsüz, denetimsiz ve gerekli yasal mevzuatları dahi zorlayıcı şekilde dağıtılmasının arkasında ne yatıyor '' dedi. 
     Gereyhan, Tüketicinin Korunması Kanunu'nun 10. maddesine göre, bankaların koyu siyah harflerle yazılmış kredi kartı sözleşmesi yapmak ve bu sözleşmenin bir suretini tüketiciye vermek zorunda olduğunu kaydederek, tüketicilerin temerrüde ya da icraya düşmeleri halinde uygulanan gecikme faiz oranının, akdi faiz oranının yüzde 30'undan fazla olmamasına rağmen halen yasaya aykırı faiz uygulandığını iddia etti. 
     Bu uygulamaların, toplumsal kangrene dönüştüğünü ve önlem alınmadığı takdirde sosyal patlamalara neden olabileceğini ifade eden Gereyhan, ''Hala köşe başlarında simit, mendil satar gibi tüketicilerin gelirlerini aşan limitlerde çok sayıda kredi kartı dağıtılmaktadır'' görüşünü dile getirdi. 
     Gereyhan, tüketicilere, yasaya aykırı faiz uygulayan bankalara bireysel olarak itiraz etmeleri ve gerekirse dava açmaları çağrısında bulundu. 
     
</TEXT>
</DOC>
