<DOC>
<DOCNO> 336662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko28.html </URL>
<DATE> 2005/04/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bakan Güler Yenilenebilir enerji kaynaklarıyla ilgili 2 yasa hazır 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, hükümetin yenilenebilir enerji kaynaklarıyla ilgili, Yenilenebilir Enerji Yasası ve Jeotermal Yasası'nı çıkarma hazırlığında olduğunu bildirdi. 
     Dünya Jeotermal Derneği ile Türkiye Jeotermal Derneği tarafından ortaklaşa düzenlenen ''Dünya Jeotermal Kongresi'', Antalya'da başladı. 
     Antalya Kültür Merkezi'nde düzenlenen kongrenin açılış bölümünde konuşan Enerji ve Tabii Kaynaklar Bakanı Hilmi Güler, sürdürülebilir kalkınmada enerjinin ve çevrenin son derece önemli olduğunu vurguladı. 
     Bakan Güler, enerjiye ihtiyacın giderek arttığını belirterek, ''2020 yılında şu anda kullandığımız enerjinin yüzde 50 daha fazlasını kullanacağız. Özellikle petrol fiyatlarının artış trendi gösterdiği bir dönemde, mutlaka diğer enerji türlerine, özellikle yenilenebilir enerjiye büyük önem vermemiz lazım'' dedi. 
     Yenilenebilir enerji kaynakları arasında jeotermal kaynakların yerinin büyük olduğunu ifade eden Bakan Güler, ancak bütün bu enerji türleri içinde jeotermal kaynakların yeterli ölçüde kullanılamadığını dile getirdi. 
     Hükümetin iki önemli yasa çıkarmaya hazırlandığını belirten Bakan Güler, sözlerini şöyle sürdürdü 
     ''Bunlardan biri enerji konusunda Yenilenebilir Enerji Yasası. Bu yasa şu anda Genel Kurul'da...Önümüzdeki günlerde yasalaşacak. Yenilenebilir Enerji adlı kanunda, jeotermal enerjiden elektrik üretimi önemli. Rüzgar, güneş enerjisi, hidroelektrik santralleri, dalga enerjisi de yenilenebilir enerji kapsamındadır. Buradaki ana unsur bu kaynaklardan elektrik üretimidir. İkincisi de Jeotermal Yasası'dır. Bu yasayla da, jeotermal kaynakların, ısıtma, seracılık, kaplıcalarda kullanılması, bunların çevreyle uyumlu olarak işletilmesi sağlanmaya çalışılacaktır.'' Bakan Güler, bakanlığın uygulamaya da önem verdiğini belirterek, örnek binalar yapmayı tasarladıklarını söyledi. Güler, ''Yerin altındaki enerjiyi yeterince kullanamıyoruz. Akıllıca kullanılırsa yerin altında önemli bir kaynak var. Bu enerjiyi sıcak bölgeler soğutmada, soğuk bölgeler de ısıtmada kullanabilir. Bunu mutlaka kullanmamız lazım. Isı pompalarını kullanmak için örnek bir bina tasarımı yaptık. Bunun da uygulamasına geçiyoruz'' diye konuştu. 
     Şu anda 71 bin konutun jeotermal enerjiyle ısıtıldığını dile getiren Bakan Güler, ''2010 yılında jeotermal enerjiyle ısıtılan konut sayısının 500 bine çıkarılması lazım'' dedi. 
     
     ÇEVRE BAKANI PEPE 
     Çevre ve Orman Bakanı Osman Pepe de, hükümet olarak yenilenebilir enerji kaynaklarına yönelik çalışmalara büyük destek verdiklerini kaydetti. İnsanoğlunun kaynaklarını bilinçsizce tükettiğini dile getiren Pepe, ''son yıllarda yanlıştan dönülmesi yönünde çalışmalar olduğunu'' vurguladı. 
     Türkiye'nin, yenilenebilir enerji kaynaklarına pek çok ülkeden daha fazla sahip olduğunu ifade eden Pepe, ''Ancak bu avantajı bugüne kadar yerinde kullanabildiğimizi söylemek mümkün değildir. Uzun yıllardan bu tarafa özlemle beklemiş olduğumuz ve Ah keşke olabilseydi dediğimiz bir hususu, Çevre ve Orman Bakanlığı, Enerji ve Tabii Kaynaklar Bakanlığı ve hükümetimizin bütün bakanlıklarının ortak iradesiyle birer birer hayata geçiriyoruz'' diye konuştu. 
     Bakan Pepe, istihdam, turizm ve ekonomi açısından yenilenebilir enerji kaynaklarının çok önemli olduğunu belirterek, şöyle devam etti 
     ''Jeotermal kaynakların bilinçsiz kullanılmasının da çok ciddi maliyetleri var. Çünkü jeotermal kaynakların yer altındaki rezervler olduğunu, bunun da belli bir sonu olabileceğini, bilinçsiz bir tüketimin bu rezervleri belli bir süreden sonra tehdit edeceğini kabul etmek son derece normaldir.'' Çevre dostu olarak, temiz ve ekonomik bir enerji kaynağı olarak görülen jeotermal kaynakların, bu yönünün üzerinde de durulmasını isteyen Pepe, bazı bölgelerdeki kaynakların bilinçsiz kullanılmasının çevre üzerindeki olumsuz tesirlerini yakından görmek üzere çalışmalar yapıldığına dikkati çekti. 
     
     ''ÖZEL SEKTÖR UZAK DURUYOR'' 
     Bakan Pepe, Türkiye'nin dört bir tarafının jeotermal kaynaklar bakımından zengin olduğunu ifade etti. Jeotermalin sağlık, turizm, tarım, ısıtma gibi alanlarda kullanılabileceğini vurgulayan Pepe, şunları söyledi 
     ''Özel sektör daha bu konunun epeyce uzak duruyor. Herşeyi kamu kaynaklarının gücüyle yapma devri geride kaldı. Bizim hükümetimiz özel sektörün iş yapmaktaki yeteneğini, bilgisini, tecrübesini bu sektörde de hayata geçirmek istiyor. Eğer bu projelerle, ülkemizin jeotermal kaynaklarını tam olarak anlatabilirsek, bunu duyurabilirsek, bu konuda elbette ki özel sektör elini taşın altına koymaya çoktan hazırdır bile. Bu konuda hükümet olarak motivasyon sağlamak açısından kanun, mevzuat noktasında yapılması gereken herhangi bir düzenleme varsa, bugüne kadar bunu yaptık, bundan sonra da yapmaya devam ederiz.'' Bakan Osman Pepe, Çevre Kanunu'nun da önümüzdeki birkaç ay içinde meclisten geçmesini umduğunu ifade etti. 
     
</TEXT>
</DOC>
