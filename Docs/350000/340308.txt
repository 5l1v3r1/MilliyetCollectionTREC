<DOC>
<DOCNO> 340308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonyas10.html </URL>
<DATE> 2005/05/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kocaeli Üniversitesi'nde rekor girişimi 
</HEADLINE>
<TEXT>

     Ergün AYAZ- Ebru DOĞAN DHA 

KOCAELİ Üniversitesi'nde, her yıl 2-6 Mayıs tarihleri arasında geleneksel olarak düzenlenen Bahar Şenlikleri’ kapsamında, Sinema Kulübü öğrencilerinin organize ettiği En fazla kişinin oturarak film izleme’ rekor denemesi başarıyla sonuçlandı. 
     Açık alanda iki kamerayla denetlenerek, Guinness Türkiye Temsilcisi Prof. Dr. Orhan Kural ve noter gözetiminde gerçekleştirilen rekor denemesinde, 7 bin 323 öğrenci 40 dakika boyunca oturdukları yerden hiç kalkmadan Charlie Chaplin'in siyah beyaz bir filmini izledi. Rekor denemesi bitiminde öğrenciler büyük sevinç yaşadı. 
     Şenliklerin yapıldığı açık konser alanında gerçekleştirilen rekor denemesine katılacak öğrenciler, alana kurulan 20 masada oturan görevliler tarafından isimleri tek tek alınıp imza attırılarak içeri alındı. 
     İçeri giren öğrencilerin bir daha dışarı çıkmalarına izin verilmezken, alan iki noktaya yerleştirilen kameralar tarafından gözetlendi. Rekor denemesi, Guinness Türkiye Fahri Temsilcisi Prof. Dr. Orhan Kural, Kocaeli 1'inci Noteri Başkatip Nizam Umur, Kocaeli İl Müftülüğü'den sayman M. Rıfat Taşçıoğlu'ndan oluşan jüri kontrolünde gerçekleştirildi. 
     Charlie Chaplin'in siyah beyaz bir filmini, alana kurulan beyaz perdeden, oturdukları yerden hiç kalkmadan 40 dakika boyunca izleyen 7 bin 323 öğrenci, film bitiminde ayağa kalkıp başarılarını hep birlikte alkışlayarak kutladı. 
     Açık alanda ilk kez böyle bir rekor denemesi yapıldığını belirten Guinness Fahri Temsilcisi Prof. Dr. Orhan Kural, Buna benzer bir rekor denemesi Akdeniz Üniversitesi öğrencileri tarafından bin 360 öğrencinin katılımıyla balon patlatma yarışı yapıldı. Fakat açık alanda film izleme rekor denemesi ilk kez yapılıyor. Elde edilen sonuçlar değerlendirmeye alındıktan sonra İngiltere'ye gönderilecekö dedi. 

     
</TEXT>
</DOC>
