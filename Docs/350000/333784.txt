<DOC>
<DOCNO> 333784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur33.html </URL>
<DATE> 2005/04/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Basın Konseyi Ekşi'den ombudsmanlara çağrı... 
</HEADLINE>
<TEXT>

     Basın Konseyi Başkanı Oktay Ekşi, Konsey'in görevlerini tarafsız bir anlayışla yerine getirip getirmediğini ortaya çıkarmaları için Milliyet ve Sabah gazetelerinin ombudsmanlarını göreve çağırdı. 
     Konsey'den yapılan yazılı açıklamaya göre, Basın Konseyi Başkanı Ekşi, Konsey'in görevlerini tarafsız bir anlayışla yerine getirip getirmediğini ortaya çıkarmaları için Milliyet Gazetesi Ombudsmanı Derya Sazak ve Sabah Gazetesi Ombudsmanı Yavuz Baydar'a birer mektup gönderdi. 
     Ekşi, Sazak ve Baydar'a gönderdiği mektupta şöyle dedi 
     ''Basın Konseyi'nin 'görevlerini tarafsızlık ilkesine uygun şekilde yerine getirmediğine, hatta giderek Doğan Medya Grubu konseyine dönüştüğüne' ilişkin iddiaları gazetelerde sizin de okuduğunuzdan eminiz. 
     Bu iddialar bizim açımızdan doğru görünmese de, gerçeğin bizim dışımızda ve güvenilir bir kurul tarafından belirlenmesi inancımıza göre her açıdan gereklidir. 
     O nedenle 13 Nisan 2005 tarihinde yaptığım basın toplantısında, sizin gıyabınızda isminizi kullanarak bir önerimizi kamuoyuna açıkladım. Dedim ki 'Basın Konseyi'nin kurulduğu 6 Şubat 1988 tarihinden bugüne kadar gelirleri, giderleri, aldığı kararlar, yaptığı etkinlikler, dile getirdiği protestolar, başka kişi ve kurumlarla ilişkileri dahil akla gelebilecek tüm yönleriyle incelenmesi için Sabah Gazetesi Ombudsmanı Sayın Yavuz Baydar ile Milliyet Gazetesi Ombudsmanı Sayın Derya Sazak'ı göreve çağırıyoruz. Onlardan tarafsızlığında mutabık olacakları üçüncü bir, tercihen hukukçu, ismi seçmeleri ve bu üç ismin hazırlayacağı raporla Basın Konseyi'nin görevlerini tarafsız bir anlayışla yerine getirip getirmediğini ortaya çıkarmalarını rica edeceğiz'.'' Oktay Ekşi, mektubunun son bölümünde, ombudsmanların bu ricasını kabul etmeleri ve neyi nasıl incelemek istediklerini kendilerine bildirmeleri halinde, tüm olanaklarıyla yardımcı olmaktan zevk duyacaklarını kaydetti. 
     
</TEXT>
</DOC>
