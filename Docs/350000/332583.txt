<DOC>
<DOCNO> 332583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy08.html </URL>
<DATE> 2005/04/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Milli Eğitim Bakanlığı, yılın kaliteli okulunu seçecek 
</HEADLINE>
<TEXT>

     Milli Eğitim Bakanlığı, Türkiye genelinde "Yılın Kaliteli Okulu"nu seçecek. 
     Bakanlık, "Eğitimde Toplam Kalite Yönetimi Uygulamaları Ödül Yönergesi"ni tamamladı. Yönergeye göre, okullar her yıl kalite yarışmasına girecek. Okullar, yönerge kapsamında çeşitli alanlardaki faaliyetlerini istatistiksel olarak anlatan formları il milli eğitim müdürlüklerine bildirecek. 
     Bu formlar Bakanlık merkez teşkilatı birimlerinin kalite geliştirme ekibi yöneticilerinden oluşan Eğitimde Kalite Hareketi Yürütme Kurulu'nca değerlendirilerek, "Yılın Kaliteli Okulu" seçilecek. 
     
     DEĞERLENDİRME ÖLÇÜTLERİ 
     Eğitimde Toplam Kalite Yönetimi Uygulamaları Ödül Yönergesi'ndeki formda, okullar "yönetim ve organizasyon, gelişim planı, insan kaynakları yönetimi, maddi kaynaklar ve bilgi birikiminin yönetimi, süreç yönetimi" konularında değerlendirilecek. Okullar "insan kaynakları yönetimi" başlığı altında çalışanların yönetime katılımı, ücret ve ücret dışı olanaklardan adil bir şekilde yararlandırılması konularında bilgi verecek. 
     
     SEÇİM NASIL YAPILACAK 
     Değerlendirme formuna aktarılan bilgiler, merkez teşkilatta oluşturulacak Eğitimde Kalite Hareketi Yürütme Kurulu'nca çalışanlar, öğrenciler, veliler ve hizmetten yararlanların memnuniyetine göre karşılaştırılacak. 
     İstatistiksel bilgilere dayalı olacak bilgilerin değerlendirmesinin ardından "Yılın Kaliteli Okulu" seçilerek, Personel Genel Müdürlüğü'nce ilan edilecek takvime göre düzenlenecek bir törenle ödüllendirilecek. 
     
</TEXT>
</DOC>
