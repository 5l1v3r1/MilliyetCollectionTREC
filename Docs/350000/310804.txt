<DOC>
<DOCNO> 310804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo24.html </URL>
<DATE> 2005/01/30/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
Cengiz "Alehimize verilen penaltı kararı ağırdı" 
</HEADLINE>
<TEXT>

     Fenerbahçe'ye 2-0 yenilen Çaykur Rizespor, maçın ilk yarısında verilen penaltı kararına isyan ederken, kulüp başkanı Ekrem Cengiz, ''Aleyhimize verilen penaltı kararı ağırdı'' dedi. 
     Maçı ilk yarı ve ikinci yarı olarak değerlendirmek gerektiğini kaydeden başkan Cengiz, ''İlk yarı mücadele ve futbol açısından Fenerbahçe'den üstündük. İki net pozisyonumuz vardı. Ancak bu yarıda aleyhimize verilen gereksiz kartlar vardı. Kürşat verilen yanlış sarı kartla oyundan düştü. Penaltı da ağır bir karardı'' diye konuştu. 
     Cengiz, Beşiktaş'ın başına geçen Rıza Çalımbay'ın olmamasının fazla fark etmediğini de kaydederek, oyuncuların ilk yarıdaki aynı hırs ve mücadeleyi Fenerbahçe karşısında gösterdiğini söyledi. 
     Bugüne kadar hem futbolculara hem teknik heyette şifahi olarak büyük bir takıma gitmeleri halinde kolaylık yapma sözlerinin bulunduğunu kaydeden Cengiz, şöyle konuştu 
     ''Rıza hocamıza da bunu söylemiştik. Kendisinin ayrılmasında sadece zamanlama talihsizliği vardı. Aslında kimse huzurunu bozmak istemez, hele biz para için huzurumuzu hiç bozmadık. Futbolcularımıza da gerekli kolaylığı göstereceğimizi söylemiştik. Maçtan sonra Koray ile konuşup her şeyi anlatacağız. Futbolcumuzu gönderebiliriz ama yerini doldurmak için zamanımız yok. Bu bizim kaderimiz. Koray giderse üzüntü ile sevinci bir arada yaşarız.'' 
     
     ALBAYRAK ''PENALTI KARARI HAKSIZ'' 
     Antrenör Bülent Albayrak, Fenerbahçe karşısında iyi oynadıklarını ifade ederek, ''Penaltının haksız bir penaltı olduğunu düşünüyorum. 2-0'a kadar çok iyi oynadık. Sonra biraz bocaladık. Ancak son 10 dakika golü bulsaydık, daha farklı olabilirdik. Kürşat ile konuştum, penaltı olmadığını söyledi'' diye konuştu. 
     Albayrak, Çaykur Rizespor ile son maçlarına çıktığını belirterek, ''Bu arkadaşlardan ayrılmak çok zor ama futbolda böyle şeyler oluyor. Biz Beşiktaş'ta görev yapacağız'' açıklamasını yaptı. 
     
     KÜRŞAT ''PENALTI OLSA DELİKANLI GİBİ SÖYLERDİM'' 
     İlk yarıdaki penaltı kararına isyan eden pozisyonun kahramanlarından Çaykur Rizesporlu Kürşat, ''Eğer penaltı olsaydı delikanlı gibi söylerdim'' dedi. 
     ''Bu pozisyon penaltıysa, Allah gençliğimi alsın'' diyen Kürşat, sözlerini şöyle sürdürdü 
     ''Türk futbolu için 'kalitesiz' diyorlar. Bu kalitede olmamız için saha içinde eşit şartlarda mücadele etmemiz gerekiyor. Maçtaki pozisyon kesinlikle penaltı değil. Serhat ile aramızda 5 metre var. Orada kendisini çok akıllı bıraktı. Orta hakem yemedi, ancak yan hakem penaltı olduğunu söyledi. Bu tamamen emek hırsızlığıdır. Benim amacım müdahale değildi, sadece topun önüne atlamıştım. Aslında Serhat sarı kart görmeliydi. Yan hakem belki gündeme oturmak için vermiştir. Kesinlikle penaltı değil. Burası Fenerbahçe'nin stadı bir yere kadar mücadele edebiliyorsunuz. Hakemler taraftarlardan etkileniyorlar. Bu pozisyona ancak Fenerbahçeliler ya da gözlerinde bozukluk bulunanlar penaltı diyebilir.'' Kürşat, Beşiktaş'a transferlerinin akıllarını karıştırdığını dile getirirken, ''Böyle bir teklif gelirse, önce kulübümüzün menfaati gelir'' dedi. 
     
     KORAY ''BEŞİKTAŞ'A GİTMEKTEN ŞEREF DUYARIM'' 
     Koray da Beşiktaş'a transfer olmak istediğini kaydederek, ''Beşiktaş'a gitmekten şeref duyarım'' ifadesini kullandı. 
     Kendisine İstanbul'da kalmasının söylendiğini belirten Koray, ''Başkanımız bana fikrimi söylememi isterse, tek temennimin gitmek olduğunu dile getireceğim. Her futbolcu böyle bir kulübe gitmek ister. Her futbolcunun hayali budur, inşallah olur'' diye konuştu. 
     Koray, Beşiktaş'ın başına geçen Rıza Çalımbay'ın hafta içinde otelde görüşme yaptığını da anlatarak, ''Onu iyi göndermek isterdik. Allah yolunu açık etsin, kendisini çok seviyoruz. İyi uğurlayamadık, kusura bakmasın'' dedi. 
     
     ÜMİT ÖZAT İLE ŞENER ARASINDA GERGİNLİK 
     İki takım futbolcuları da otobüslerine doğru giderken, röportaj alanına gelmeden önce Fenerbahçe kaptanı Ümit Özat ile Çaykur Rizesporlu futbolcu Şener arasında gerginlik yaşandı. 
     İki futbolcu yüksek sesle tartışırken, diğer futbolcular bu oyuncuları yatıştırdı. Çaykur Rizesporlu Zafer, Ümit Özat ile Şener arasındaki tartışmayı anlatırken, ''Şener geçen sene oradaki maçta sakatlanmıştı. Uzun süre futboldan uzak kaldı. Şener, 'Ümit Özat, sen takım kaptanısın arayıp özür dileyebilirdin' dedi. Bu arkadaşımız uzun süre top oynayamadı, kendisi için zor bir durumdu'' diye konuştu. 
     
</TEXT>
</DOC>
