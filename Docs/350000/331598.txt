<DOC>
<DOCNO> 331598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/ekonomi/eko03.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ülker'i kayırmıyoruz' 
</HEADLINE>
<TEXT>


Sanayi ve Ticaret Bakanı Ali Coşkun, Ülker'in izinsiz şeker şurubu ürettiği iddiasına, 'Kimseyi kayırmıyoruz. Ülker bize başvurmadı, biz de izin vermedik, konuyu araştırıyoruz' yanıtını verdi 

ANKARA Milliyet 

Sanayi ve Ticaret Bakanı Ali Coşkun, Coca Cola ve Pepsi firmalarının, kolalı içeceklerde kullanılan nişasta bazlı şeker konusunda "Ülker Grubu'nun usulsüz üretim yaparak haksız rekabete neden olduğu" yönündeki şikayeti hakkında, "Biz kimseyi kayırmayız" dedi. 
Şeker Kurumu'nun kapatılması ve Kurul'un görevine devam edememesi nedeniyle ortaya çıkan hukuki boşluktan dolayı, bu tartışmaların sürmekte olduğuna dikkat çeken Coşkun, "Hiçbir kişi, grup için haksız rekabete yol açacak bir karar almadık, almayız" dedi. TBMM'ye yeniden bir Şeker Kanunu sevk ettiklerini belirten Coşkun, şöyle konuştu 

'İhbar kabul ettik' 
"Ülker'in bu konuda yaptığı bir husus varsa, bunları biz ihbar olarak kabul ettik. Arkadaşlar inceliyorlar. Biz kimseyi kayırmayız, kayrılmasına da fırsat vermeyiz. Ülker'in bize ne bir müracaatı oldu, ne de bakanlık tarafından özel bir müsaade verildi." 
CHP Milletvekili Kemal Anadol, TBMM Başkanlığı'na sunduğu soru önergesinde, Ülker Grubu'nun kendi tatlandırıcı ihtiyacını karşılayan fabrikayı kurarken gerekli izni alıp almadığını eğer bir izin alınmışsa tarihini ve gerekçesini sordu. 

'Bakan'a güveniyoruz' Coca - Cola ve Pepsi şirketlerinden yapılan ortak açıklamada, kolalı içeceklerde tatlandırıcı üretimi tartışmasına dönük Sanayi ve Ticaret Bakanı Ali Coşkun'un dünkü açıklamalarının, Bakanlığın bu konuda 'adil bir tutum' izleyeceği konusunda bir güvence olarak kabul edildiği bildirildi. Açıklamada, Şeker Kanunu'nun bazı maddelerinin değiştirilmesine ilişkin kanun tasarısının, özellikle tatlandırıcı üretimindeki karışıklıklar, çelişkili yorumlar ve haksız rekabete yol açan mevcut uygulamanın 'adil bir çözüme kavuşturulmasını sağlayacak şekilde' yeniden düzenlenmesi talep edildi. 

'Yasadışı birşey yok' 
Öte yandan Ülker Grubu, küçük bir tatlandırıcı tesisiyle ihtiyaçlarını karşılamalarının söz konusu olmadığını bildirdi. Ülker'in açıklamasında, grupta içeceklerin işin sadece yüzde 5'ini kapsadığı, Ülker'in yıllık 70 bin ton ile Türkiye'nin en büyük pancar şekeri kullanıcısı olduğu belirtilerek, "Felsefemize göre hür teşebbüsün olduğu ülkelerde yatırım için izin alınmaz. Yasak işler zaten yapılmaz" denildi. 

Sanayi üretimini otomotiv tetikledi İhracata dayalı büyüme trendini koruyan otomotiv sektörü, sanayi üretiminin de çift haneli büyümesini sağlıyor. 
Devlet İstatistik Enstitüsü'nün verilerine göre sanayi üretimi şubatta yüzde 14.9 artış gösterdi. Sanayinin en önemli alt kolu olan imalat sanayi üretimi ise yüzde 15.2 arttı. Artış madencilikte yüzde 30.3, elektrik, gaz ve su sektöründe yüzde 7.8 oldu. Sanayi üretiminde iki aylık artış ise yüzde 9.7 gerçekleşti. Veriler, üretim artışını otomotiv sektörünün sürüklediğini gösteriyor. İmalat sanayi üretiminde yüzde 6.27'lik ağırlığa sahip bulunan taşıt araçları sektörü şubatta üretimini yüzde 42.2 artırdı. Sektör ilk iki ay sonunda ortalama yüzde 21.6'lık üretim artışını yakaladı. Üretimde yüzde 14'lük ağırlığı olan petrol ürünlerinde ise yüzde 9.8'lik düşüş yaşandı. 


</TEXT>
</DOC>
