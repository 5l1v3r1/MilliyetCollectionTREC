<DOC>
<DOCNO> 311055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo14.html </URL>
<DATE> 2005/01/31/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Sağlam Denizlispor maçından hak ettiğimiz 3 puanı aldık... 
</HEADLINE>
<TEXT>

     Güçlü rakibi Denizlispor'u 3-1'lik skorla yenmeyi başaran Gaziantepspor'da, ligin ikinci yarısına 3 puanla yapılan başlangıç moralleri yükseltti. 
     Gaziantepspor Teknik Direktörü Nurullah Sağlam, yaptığı açıklamada, zorlu karşılaşmada iyi bir taktik anlayışı ile hareket ederek sonuca ulaştıklarını söyledi. 
     Antalya kampının başarılı geçtiğini, Mısır'da yapılan turnuvanın da takıma doping etkisi yaptığını belirten Sağlam, şöyle konuştu 
     ''Özellikle, Mısır'da düzenlenen turnuvaya katılıp başarılı olmamız, takım olarak ikinci yarıya başarılı bir giriş yapmamıza katkı sağladı. Başarılı geçen kamp sonrasında ikinci yarının ilk maçındaki rakibimiz Denizlispor'a hazırlandık. Bu zorlu maç için sıkı bir hazırlık döneminden geçtik. 
     Denizlispor maçı, sezona başarılı bir giriş yapmamız açısından da hayati öneme sahip bir karşılaşmaydı. Yönetim, teknik heyet ve futbolcularım bunun bilincindeydi. Bu zorlu maçta, iyi bir taktik anlayışı ile hareket edip, golü erken bulup, rakibimize pozisyon vermeyerek sonuca gitmeyi başardık. Bu maçta, yabancı futbolcularımız ve yeni transferimiz Mehmet Çoğum çok başarılıydı. İlk defa birinci ligde bir maçta oynayan Mehmet Çoğum, hiç bir sıkıntı çekmedi ve görevini en iyi şekilde yerine getirdi, Jaziri ise profesyonel hareket ettiği zaman ne kadar başarılı olacağını ortaya koydu.'' Sağlam, Gaziantepspor'un ikinci yarıda daha başarılı olmak istediğini ifade ederek, ''Lige baktığımız zaman, ilk üçe giren takımların belirlenmeye başladığını ve üst sıralarda bir kopma olduğunu görüyoruz. Gaziantepspor, şu anda hak ettiği yerde değil. Amacımız, üst sıralara çıkabilmek. Bir taraftan Türkiye Kupası'nı alabilmek, diğer taraftan da ligde daha başarılı olmak istiyoruz. İnancımızı kaybetmedik, sezon sonuna kadar mücadelemizi sürdüreceğiz'' diye konuştu. 
     Sağlam, Gaziantepsporlu taraftarların Denizlispor maçında takıma tam destek verdiğini, bu desteğin sürmesini istediklerini de sözlerine ekledi. 
     
</TEXT>
</DOC>
