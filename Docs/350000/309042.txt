<DOC>
<DOCNO> 309042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/guncel/gun01.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özmen'e tahliye kararı 
</HEADLINE>
<TEXT>


Askeri Mahkeme, Özel Kuvvetler Komutanlığı inşaatında yolsuzluk iddiasıyla yargılanan müteahhit Özmen'in tahliyesine karar verdi. Sivil mahkeme de suçsuz bulursa, Özmen cezaevinden çıkacak 

Gökçer Tahincioğlu - Ankara 

Özel Kuvvetler Komutanlığı'nın ÖKK Ankara Gölbaşı'ndaki inşaatında 118.6 milyon YTL'lik yolsuzluk yapıldığı iddiasıyla açılan davada, inşaatı yapan Özmen İnşaat'ın sahibi Ali Osman Özmen'in askeri yargıdaki suçlarından tahliyesine karar verildi. Özmen, sivil mahkemeye gönderilen suçlarından da tahliye edilirse, özgür kalacak. 
Genelkurmay Askeri Mahkemesi'nde görülen 38 sanıklı davanın dünkü duruşmasında savunmasını yapan ÖKK şantiye şefi Bahadır Gülse, inşaattaki pahalı malzemelerin alımından komutanların sorumlu olduğunu söyledi. Gülse, yüksek fiyattan alındığı iddia edilen alüminyum numunelerin inşaatı gezen dönemin Genelkurmay 2. Başkanı Orgeneral Çevik Bir ile Genelkurmay Harek t ve Lojistik başkanlarınca seçildiğini öne sürdü. Gülse, Genelkurmay Başkanlığı'nın 27 Ekim 2000'de verdiği inşaatların durdurulmasına yönelik emirden sonra inşaatların sürdüğünü, dönemin Genelkurmay Başkanı Orgeneral Hüseyin Kıvrıkoğlu ile "dönemin Genelkurmay 2. Başkanı" Orgeneral Hilmi Özkök'ün de inşaatı gezdiğini kaydetti. Ancak Gülse'nin anlattığı dönemde Özkök, Kara Kuvvetlerni Komutanı'ydı. Savcı Zekeriya Duran, beğenilen malzemenin alımının çok önce yapıldığına dikkat çekti. 
9 aydır tutuklu olan Özmen, şunları kaydetti "Gayrimeşruluk yok. Bunlar komplo. Beni tahliye edin. Kendi başımıza tek çivi çakmış değiliz. Ama fatura bana kesiliyor." Mahkeme, Özmen'in, rüşvet, sözleşmelere aykırı imalatları kabul ettirmek ve görevi kötüye kullanmaya azmettirmek suçlarından, diğer sanık Yüzbaşı Hüseyin Ceylan'ın da rüşvet suçundan tahliyelerine karar verdi. Buna göre, "kamu kurumunu dolandırma" ve "resmi evrakta sahtecilik" suçlamaları için hakkında "görevsizlik" kararı verilen Özmen'in, görevlendirilecek sivil mahkeme tahliye kararı verinceye kadar Sincan F Tipi Cezaevi'ndeki tutukluluk hali sürecek. 


</TEXT>
</DOC>
