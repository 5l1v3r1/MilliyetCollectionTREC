<DOC>
<DOCNO> 348463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/spor/spo15.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Minder karıştı 
</HEADLINE>
<TEXT>


HAMİT TURHAN 


Avrupa Güreş Şampiyonası'nda eski güreşçi Fatih Özbaş'ın, Serhat Balcı'nın finaldeki Ukraynalı rakibine yaptığı şike teklifini itiraf etmesi ortalığı karıştırdı. 
Olayda ismi geçen Doktor Mehmet Demirkaya, kendisinin bu işin içinde olmadığını belirterek, "Bir takım olaylara şahit oldum. Ancak bunu açıklayamam. Çünkü Türk güreşi zarar görür. Başkan Recai Ustaoğlu, seçim sırasında Fatih Özbaş'la çalıştı. Böyle bir şey yapıp yapmadıklarını bilmiyorum. Olay kişisel boyuta indirilirse, ben de şahitlik yaparım." 
Şike skandalına karışan diğer bir isim Ömer Odabaşı da, Fatih Özbaş'a 10 bin dolar para verdiğini söyledi. Özbaş'ın kendisine gelerek "paran var mı" diye sorduğunu söyleyen Odabaşı, "Üzerimde 12 bin dolar vardı. 10 binini Fatih'e verdim. Nerede kullanacağını bilmiyordum. Sormadım da. Çünkü ona güveniyorum" ifadesini kullandı. Gençlik ve Spor Genel Müdür Vekili Mehmet Atalay da soruşturma emri verdiğini kaydederek, "Türk sporunun ve sporcusunun haram madalyalara ve şampiyonluklara ihtiyacı yok. Teftiş Kurulu konuyu incelemeye aldı" diye konuştu. 


</TEXT>
</DOC>
