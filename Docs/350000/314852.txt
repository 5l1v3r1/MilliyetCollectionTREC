<DOC>
<DOCNO> 314852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun07.html </URL>
<DATE> 2005/02/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Irak'ta seçim sonuçları bugün açıklanıyor... 
</HEADLINE>
<TEXT>

     Irak Seçim Komisyonu, 30 ocakta yapılan seçimlerin sonuçlarını bugün açıklayacak. 
     Seçim Komisyonu'nun sonuçları resmen açıklamasına saatler kala Şii Birleşik Irak İttifakı, komisyonu kaynak göstererek, seçimlerden yüzde 60 oranında oy aldıklarını duyurdu. 
     Büyük Ayetullah Ali Sistani tarafından desteklenen Şii Birleşik Irak İttifakı, seçimlerde 228 aday göstermişti. 
     
     Sonuçlar öğle saatlerinde açıklanacak 
     Irak Seçim Komisyonu sözcüsü Ferid Ayar, nihai sonuçların yerel saatle 16.00'da açıklanacağını duyurdu. Geçtiğimiz perşembe günü açıklanacağı duyurulan ancak bazı sandıkların yeniden sayımı nedeniyle ertelendi. 
     Nihai sonuçların açıklanmasının ardından itirazlar için üç gün süre tanınacak, ardından sonuçlar da resmiyet kazanacak. 
     Seçimlerin ardından bugün dağılımı açıklanacak 275 sandalyeli Ulusal Meclis, yeni anayasayı hazırlayacak. Yeni anayasanın ekim ayı ortasında halkoyuna sunulması, onaylanması halinde genel seçimlerin aralık ayında yapılması planlanıyor. 
     Şii İttifakı'nın birinci çıkmasının beklendiği seçimlerden, Kürt İttifakı'nın ikinci, Geçici Başbakan Ayad Allavi'nin partisi olan Irak Listesi'nin ise üçüncü sırada çıkması bekleniyor. 
     
     Seçimlerde hile oldu’ iddiası 
     Irak’ta 30 ocakta yapılan seçimlerde, bazı bölgelerde hile yapıldığı belirtiliyor. 
     18 seçim bölgesinden 13'ünde yapılan oy sayımlarına göre Şiiler'in Birleşik Irak İttifakı 2 milyon 300 bin, Kürtler partilerin oluşturduğu koalisyon bir milyon 100 bin ve Irak geçici Başbakanı Ayad Allavi’nin başını çektiği grup ise 620 bin oy aldı. 
     Irak Seçim Komisyonu, 13 bölgede yapılan oy sayımlarının yine de kesin sonuçları yansıtmadığını açıklamıştı. 
     
     Musul'a 15 binden fazla kişi oy kullanamadı 
     Seçim Komisyon yetkilileri, Musul bölgesinde usulsüzlükler yüzünden 15 binden fazla seçmenin oy kullanamadığını açıklamıştı. 
     
     Türkmenler seçimlere itiraz etti 
     Irak Türkmen Cephesi koalisyonu seçimle ilgili itirazlarını Irak Yüksek Seçim Kurulu’na iletmişti. Türkmen Cephesi ayrıca imza kampanyası da başlatmıştı. 
     
</TEXT>
</DOC>
