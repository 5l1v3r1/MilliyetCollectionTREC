<DOC>
<DOCNO> 322436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun05.html </URL>
<DATE> 2005/03/10/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Dünyanın unutulmuş 10 krizi... 
</HEADLINE>
<TEXT>

     Reuters haber ajansının uzmanlar arasında yaptığı ankette, dünyanın unutulmuş krizlerinin ilk sırasında Demokratik Kongo Cumhuriyeti'ndeki DKC şiddet çıktı. 
     Yüzden fazla kurtarma uzmanı, medya çalışanı, akademisyen ve uluslararası yardım kuruluşu çalışanının fikrinin sorulduğu ankette, DKC, Uganda ve Sudan'daki içsavaşlar ve şiddet olayları, yıkımın büyüklüğüne rağmen, medyanın en az ilgisini çeken ilk üç kriz olarak belirlendi. 
     Araştırmaya göre unutulmuş 10 krizin listesi şöyle 
     1- DKC'deki ölümler. 
     Yaklaşık 4 milyon kişinin öldüğü 1998-2003 yılları arasındaki savaştan sonra da ülke şiddet belasından başını kurtaramadı. 2004 yılının sonundan itibaren ülkenin doğusunda şiddet yeniden hortladı. İturi bölgesinde başlayan olaylardan sonra 100 bin kadar insan evlerini terketti. 
     Son birkaç yıl içinde yüzbinlerce kadın ve çocuk tecavüze uğradı. Uluslararası yardım kuruluşları halen 3 milyon 300 bin kişiye yardım ulaştıramıyor. 
     2- Uganda'daki kabus. 
     Uganda'nın kuzeyi 18 yıldır Uganda ordusuyla Tanrının Direniş Ordusu LRA adlı silahlı grup arasındaki savaşın verdiği acıdan payını alıyor. 
     LRA, asker ve seks kölesi yapmak için 20 bin çocuğu kaçırdı. Sorunun başlangıcından bu yana 100 binin üzerinde insan öldü, bir milyon 600 bin kişi evlerinden kaçarak bakımsız kamplarda yaşamak zorunda kaldı. 
     3- Sudan'daki içsavaşlar. 
     Sudan'ın güneyinde Afrika tarihinin en uzun içsavaşı yaşanırken, batısındaki Darfur'da ise 2 yıldır hüküm süren içsavaş var. 
     Darfur'daki direnişçiler hükümet tarafından silahlandırılan Arap milislerin Arap olmayanlara karşı ölüm ve tecavüz hareketlerine giriştiğini ileri sürüyor. Darfur'da onbinlere kişinin öldüğü, 2 milyon kişinin evlerini terkettiği, 4 milyon kişinin yaşamlarını sürdürebilmek için yardıma ihtiyaç duyduğu belirtiliyor. Güneyde ise 21 yıl süren içsavaştan sonra kırılgan bir barış sağlandı. İçsavaşta 2 milyon kişi öldü, 4 milyon kişi yerlerinden edildi. 
     4- AİDS. 
     Dünya'da halen, üçte ikisi Sahraaltı Afrikası'nda olmak üzere, 40 milyon kişi AİDS'li. Afrika'nın güneyinde yetişkinlerin yüzde 30 AİDS'e yakalandı. Çocuklarınsa 14 milyonu AİDS nedeniyle anne babasız. AİDS'li sayısında Çin ve Hindistan'da da patlama oldu. 
     5- Batı Afrika'daki kargaşa. 
     Liberya, Fildişi Sahili ve Sierra Leone gibi Batı Afrika ülkeleri çocukların da dahil edildiği savaşlardan sonra barışı sağlamak için mücadelelerini sürdürüyor. 
     6- Kolombiya. 
     Kolombiya'da 40 yıldır devam eden şiddet olayları yüzünden hemen hemen 3 milyon insan evini terketti. Siviller, silahlı militan gruplarla güvenlik güçleri arasındaki çatışmalarda araya sıkıştı. 1990'lı yıllardan beri 35 bin kişi hayatını kaybetti. 
     7- Çeçen sorunu. 
     Rusya'nın Çeçenistan'a asker göndermesinden sonra başlayan çatışmalarda onbinlerce insan öldü, yüzbinler evlerini terketmek zorunda kaldı. Savaşta evlerinden ayrılan 600 bin kişiden 210 bini hala evlerine dönmedi. Doktorlar, Çeçenistan'daki çocukların yüzde 80'inin travma geçirdiğini bildiriyor. 
     8- Haiti. 
     Haiti'deki kargaşa ve kanun hakimiyetinin olmaması yüzbinlerce insana gıda sağlanması ve sağlık hizmeti verilmesini zora sokuyor. Haitililerin yüzde 55'i günde 1 dolardan az harcayarak yaşamak zorunda, 5 yaş altındaki çocukların yüzde 42'si ise kötü besleniyor. 
     9- Nepal. 
     Anayasal monarşiyle Maocu gerillalar arasında 9 yıldır süren çatışmalarda yaklaşık 11 bin kişi öldü, evlerini terkettiği bildirilen 100 bin ila 200 bin arasındaki insan ise yardıma muhtaç. 5 yaş altındaki çocukların yarısı ise normalden zayıf. 
     10- Bulaşıcı hastalıklar. 
     Sıtma ve tüberküoz yüzünden dünyada milyonlar ölüyor. Sıtma, Afrika'da her 30 saniyede bir çocuğun canını alıyor. Tüberkülozdan ise yılda yaklaşık 2 milyon kişi ölüyor. 
     
</TEXT>
</DOC>
