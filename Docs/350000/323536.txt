<DOC>
<DOCNO> 323536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/magazin/amag.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cahit, Travolta'nın kuzeni' 
</HEADLINE>
<TEXT>


The New Yorker'ın sinema eleştirmeni, Birol Ünel'in 'Duvara Karşı'da canlandırdığı Cahit karakteri için, "Pulp Fiction'daki Travolta'nın kuzeni gibi" ifadesini kullandı... 

DIŞ HABERLER SERVİSİ 

ABD'nin The New Yorker dergisinin sinema eleştirmeni Anthony Lane, Fatih Akın'ın senaryosunu yazıp yönettiği 'Duvara Karşı' için "Tek söyleyebileceğim şu ki, Duvara Karşı'yı izlemelisiniz" dedi. Almanya'daki ikinci nesil Türkler'in yaşamını tüm çıplaklığıyla gözler önüne seren Fatih Akın'ın övgüyü hak ettiğini belirten Lane, "Sinemadan çıktığınızda, sinemaya girdiğiniz halinizden farklı olacaksınız" yorumunu yaptı. Birol Ünel'in canlandırdığı Cahit'i, John Travolta'nın 'Pulp Fiction'da oynadığı karaktere benzeten Lane, "Cahit'i, Pulp Fiction'daki John Travolta'nın Avrupalı kuzeni olarak hayal edebiliyorum" ifadesini kullandı. 

Tarantino karşılaştırması 
'Duvara Karşı'daki şiddet öğeleriyle Quentin Tarantino filmleri arasında da bağlantı kuran Lane, "Quentin Tarantino, diğer kültürlerin yalnızca filmlerine değil, yaşayan kültürlerine de kendini açsaydı, böyle bir film yapardı" diye konuştu. 
Geçtiğimiz yıl Berlin Film Festivali'nde 'Altın Ayı' ödülü alan film, New York'taki sinemalarda geçtiğimiz ay gösterime girmişti. 



</TEXT>
</DOC>
