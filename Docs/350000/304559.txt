<DOC>
<DOCNO> 304559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/spor/axspo03.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'den adrese teslim 
</HEADLINE>
<TEXT>


Galatasaray Teknik Direktörü, takımla ilgili raporunun içeriğini açıkladı, topu yönetime attı. Rumen teknik adam, "Hemen hemen her mevkiye transfer istedim. Antalya dönüşünde neler olacağını göreceğiz" dedi 

ERHAN TELLİ 


Alternatif arayışı 
SARI - Kırmızılı takımın teknik patronu Hagi, Antalya yolculuğu öncesinde Florya'da basın toplantısı düzenlendi. Rumen çalıştırıcı, takımla ilgili hazırladığı raporun detaylarıyla ilgili bilgiler verirken, topu yönetime attı. Hagi, "Gitmesini ve gelmesini istediklerimi ilettim. Bir tek Fevzi'nin transferi gerçekleşti. Hemen hemen her mevkiye transfer istedim. Antalya dönüşünde neler olacağını göreceğiz" diye konuştu. 

Alacakları konuştu 
HAGİ raporunda performansından memnun olduğu oyuncuları tek tek belirttiğini açıklarken, yönetimden alacakların ödenmesini istediğini de dile getirdi. Genç teknik adam, "Oyuncuların bazı alacakları var, bunların da ödenmesi gerekiyor. Yönetime bunu söyledim. Oyuncular memnun edilmeli. İlk yarıda güzel şeyler yaptılar ve onlara saygı gösterip, memnuniyetlerini sağlamalıyız. Başarı için bunu yapmak zorundayız" dedi. 

'Garanti veremem' 
KESİN şampiyon olacaklarını söylemenin mümkün olmadığını da dikkat çeken Hagi, "Bu kadroyla ilk yarıda başarılıydık. Enerjimizin son noktasına dek mücadele edeceğiz. Şampiyonluğun güvencesini kimse veremez. Avrupa'da büyük paralar harcayan ancak başarılı olamayan birçok kulüp var. Sadece iyi mücadele edeceğimizi söyleyebilirim" ifadelerini kullandı. Hagi, transferler ile ilgili sorulan bir soruya ise, "Para bende değil" esprisiyle yanıt verdi. 

'Saidou ve Petre kurban oldu' 

Menajer suçladı 
GALATASARAY'DAN ayrılması kesinleşen Saidou'nun menajeri Abdullah Kılınç sert açıklamalar yaptı. Kılınç, Hagi ile yöneticiler arasındaki denge çarpışmasının, Saidou ve Petre'yi kurban ettiğini iddia ederek, "Saklambaç oynamanın bir anlamı yok. Biz böyle olaylara inanmak istemedik. Ancak sonunda oldu. Ergun Gürsoy'un büyüklüğünden sessiz kaldığını düşünüyorum" yorumunu yaptı. 

'Parayı seçmedik' 
KILINÇ, Hagi'nin Saidou'nun Trabzonspor'a gitmesine izin vermediğini de belirtti. Yıldız futbolcunun menajeri sözlerini şöyle sürdürdü "Sözleşme gereği 30 gün içinde para ödenmezse serbest kalabilirdik. Ancak biz parayı hep ikinci plana attık. Kendisini Allah'a havale ediyorum. Böyle kişilik konusunda çelişkiler yaşayan bir hocanın Galatasaray'da ne işi var " 

Fevzi'ye kontrol 

GALATASARAY'IN Çanakkale Dardanelspor'dan transfer ettiği kaleci Fevzi Elmas, Bakırköy Acıbadem Hastanesi'nde sağlık kontrolünden geçti. Efor testine giren Fevzi, Sarı - Kırmızılı kulübe geldiği için çok mutlu olduğunu açıkladı. 21 yaşındaki file bekçisi, "Galatasaray formasını giyebilmek için elimden geleni yapacağım. Çok mutluyum" dedi. 

İlk rakipleri Dortmund 

YENİ sezon hazırlıkları için Antalya'ya giden Galatasaray, Beşiktaş'ın da katılacağı Efes Cup'taki ilk maçında bugün Alman 1. Lig takımlarından Borussia Dortmund ile kozlarını paylaşacak. Antalya Atatürk Stadı'nda oynanacak olan zorlu karşılaşma saat 20.00'de start alacak. Galatasaray - B.Dortmund karşılaşmasını Star televizyonu naklen ekranlara getirecek. 
GALATASARAY, Antalya yolculuğu öncesinde Florya'da sabah basına kapalı yaptığı antrenmanla hazırlıklarını sürdürdü. Teknik Direktör Hagi'nin, yaklaşık 1 saat süren idmanda kondisyona çalışmalarına ağırlık verdiği öğrenildi. Bu arada Hasan Şaş'ın, yeni stili dikkat çekti. Yıldız futbolcu bir süredir uzattığı saçlarını kamp öncesinde yeniden kısalttırdı. 


</TEXT>
</DOC>
