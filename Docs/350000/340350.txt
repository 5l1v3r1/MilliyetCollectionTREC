<DOC>
<DOCNO> 340350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/siyaset/axsiy02.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Temsilci' kriterleri 
</HEADLINE>
<TEXT>


AB Komisyonu Türkiye Temsilcisi Kretschmer, "Ermeni meselesi, AB'ye üye olma kriteri değil. Ancak Türkiye'nin acilen yüzleşmesi gereken bir konu" dedi 

EKONOMİ SERVİSİ 


AB Komisyonu Türkiye Temsilcisi Hans Jörg Kretschmer, Türkiye'nin Ermeni soykırımı iddialarını kabul etmemesinin AB üyeliğini dolaylı olarak etkileyeceğini söyledi. Kretschmer, "Ermeni meselesi tabii ki AB'ye üye olma kriteri değil. Ancak Türkiye'nin acilen yüzleşmesi gereken çok önemli bir konu. Çünkü AB ülkelerinin kamuoylarında Türkiye'ye bakışı ciddi biçimde etkileyecek bir konu. Bu da müzakerelerde Türkiye'ye büyük problem yaratır. Ayrıca Türkiye'nin acilen Ermeni sınırını açması gerekiyor" dedi. 

'Reformlara uzaksınız' 
NTV 'nin sorularını yanıtlayan Kretschmer, müzakerelere başlama kararına rağmen, Türkiye'nin AB üyeliğini sağlayacak gerekli reformlardan çok uzak olduğunu söyledi. 
İnsan hakları ve özgürlükler konusunda büyük açıklar olduğunu söyleyen Kretschmer, "İfade özgürlüğü, inanç özgürlüğü, kadınların toplumdaki yeri gibi konularda ciddi açıklar var. Sivil-asker ilişkileri, hukuki reformlar ve uygulamalar konusunda da gelişme yok. Türkiye'nin önünde daha uzun bir yol var" diye konuştu. 

'TCK yürürlüğe girmeli' 
Kretschmer, 3 Ekim'de müzakerelerin başlamasının 2 şarta bağlı olduğunun da altını çizerek, "3 Ekim, Ankara Protokolü imzalandığı sürece tehlikeye girmez. Ve tabii ki Türk Ceza Kanunu'nun yürürlüğe girmesi ve hukuk reformunun tamamlanması gerekiyor" şeklinde konuştu. 


</TEXT>
</DOC>
