<DOC>
<DOCNO> 339310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur13.html </URL>
<DATE> 2005/05/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Her 10 öğretmenden biri ek iş yapıyor 
</HEADLINE>
<TEXT>

     Dilek AKIN 

Adana’da yapılan araştırmada, her 10 öğretmenden birinin ek iş yaptığı ortaya çıktı. 
     İlköğretim okulu öğretmenleri arasında yapılan araştırma, öğretmenlerin yüzde 11’inin görevlerinden arta kalan zamanlarda ek iş yaparak aile bütçelerini desteklediklerini ortaya koydu. 
     Çukurova Üniversitesi Eğitim Fakültesi Sosyal Alanlar Bölümü Öğretim Üyesi Doç. Dr. Adnan Gümüş, İlköğretim Bölümü Öğretim Üyesi Yrd. Doç. Dr. Songül Tümkaya ve Bingöl Milli Eğitim Müdür Yardımcısı Turan Dönmezer, Adana’daki 12 ilköğretim okulundaki 283 öğretmen ile yaptıkları araştırmada, çarpıcı sorunlara dikkat çektiler. 
     Araştırmada, yaklaşık yüzde 11’lik öğretmen grubunun part time işlerle aile geçimini desteklemeye çalıştıkları, eşlerinin de yüzde 80’inin çalıştığı ortaya çıktı. Bunun da her 10 öğretmenden birinin 
     ikinci işte çalıştığı anlamına geldiği ve bu oranın da küçümsenmeyecek oran olduğu belirtildi. Araştırma, maaş dışı geliri olan öğretmen oranının yüzde 15’ler düzeyinde, yüzde 13.2’sinin küçük gelir, yüzde 1.4’ünün de önemli oranda gelirinin olduğunu ortaya koydu. Bu oranların, öğretmenlerin varlıklı-servet sahibi gruptan değil, daha çok sadece maaşla geçinen gruptan olduklarını ortaya çıkarttı. Araştırmada, öğretmenlerden yüzde 51.6’sı ekstra bir takım elbise almalarının kendilerini ekonomik yönden etkilemeyeceğini, yüzde 47.6’sı ise bu durumun bütçelerini hissedilir oranda veya çok fazla etkileyeceğini ifade etti. Ayrıca, 3-4 günlük bayram ziyaretinin öğretmenlerin yüzde 60.2’sini, 500 YTL’lik beklenmedik bir harcamanın ise yüzde 84.6’sını ekonomik yönden hissedilir oranda veya çok fazla etkilediği tespit edildi. Bu arada, her 3 öğretmenden birinin de sağlık sorunları çektiği belirlendi. Doç. Dr. Adnan Gümüş, "Araştırma sonuçlarına göre, öğretmenlerin giderek orta sınıf özelliklerini kaybettikleri ve her geçen gün daha da fakirleştikleri görülmektedir. Bu haliyle öğretmenler orta sınıfın bir temsilcisi olmaktan oldukça uzak gözükmektedir" diye konuştu. 
     
</TEXT>
</DOC>
