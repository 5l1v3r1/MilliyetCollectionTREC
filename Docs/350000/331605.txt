<DOC>
<DOCNO> 331605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/ekonomi/eko10.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
YASED Yabancı yatırımlar için ekonomik ortam iyiye gidiyor 
</HEADLINE>
<TEXT>



Yabancı Sermaye Derneği YASED üyeleri, yabancı yatırımlar için ekonomik ortamın daha iyiye gideceğini düşünüyor. YASED tarafından gerçekleştirilen, Barometre Mart 2005 Araştırması sonuçları açıklandı. 
Araştırmaya katılanların yüzde 84'ü doğrudan yabancı yatırımlar için ekonomik ortamın daha iyiye gideceğini düşünürken, yüzde 16'lık kesim değişmeyeceği tahmininde bulundu. 
Önümüzdeki 6 ay için de katılımcıların yüzde 48'i ekonomik istikrarın, yüzde 42'si finansal ortamın, yüzde 35'i yasal çerçevenin, yüzde 30'u vergi ve teşviklerin daha iyi olacağını, yüzde 11'i kayıt dışı ekonomi ile teşviklerin daha kötü olacağını düşünüyor. 
Araştırmada, son 6 ayda yaşananların yabancı kuruluşları çok fazla etkilemediği görüşünün ortaya çıktığını belirten YASED Yönetim Kurulu Başkanı Şaban Erdikler, "Yabancı sermayeli kuruluşlara şartların daha iyiye gideceği konusunda daha kuvvetli mesaj vermek gerekiyor" dedi. 


</TEXT>
</DOC>
