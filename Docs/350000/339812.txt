<DOC>
<DOCNO> 339812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun20.html </URL>
<DATE> 2005/05/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Talat'tan Papadopulos'a yanıt 3 Ekim'den önce çözüme hazırız 
</HEADLINE>
<TEXT>

     KKTC Cumhurbaşkanı Mehmet Ali Talat, Türkiye’nin AB ile müzakerelere başlayacağı 3 Ekim’den önce, "çözüm olacağına inanmadığını" söyleyen Rum yönetimi lideri Tasos Papadopulos’a yanıt verdi ve "3 Ekim’den önce görüşmelere ve çözüme hazırız" dedi. 
     Talat, Papadopulos’un "30 bin Türk askeri çekilsin" talebinin, "1974 öncesine dönelim" talebi olduğunu ve bunun dünya ve Kıbrıs gerçeğinden uzak, hayalci bir talep olduğunu ifade etti. 
     Cumhurbaşkanı Talat, şöyle konuştu 
     "Biz, Kıbrıs Türk halkının gösterdiği doğrultuda çözüm için hazırız. Bunun için her türlü esnekliği de gösteririz. Ancak bu esneklik kesin olarak Kıbrıs Türk halkının güvenliğini ve temel haklarını güvence altına alacak bir çözüme yol açacaktır, hedefimiz budur. BM Genel Sekreteri’ne, taleplerinin karşılanarak, Kıbrıs sorununa ilgisini artırmaya yönelik yaptığımız davet hala geçerlidir" dedi. 
     Cumhurbaşkanı Talat, Papadopulos’un, "3 Ekim’e kadar çözüm olacağına inanmadığını" söylemekle aslında tercihini ortaya koyduğunu belirten Talat, Papadopulos’un 3 Ekim’e kadar çözüm istemediğini, ondan sonra isteyip istemediği konusunu da açık bıraktığını kaydetti. 
     Çözümün tek taraflı olmayacağını söyleyen Talat, "Papadopulos, ’çözüm olmayacak’ diyorsa istemiyor demektir. Aksi halde, ’ben istiyorum ama olmaz’ derdi. Biz gayet açık ve net ifade ettik. BM Genel Sekreteri’nin Rum tarafından istedikleri var, o isteklerinin yerine getirilerek görüşmelerin derhal başlamasını istiyoruz, kendi payımıza biz bu görüşmelere hazırız, 3 Ekim’den önce çözüme de hazırız" diye konuştu. 
     
     "1974 ÖNCESİNE DÖNELİM TALEBİ" 
     Talat, Papadopulos’un, "Türkiye’nin jest olarak 30 bin askerini adadan çekmesi gerekir" sözlerinin ise "1974 öncesine dönelim talebi olduğunu" kaydetti. 
     Rumların, Kıbrıs sorununu bir "işgal" sorunu olarak gördüğünü, Kıbrıslı Türklerle güç paylaşımı düşünmediğini, Türk askerinin çekilmesini ve egemenliğini adanın bütününe yaymak istediğini belirten Talat, "bu anlayışın, Kıbrıs sorununu doğru teşhis etmeyen bir anlayış olduğunu" söyledi. 
     Talat, şöyle devam etti 
     "Eğer sorun böyle olsaydı, BM kararları, ’Türk ordusu çekilsin, Rum yönetimi kuzeye de egemen olsun’ derdi. BM’nin bütün çabası, iki toplumlu, iki kesimli bir federasyonu oluşturmaktır. Bunun için birçok plan yaptı, en son örneği de Annan Planı’dır. Annan Planı’nda Türk askeri çekiliyor, ama safhalar halinde, güvenlik adada sağlanarak çekiliyor. Papadopulos’un ’30 bin Türk askeri çekilsin’ talebi ’1974 öncesine dönelim’ talebidir ki hem gerçekçi değil, hem kabul edilebilir değil, ayrıca dünya gerçeklerinden, Kıbrıs sorununun gerçeğinden son derece uzak bir taleptir, hayalci bir taleptir." Papadopulos’un, "çözüm müzakerelerinin tekrarını istememekle" çözüm istemediğini ortaya koyduğunu ifade eden Talat, "dünyanın Kıbrıs sorununu yeniden değerlendirmesi gerektiğini" söyledi. 
     Talat, "Papadopulos’un bütün Kıbrıs’ın cumhurbaşkanı olarak tanındığı şartların devamı halinde Papadopulos’un öngörüleri işte bunlar, kendisi açısından. Benim buna söyleyecek bir şeyim yok. 
     AB’nin, kendi üyesidir, dünyanın ve BM’nin durumu değerlendirmesi gerekir" dedi. 
     
</TEXT>
</DOC>
