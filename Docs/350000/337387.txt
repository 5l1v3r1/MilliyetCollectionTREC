<DOC>
<DOCNO> 337387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko49.html </URL>
<DATE> 2005/04/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Ömer Sabancı İstihdam yaratmayan bir büyüme yaşıyoruz 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, Türkiye'de ekonomik istikrarın hızla iyileştiğini, ekonominin 2004 yılında rekor seviyede yüzde 9.9 büyüdüğünü belirterek, ''Böyle bir büyüme ortamında yüksek istihdam artışları beklenirdi. Oysa istihdam artışları umulanın altında kaldı. Yeteri kadar istihdam yaratmayan bir büyüme yaşıyoruz'' dedi. 
     TÜSİAD'dan yapılan açıklamaya göre, Ömer Sabancı, Maltepe Üniversitesi Hukuk Fakültesi tarafından düzenlenen ''AB Sürecinde Türkiye'de Sermaye-Emek İlişkileri'' konulu toplantıdaki konuşmasında, müzakerelerin başlangıcı için 3 Ekim 2005 tarihinin önerildiği AB Konseyi'nin 17 Aralık 2004 zirvesi ile Türkiye'nin önünde tarihi öneme haiz, iyi değerlendirilmesi gereken bir dönem açıldığını kaydetti. 
     Geçtiğimiz yıla kadar yoğunlukla gündemde olan Kopenhag siyasi kriterlerine uyumda kritik eşiğin aşılmış olmasıyla beraber, AB'ye uyumun ekonomik ve sosyal boyutlarının daha çok öne çıktığını ifade eden Sabancı, bu çerçevede, sosyal politika ve istihdam konusunun da AB'ye uyum için müzakere edilecek başlıklar içinde en önemlilerden birisini oluşturduğuna dikkat çekti. 
     AB'nin sosyal gündemi ile ilgili bir genel çerçeve sunan Sabancı, Avrupa'yı 10 yıl içinde dünyanın en rekabetçi ve en dinamik bilgi toplumu yapmayı öngören Lizbon Stratejisi'nde, sürdürülebilir ekonomik büyümenin gerçekleştirilmesi ve daha çok ve daha iyi iş yaratılmasının altının çizildiğini anımsattı. 
     Ömer Sabancı, Lizbon Stratejisi'nin ara dönem değerlendirmesinden hareketle, Avrupa Komisyonu'nun 2006-2010 dönemi için yeni bir ''Sosyal Ajanda'' açıkladığını, bu Ajanda'nın iki temel önceliğinin ''istihdam'' ve ''yoksullukla mücadele ve eşit fırsatlar yaratma'' olduğunu aktardı. 
     Avrupa Sosyal Ajandası'nda ayrıca, yerel, bölgesel ve ulusal düzeyde, kamu, işveren, işçi kesimleri ve sivil toplum örgütlerinin işbirliği içinde olmaları için çağrıda bulunulduğunu belirten TÜSİAD Başkanı Sabancı, üye ülkelere yol gösterici olması amacıyla Avrupa Komisyonu tarafından 2005-2008 dönemi için ''Büyüme ve İstihdam Kılavuzu'' hazırlandığını anlattı. 
     Ömer Sabancı, Avrupa Birliği rekabetçi ve dinamik bir ekonomi yolunda istihdam stratejisini belirleyip bu amaçla çeşitli önlemleri hayata geçirirken, AB üyeliği yolundaki Türkiye'nin de kendi konumunu gözden geçirmesi ve gerekli tedbirleri almasının bir zorunluluk olarak ortaya çıktığını kaydetti. 
     TÜSİAD olarak 1 Mayıs 2003 tarihinde, ''Türkiye'de İşgücü Piyasası ve İşsizlik'' raporunu, bu çalışmanın devamı ve tamamlayıcısı olarak, 21 Aralık 2004'te de ''Türkiye'de İşgücü Piyasasının Kurumsal Yapısı ve İşsizlik'' adlı bir araştırma yayınladıklarını anımsatan Sabancı, demografik geçiş dönemini yaşayan, aynı zamanda da kalkınma sürecini tamamlamamış Türkiye gibi gelişmekte olan ülkelerde, büyük miktarlarda iş yaratmanın tek yolunun, yeni üretim kapasiteleri geliştirmekten, kısacası hızlı büyümeden geçtiğini söyledi. 
     
     YETERİ KADAR İSTİHDAM YARATMAYAN BİR BÜYÜME 
     Sabancı, şunları kaydetti 
     ''Bu büyüme oranını uzun dönemde gerçekleştirmek için makroekonomik istikrar gerekir. Türkiye'de ekonomik istikrar hızla iyileşiyor. Ekonomi 2004'te rekor seviyede yüzde 9.9 büyüdü. Böyle bir büyüme ortamında yüksek istihdam artışları beklenirdi. Oysa istihdam artışları umulanın altında kaldı. Yeteri kadar istihdam yaratmayan bir büyüme yaşıyoruz. 
     Yayınladığımız iki araştırmanın bulgularına göre, Türkiye ekonomisinde büyüme, 'istihdam dostu' büyümeye dönüştürülmediği takdirde, işsizliğin düşmesi şöyle dursun, daha da yükselmesi gündeme gelecek. 'İstihdam dostu' bir büyüme yaratabilmek için de mutlaka işgücü piyasasının istihdam artışını sınırlayan yapısal özelliklerini belirlemek, ardından bu tür engellerin aşılmasına yardımcı olacak ekonomi ve yatırım politikalarını tasarlamak gerekiyor.'' Çeşitli adlar altında alınan vergi ve primlerin neden olduğu yüksek işgücü maliyetleri, aksak ücret belirlenme mekanizmaları, etkin olmayan iş arama süreçleri, insan kaynaklarının eğitimi ve uyumsuz vasıfların, yapısal işsizlik yaratan başlıca etkenler olduğu görüşünü dile getiren Sabancı, raporlarında imalat sanayiinde istihdam vergilerinin oluşturduğu maliyette yapılacak 10 puanlık bir indirimin istihdamda uzun dönemde 2 puanlık artışa yol açacağının gösterildiğine işaret etti. 
     İşgücü maliyetlerinin düşürülmesinin mutlaka kayıt dışılıkla mücadele ile birlikte ele alınmasını öneren Sabancı, ''Kayıt dışılıkla mücadele, dikkatli ve özenli bir strateji gerektiriyor. Kayıt dışılıkla mücadelenin gündeme getirdiği istihdam kayıpları riskini asgariye indirebilmek için, mutlaka işgücü maliyetleri üzerindeki vergiler azaltılmalı, kayıt altına alma girişimleri eşanlı olarak yapılmalıdır. Böylece hazinemizin vergi gelirlerinde azalma olmayacaktır'' dedi. 
     
     ''EĞİTİM REFORMU ACİLİYETİNİ KORUYOR'' 
     İşgücü piyasasında, işsizler ile firmaları etkin bir şekilde buluşturacak mekanizmaların işletilmesinin büyük önem taşıdığını ifade eden Sabancı, oysa araştırmalarının ülkede iş arama tekniklerinin çok yetersiz düzeyde olduğunu, iş arayanların çoğunun ya kendi başına ya da tanıdık vasıtasıyla iş bulmaya çalıştığını gösterdiğini, İşkur'un daha işlevsel hale getirilmesi ve işsizlerin İşkur ile özel istihdam bürolarını kullanmalarını teşvik edici düzenlemelerin düşünülmesinin yararlı olacağını vurguladı. 
     Ömer Sabancı, Türkiye'de işsiz sayısını artıran önemli yapısal bir etkenin de özellikle eğitimli gençler arasında işsizlik oranının yüksek olması olduğunu belirterek, ''Mesleki eğitimle istihdam bağlantısını kuracak, sanayi ve hizmet sektörlerinin ihtiyaç duyduğu yüksek nitelikli ara kademe insan gücünü yetiştirecek ve böylece uluslararası rekabet gücümüzü artırmaya ve ekonomik kalkınmayı hızlandırmaya katkı sağlayacak bir eğitim reformu aciliyetini koruyor'' dedi. 
     TÜSİAD Başkanı Sabancı, çalışma hayatını düzenleyen yasaların iş yaşamının ihtiyaçlarına cevap verecek şekilde ele alınmasını da istedi. 
     
</TEXT>
</DOC>
