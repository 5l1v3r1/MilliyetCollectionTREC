<DOC>
<DOCNO> 316050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun43.html </URL>
<DATE> 2005/02/17/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
Hollanda'da Türk vatandaşlarından alınan harçlar uygunsuz bulundu 
</HEADLINE>
<TEXT>

     Hollanda hükümetinin, ülkede yaşayan Türk vatandaşlarından ikamet işlemleri için aldığı harç miktarlarını büyük oranlarda artırması, Türkiye ile AB arasında imzalanmış ikili anlaşmalara aykırı bulundu. 
     Harçların yükseltilmesine ilişkin bir grup kuruluşun açtığı davaya bakan Lahey İdari Mahkemesi, aralarında Türkler için Danışma Kurulu'nun da bulunduğu 25 kuruluşun ortaklaşa yaptığı başvuruyu haklı bularak, 2002 yılından itibaren yüzde 300 ile yüzde 1150 arasında artırılan harç miktarlarının Türk vatandaşları için bağlayıcı olamayacağına karar verdi. 
     Hükümet, ülkeye yabancı girişini kısıtlama önlemleri çerçevesinde, aile birleşimi, öğrenim, geçici çalışma gibi durumlarda Hollanda'ya gelecek kişilere verilecek ikamet izinleri için, harç miktarlarını olağanüstü boyutlarda artırmıştı. 
     Mahkemenin Türk vatandaşları lehine verdiği karar, hükümetin itiraz etmemesi halinde yürürlüğe girecek, itiraz ettiği takdirde ise üst mahkemenin kararı beklenecek. 
     Hükümetin 2002 yılından itibaren uygulamaya koyduğu yeni harç tarifesine göre, Hollanda'ya çalışma ya da öğrenim amacıyla gelen bir kişi, geçici ikamet izni için daha önce 56 avro öderken bu miktar 430 avroya yükseltildi. Geçici ikamet izinlerinin uzatılması daha önce ücretsiz iken yeni uygulamayla 285 avroya, geçici ikamet yerine sürekli ikamet izni alacak bir kişinin ödeyeceği harç miktarı da 890 avroya yükseltildi. 
     Halen yürürlükte olan harç tarifesine göre eşini ve iki çocuğunu aile birleşimi çerçevesinde Hollanda'ya getirmek isteyen bir kişi, 3500 avro kadar harç ödemek zorunda bulunuyor. 
     Bunun yanında yeni yabancılar yasasında yapılmak istenen değişiklikle, ülkeye yerleşmek üzere gelecek bir kişinin Hollanda'da izlemek zorunda olacağı 500 saat dolayındaki 'vatandaşlık uyum kursları' için de yaklaşık 6 bin avro ödemesi gerekiyor. 
     Hükümetin Batılı olmayan ülkelerden gelecek yabancılar için harçları bu denli yüksek tutması, üniversitelerin de itirazına yol açmıştı. 
     Üniversitelere göre, harçların yüksekliği yüzünden son yıllarda başarılı yabancı öğrenciler normal üniversite ya da uzmanlık eğitimi için Hollanda yerine başka ülkeleri tercih etmeye başladı. 
     
</TEXT>
</DOC>
