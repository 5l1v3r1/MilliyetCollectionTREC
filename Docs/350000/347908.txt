<DOC>
<DOCNO> 347908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo17.html </URL>
<DATE> 2005/06/01/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Mayıs ayının altın kalecisi Mondragon oldu... 
</HEADLINE>
<TEXT>

     Işık Sigorta tarafından düzenlenen ''11 Altın Adam'' yarışmasında Mayıs ayının altın forvetleri Trabzonsporlu Fatih Tekke ile Galatasaraylı Hakan Şükür, altın kalecisi ise Galatasaraylı Mondragon oldu. 
     Kalyon Oteli'nde düzenlenen jüri toplantısına konuk olarak, UEFA Asbaşkanı Şenes Erzik, Trabzonspor Kulübü Basın Sözcüsü İbrahim Şahin, Fenerbahçe Kulübü İkinci Başkanı Nihat Özdemir, Sakaryaspor Teknik Direktörü Şaban Yıldırım, Akçaabat Sebatspor Kulübü Başkanı Veli Sezgin ve hakem Orhan Erdemir katıldı. 
     Toplantıda spor adamlarının oylarıyla Mayıs ayının altın forvetleri, kalecisi, yöneticisi, teknik direktörü ve hakemi seçildi. 
     Jürinin oyları sonucunda forvette Mayıs ayının altın adamları 197 oyla Trabzonsporlu Fatih Tekke ve 65 oy alan Hakan Şükür oldu. Forvette gümüş adamlar, Fenerbahçeli Marcio Nobre ve Galatasaraylı Necati Ateş, bronz adamlar ise Konyasporlu Zafer Biryol ile Beşiktaşlı İbrahim Akın seçildiler. 
     
     MONDRAGON RÜŞTÜ'YÜ GEÇTİ 

     Jüri ayın altın kalecisi seçiminde Galatasaraylı Mondragon'u 169 ile birinciliğe layık gördü. 
     Fenerbahçe ve milli takımın kalecisi Rüştü ise 148 oyla ikinci sırayı alırken, Trabzonsporlu Petkoviç ise bronz kaleci unvanına sahip oldu. 
     Ayın teknik direktörü unvanına 175 oyla Trabzonspor'un başarılı çalıştırıcısı Şenol Güneş layık görülürken, ayın hakemi ise 216 oyla Serdar Tatlı seçildi. 
     Bu arada, Gençlerbirliği'nden Sertan ise ayın yıldızı olarak belirlendi. 
     Atatürk Olimpiyat Stadı'na katkıları nedeniyle İstanbul Büyükşehir Belediye Başkanı Kadir Topbaş, 170 oyla ayın yöneticisi seçildi. 
     Toplantıda Nisan ayında altın yönetici seçilen Akçaabat Sebatspor Kulübü Başkanı Veli Sezgin, ayın altın teknik direktörü seçilen Sakaryaspor Teknik Direktörü Şaban Yıldırım, ayın altın hakemi olan Orhan Erdemir'e de ödülleri düzenlenen törenle verildi. 
     
</TEXT>
</DOC>
