<DOC>
<DOCNO> 337700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun24.html </URL>
<DATE> 2005/04/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Irak'ta Caferi'nin kabinesi onay aldı, 7 kadın bakan 
</HEADLINE>
<TEXT>

     Irak parlamentosu, başbakanlığa atanan İbrahim Caferi'nin kabinesine güvenoyu verdi. 
     Geçici Ulusal Meclis’te hazır bulunan 185 milletvekilinden 180’i, Caferi’nin 27 bakan ve 5 bakan vekilinden oluşan kabinenin listesini onayladılar. 
     Caferi’nin başkanlığında yeni bir hükümet kurulması çalışmaları uzun bir süredir devam ediyordu. Caferi, kabinesini dün Devlet Başkanı Celal Talabani ve iki yardımcısına sunmuş, onaylarını almıştı. 
     Caferi, ayrıca kabinede 7 kadın bakan bulunduğunu söyledi. 
     
     UZLAŞMA SAĞLANAMAYAN BAKANLIKLARA VEKİL ATAMA 

     Irak'ta Başbakan İbrahim Caferi'nin hükümeti Meclis'ten güvenoyu alırken, üzerinde uzlaşma sağlanamayan bakanlıklara vekaleten atama yapıldı. 
     Hükümeti kurmakla görevlendirilen Caferi'nin açıklamasını oylamadan önce milletvekillerine okuyan Meclis Başkanı Hacim Hasani, Devlet Başkanı Celal Talabani'nin onayını almayan 5 bakanlığa farklı isimlerin vekalet edeceğini belirtti. 
     Bir Sünni Arabın doldurması beklenen Savunma Bakanlığı'na Caferi'nin vekalet edeceğini söyleyen Hasani, dört başbakan yardımcısından biri olacak Ahmed Çelebi'nin de petrol bakanlığına vekalet edeceğini kaydetti. 
     Hasan, eski Devlet Başkanı Yardımcısı Kürt yetkili Rovş Nuri'nin başbakan yardımcısı olacağını ve elektrik bakanlığına vekalet edeceğini ifade etti. 
     Hasan, diğer iki başbakan yardımcısının kim olacağı hakkındaki görüşmelerin ise sürdüğünü belirtti. 
     Kabine listesi henüz yayınlanmadığı için, üzerinde anlaşma sağlanamayan Endüstri ve İnsan Hakları Bakanlıklarına kimin vekalet edeceği bilinmiyor. 
     Iraklı milletvekilleri, kabinenin 17 Şii Arap, 8 Kürt, 6 Sünni Arap ve 1 Hıristiyan'dan oluştuğunu belirtmişti. 
     Geçici Ulusal Meclis, 275 milletvekilinden oluşuyor. 
     
     -TOPLU MEZARDAN ÇOK SAYIDA CESET ÇIKARILDI 

     Öte yandan, Irak'ın başkenti Bağdat'ın kuzeyinde ortaya çıkarılan bir toplu mezarda çok sayıda ceset bulundu. 
     Irak Kürdistan Yurtseverler Birliği IKYB yetkilisi Aryan Rauf, toplu mezarın Bağdat'ın 150 kilometre kuzeyindeki Kifri bölgesinde ortaya çıkarıldığını ve mezarda çok sayıda kadın ve çocuğun cesedinin bulunduğunu söyledi. 
     Toplu mezarla ilgili bilgi edinilmesi için soruşturma komisyonu kurduklarını belirten Rauf, mezarın eskiden Irak ordusuna ait bir kampın bulunduğu arsada yer aldığını kaydetti. 
     Rauf, mezardaki cesetlerin Kürtlere ait olup olmadığının henüz bilinmediğini söyledi. 
     Irak'ta Saddam Hüseyin rejiminin devrilmesinden bu yana birçok toplu mezar ortaya çıkarıldı. 
     
</TEXT>
</DOC>
