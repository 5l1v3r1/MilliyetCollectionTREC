<DOC>
<DOCNO> 335142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/soneko23.html </URL>
<DATE> 2005/04/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Düşük faizli konut kredisine ilgi giderek artıyor... 
</HEADLINE>
<TEXT>

     Doların YTL karşısında değer kaybetmesi ve faiz oranlarının düşmesi nedeniyle, konut kredisine ilginin giderek arttığı bildirildi. 
     Ziraat Bankası Konya Bölge Müdürü Ali Aras, konut kredisine beklentilerinin üzerinde başvuru olduğunu ifade etti. 
     Bankaların konutta faiz oranlarını 1.49'a kadar çektiğini vurgulayan Aras, şöyle devam etti 
     ''Vade ise 12 yıla kadar çıkarıldı. Yani, orta gelirli bir aile rahatlıkla ev sahibi olabilir. Kira bedeline yakın orandaki düşük taksitlerle 10 yılda ev sahibi olmak eskisi kadar zor değil. Vatandaşlar, faizlerin yeniden yükselmesi endişesiyle konut kredisine büyük ilgi gösteriyor. Bu yılın 3 aylık döneminde verilen konut kredileri, geçen yılın toplamına göre yüzde 40 arttı.'' Aras, son günlerde bankalarının adeta sadece konut kredisi için çalıştığını ifade ederken, ''personel yetiştiremiyoruz. Başvurular artarak devam ediyor. Fiyatlar artıyor, konuta talep de artıyor. Dengenin ne zaman oluşacağı belli değil'' diye konuştu. 
     Konya Emlakçılar Odası Başkanı İsmet Çakır ise özellikle bankaların faiz oranlarını 1.49'a kadar çekmelerinin, konut ihtiyacı olan vatandaşları cesaretlendirdiğini söyledi. 
     Dövizin ve otomobilin artık eskisi gibi kazandırmadığı bu dönemde faizlerin de düşmesiyle vatandaşın konuta yöneldiğini belirten Çakır, ''konuta olan talep artınca, doğal olarak fiyatlarda da ani bir yükselme oldu. Bu yılın 3 aylık döneminde konut fiyatları ortalama yüzde 50 oranında artış gösterdi'' dedi. 
     Çakır, bu artışın konuta olan talebi azaltmadığını belirtirken, talebe paralel konut fiyatlarındaki artışın da devam edebileceğini, yapılan inşaatların ihtiyacı karşılamaması durumunda fiyatların daha da artabileceğini kaydetti. 
     
</TEXT>
</DOC>
