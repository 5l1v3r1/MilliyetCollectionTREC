<DOC>
<DOCNO> 335849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun38.html </URL>
<DATE> 2005/04/22/ </DATE>
<TIME> 21.11 </TIME>
<AUTHOR>  </AUTHOR>
<HEADLINE>
Chirac, Koçaryan ile görüştü 
</HEADLINE>
<TEXT>

     Fransa Cumhurbaşkanı Jacques Chirac, resmi ziyaret için Paris'te bulunan Ermenistan Cumhurbaşkanı Robert Koçaryan'ı Cumhurbaşkanlığı Sarayı'nda kabul etti. 
     Görüşme yaklaşık 45 dakika sürdü. Görüşmeden sonra basına açıklama yapmadan Cumhurbaşkanlığı Sarayı'ndan ayrılan iki lider, aynı araçla, Paris'teki sözde Ermeni Soykırımı Anıtı'na gittiler. 
     
     CHIRAC VE KOÇARYAN, SÖZDE ERMENİ SOYKIRIMI ANITINA ÇELENK BIRAKTI 

     Fransa Cumhurbaşkanı Jacques Chirac ve Ermenistan Cumhurbaşkanı Robert Koçaryan, Cumhurbaşkanlığı Sarayı'nda yaptıkları görüşmeden sonra, birlikte sözde Ermeni soykırımı anıtına gitti. İki lider, burada saygı duruşunda bulundu ve anıta çelenk bıraktı. 
     Fransa'daki Ermeni derneklerinin temsilcileri ile Paris'teki Katolik ve Protestan kiliselerinin temsilcilerinin de törene katıldığı gözlendi. 
     Cumhurbaşkanı Chirac, Koçaryan ile anıta çelenk koyduktan sonra, Ermeni derneklerinin temsilcileriyle kısa süre sohbet etti. 
     Paris Belediyesi tarafından Ermeni asıllı kompozitör Komitas anısına ithaf edilen ve kaidesinde, "1915'te Osmanlı İmparatorluğu'nda Gerçekleştirilen Yirminci Yüzyılın İlk Soykırımının Kurbanları 1 milyon 500 bin Ermeni'nin Anısına" ifadeleri yer alan anıt heykel, 2003 yılında açılmıştı. 
     Fransa'daki Ermeni dernekleri, yaptıkları açıklamalarda, Chirac'ın anıta gidecek olmasını memnuniyetle karşıladıklarını belirtmişlerdi. 
     
     GÖRÜŞMEDE, TÜRKİYE VE DAĞLIK KARABAĞ KONULARI DA GÜNDEME GELDİ 

     Fransa Cumhurbaşkanı Jacques Chirac'ın, Ermenistan Cumhurbaşkanı Robert Koçaryan ile bu akşam yaptığı görüşmede, iki ülke arasındaki ikili ilişkilerin dışında, Türkiye ve Dağlık Karabağ konularının da gündeme geldiği bildirildi. 
     Görüşmeyle ilgili basına bilgi veren Fransa Cumhurbaşkanlığı kaynakları, Chirac'ın, Türkiye ve Ermenistan arasındaki diyaloğu gündeme getirdiğini belirtti. 
     Kaynaklar, Chirac'ın iki ülke arasında diyaloğun başlaması ve ilişkilerin geliştirilmesi yolundaki temennisini dile getirdiğini söyledi. 
     Görüşmede, Türkiye'nin AB üyeliği sürecinin de gündeme geldiği, Chirac'ın, "Türkiye'nin, Kopenhag kriterlerini ve Avrupa değerlerini paylaşması konusunda çaba göstermesi gerektiğini vurguladığı" belirtildi. Cumhurbaşkanının, sözde Ermeni soykırımı konusunda da daha önce belirttiği gibi, "Türkiye'nin hafıza çalışması yapması gerektiği" yolundaki açıklamasını tekrarladığı kaydedildi. 
     Görüşmede, Fransa Cumhurbaşkanı'nın, Dağlık Karabağ sorununun çözümüne kalıcı bir çözüm bulunması yolundaki arzusunu da dile getirdiği belirtildi. 
     Koçaryan'ın da görüşmede, Dağlık Karabağ konusuyla ilgili son gelişmeler hakkında Chirac'a bilgi verdiği bildirildi. 
     
</TEXT>
</DOC>
