<DOC>
<DOCNO> 313206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo45.html </URL>
<DATE> 2005/02/07/ </DATE>
<TIME> 19.17 </TIME>
<AUTHOR>  </AUTHOR>
<HEADLINE>
Akseki Aromaspor, Alanya'da kamp yapacak 
</HEADLINE>
<TEXT>

     Üçüncü Futbol Ligi 4. Grup takımlarından Akseki Aromaspor, sahasının buzlu olması nedeniyle Alanya'da kamp yapacak. 
     Sahasındaki buzlanma nedeniyle hafta sonu yapması gereken Aliağaspor maçı başka bir tarihe alınan Akseki Aromaspor, gelecek hafta deplasmanda yapacağı Altınordu maçı hazırlıkları için Alanya'ya gidecek. 
     Kulüp başkanı Şenol Yavuz, AA muhabirine yaptığı açıklamada, Alanya'daki Remi Otel'de yarın başlayacak kampın, cuma gününe kadar süreceğini bildirdi. 
     Akseki'deki yoğun kar yağışı nedeniyle sahanın tamamen buzlandığını ve çalışılamaz duruma geldiğini kaydeden Yavuz, ''Aksekili bir otel işletmecisi arkadaşımız bizi davet etti. Soğuk havadan etkilenen futbolcularım Alanya'da uygun hava ve saha koşullarında maça hazırlanma imkanı bulacak'' diye konuştu. 
     
</TEXT>
</DOC>
