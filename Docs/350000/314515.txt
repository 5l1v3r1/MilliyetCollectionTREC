<DOC>
<DOCNO> 314515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur13.html </URL>
<DATE> 2005/02/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kula'daki tacizci, Urla haberlerini izleyip ''Bunlar insan olamaz" demiş 
</HEADLINE>
<TEXT>

     Ali ÖZKAYA- Hikmet SEPET KULA Manisa , DHA 

MANİSA'nın Kula İlçesi Sosyal Hizmetler ve Çocuk Esirgeme Kurumu'na bağlı 80'inci Yıl Bakım ve Rehabilitasyon Merkezi'nde kalan zihinsel özürlü N.Y. ve kardeşi A.Ş.'ye cinsel tacizde bulunduğu gerekçesiyle tutuklanan müstahdem Halil Kaya'nın, Urla'daki Barbaros Çocuk Köyü'nde yaşanan taciz ve tecavüz iddialarıyla ilgili haberleri izlerken eşine, ''Bunlar insan olamaz'' dediği ortaya çıktı. 
     Geçen mayıs ayında 80'inci Yıl Bakım ve Rehabilitasyon Merkezi'nde işe başlayan ve kendisi de çocuk yetiştirme yurdunda büyüyen Halil Kaya, 3 Şubat'ta saat 19.00 sıralarında, merkezde kalan özürlü kadınlardan 25 yaşındaki N.Y.'ye oral seks yaptırmak isterken karşıdaki kamerayı farkedince izinde olan müdür vekilinin yerine bakan öğretmen Hasan Erdem'den yardım istedi. Erdem'e önce ''Ben kameraya karşı kötü bir hareket yaptım'' diyerek görüntüleri silmesini isteyen Kaya, daha sonra suçunu itiraf etti. Merkezde kalan kadınlardan N.Y.'ye Atatürk Köşesi'nin önünde oral seks yaptırmak isterken kamerayı farkettiğini ve pişman olduğunu anlattı. Erdem'in kendisine yardımcı olabilmek için herşeyi anlatmasını istediği Kaya, aynı kadına daha önce de birkaç kez elle tacizde bulunduğunu, kız kardeşi 18 yaşındaki A.Ş.'ye de bir kez sarkıntılık yaptığını anlattı. Kaya'yı evine gönderip, ''Benden haber bekle'' diyen Erdem, Müdür Vekili Alim Yavuz'u arayarak yaşananları aktardı. Kaya, bir gün sonra merkeze gelen Yavuz'a da yaptıklarını anlattı. Birkaç gün önce arızalanan kameranın görüntü kaydetmediğini bilmeyen Kaya'yı yine evine gönderen Yavuz, durumu Kaymakam Mehmet Yüce ve Sosyal Hizmetler Manisa İl Müdürlüğü'ne bildirdi. 
     Kaymakam Yüce'nin talimatıyla savcıya suç duyurusunda bulunuldu. Savcının talimatıyla harekete geçen polis, Kaya'yı evinden alıp adliyeye getirdi. Savcı, Kaya ve mağdur durumdaki iki kız kardeş ile görevlilerin ifadesini aldı. Suçunu itiraf eden Kaya tutuklandı. Urla'da Barbaros Çocuk Köyü'nde bir süre önce yaşanan taciz ve tecavüz soruşturmasıyla ilgili haberleri izlerken eşi Fatma Kaya'ya, ''Bunları yapan insan olamaz'' dediği belirtilen Kaya hakkında tecavüze teşebbüs' suçundan dün dava açıldı. Kula Cezaevi'ndeki Kaya, dava Salihli Ağır Ceza Mahkemesi'nde görüleceği için buradaki cezaevine nakledildi. 
     İlçelerinde son derece önem verdikleri merkezde böyle bir olayın yaşanmasından büyük üzüntü duyduklarını belirten Kula Kaymakamı Mehmet Yüce, konuyu Manisa Valisi Orhan Işın'la toplantı yaptıkları sırada öğrendiğini anlattı. Konuyu kendisine aktardığını ve verdiği talimat doğrultusunda Kaya'yı açığa aldıklarını, savcılığa suç duyurusunda bulunulması talimatını verdiklerini söyledi. Adli soruşturma sırasında kendisini ifade edemeyen ve sorulara cevap veremeyen A.Ş. ile yaşadıklarını göstererek anlatan ablası N.Y.'nin doktor kontrolünden geçirildiklerini belirten Kaymakam Yüce, ''Muayenede cinsel ilişkiye girmedikleri anlaşıldı. N.Y. de sadece vücudunun ellendiğini gösterdi'' dedi. Bu olayın özürlü kadınların yemek yedikten sonra yukarıdaki demir parmaklıklı odalarına çıktıkları sırada yaşandığının anlaşıldığını aktaran Yüce, ''Bazı kadınlara rehabilitasyon amacıyla paspas ve küçük temizlik işleri yaptırılıyormuş. N.Y. de bunlardan biri. Diğerleri yemekten sonra yukarı çıkınca N.Y. aşağıda kalmış. Kendi anlatımına göre Kaya bu sırada N.Y.'yi yere çöktürüp oral seks yaptırmak istemiş. Kamerayı faredince vazgeçmiş. Şimdi bu uygulamayı yasakladık. Artık kadınların hepsi birlikte yukarı çıkıyor. Zaten talebimiz doğrultusunda personel eksikliği de gideriliyor. Bundan sona böyle bir olayın yaşanmayacağına inanıyorum'' diye konuştu. 
     80'inci Yıl Bakım ve Rehabilitasyon Merkezi Müdür Vekili Alim Yavuz da ''Halil Kaya çok güvendiğimiz bir arkadaşımızdı. Nasıl böyle bir şey yaptı anlayamadık. Ancak buradaki bir görevlinin kötü bir davranışta bulunması diğer çalışanların da böyle olduğunu göstermez. Bize de aynı gözle bakılmasından endişe ediyoruz. Bu durum bizi çok üzüyor. Merkezimizi ziyaret eden genel müdürümüzün bizi takdir ederek ayrılmasından birkaç saat sonra bu durumun yaşanması da bizi çok yaraladı'' dedi. Genel Müdürlüğün görevlendireceği bir müfettişin soruşturma için merkezlerine geleceğini söyledi. 
     
</TEXT>
</DOC>
