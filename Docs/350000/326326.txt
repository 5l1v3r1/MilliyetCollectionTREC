<DOC>
<DOCNO> 326326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy33.html </URL>
<DATE> 2005/03/23/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
TBMM'de "özelleştirme" tartışması... 
</HEADLINE>
<TEXT>

     Bazı kanun ve kanun hükmünde kararnamelerde değişiklik yapılmasını öngören yasa tasarısının 2 maddesi daha kabul edildi. Görüşmelerde, CHP'li milletvekilleri ile Maliye Bakanı Kemal Unakıtan arasında ''özelleştirme'' tartışması yaşandı. 
     Tekel'in vergi borcuyla ilgili madde üzerinde konuşan CHP Denizli Milletvekili Mustafa Gazalcı, Tekel'in devlete 397 trilyon lira borcuna karşılık 6 trilyon lira alacağı olduğunu belirterek, ''Tekel, şimdi Özelleştirme İdaresi'nin elinde kurbanlık koyun gibi duruyor. Oyun içinde oyun var. Ya bu oyunu bozacağız ya da Tekel'i yabancılara satacağız'' dedi. 
     Türkiye'de sigara piyasasında 7 katrilyon lira döndüğünü, bunun yabancılara bırakılamayacağını savunan Gazalcı, AK Parti milletvekillerine, ''İçinizde biraz yurtseverlik kırıntısı varsa Tekel'i özelleştirmekten vazgeçersiniz'' diye seslendi. 
     CHP Malatya Milletvekili Ferit Mevlüt Aslanoğlu, Tekel'in 5 fabrikasının birden özelleştirilmek istendiğini belirterek, ihale şartnamesi için 30 bin dolar istendiğini söyledi. ''Adres belli ya Amerikan Tabacco ya da Japon Tabacco...'' diyen Aslanoğlu, Malatya'daki tekel fabrikasında üretim yapılmadığını, otopark olarak kullanıldığını söyledi. Aslanoğlu, Maliye Bakanı Unakıtan'a, ''okul yeri olarak verirseniz, şerefle yaparım'' dedi. 
     Maliye Bakanı Kemal Unakıtan, eleştirileri yanıtlarken, CHP'li milletvekillerine, ''özelleştirmeyi bir türlü içinize sindiremediniz. Bulgaristan'ın bile bunu özelleştirdiğini biliyor musunuz '' dedi. 
     Tekel'in 2004 yılı sonu itibarıyla görev zararının 500 trilyon lira olduğunu ifade eden Unakıtan, bunun vatandaşın sırtına yüklendiğini vurguladı. Geçmiş yıllarda alınan ve yakılan tütünün bedelinin vatandaşın cebinden çıkarıldığını kaydeden Unakıtan, ''Böyle şey olur mu Bu adalet mi Türk tütüncülüğü daha da gelişecek. Ama tütünün kalitesini artırarak...'' dedi. 
     Özelleştirmenin tütün fabrikalarını kapatmak ve tütüncülüğe balta vurmak anlamına gelmediğini anlatan Unakıtan, CHP'li milletvekillerine, ''bu devletçilik düşüncenizi bırakmanız lazım. Bununla bir yere gidilmiyor. Özeleştirmeyi, çağdaş ülkelerin hepsi tamamladı. Bizse 80'den beri konuşuyoruz. Bu fabrikalara gidiyorsunuz, yanlış bilgilerle 70 milyona hakaret ediyorsunuz. Fakir fukaradan alıp sonra heba edeceğim, öyle mi '' diye konuştu. 
     Birleşimi yöneten Başkanvekili Ali Dinçer, Maliye Bakanı Kemal Unakıtan'ı uyararak, ''Sayın bakan özeleştirme bünyesindeki fabrikalara sadece CHP'liler değil, başka milletvekilleri de gidiyor. Milletvekillerini hakaret etti diyemezsiniz'' dedi. Bunun üzerine Unakıtan, sözlerini, ''70 milyona eziyet ediyorsunuz'' diyerek düzeltti. 
     
     ''YAZIKLAR OLSUN'' 
     CHP Grup Başkanvekili Haluk Koç, Unakıtan'ın eleştirisi üzerine söz alarak, CHP'nin, stratejik önemdeki ulusal yatırımların Türkiye'nin elinde kalmasını savunduğunu belirterek, ''Sayın Bakan'ın özelleştirme mantığına hayranım. 'Satalım kurtulalım' diyor. Bu mu vatana hizmet. Yazıklar olsun'' dedi. 
     Koç, Başkanvekili Ali Dinçer'in ''yazıklar olsun'' ifadesi konusundaki uyarısına, Türkiye'nin yararına olan her şeyi savunduklarını ifade ederek, aksi mantığı savunan herkese ''yazıklar olsun'' dediğini kaydetti. 
     
     TEKEL'İN VERGİ BORCU 
     Tasarının kabul edilen maddelerine göre, kanunun yürürlüğe gireceği tarihe kadar TCDD'nin alacaklarına karşılık, vergi ve prim borcu ile gecikme zammı, faiz ve benzeri borçları için mahsuplaşmaya gidilecek. 
     Tekel'in 31 Aralık 2002 tarihi itibariyle ödenmemiş borçları ile bu borçlarına ilişkin gecikme zammı ve faizlerine karşılık mülkiyeti genel müdürlüğe ait taşınmazlardan genel bütçeye dahil daireler ile katma bütçeli kuruluşlarca ihtiyaç duyulanlar, oluşturulacak komisyon tarafından takdir edilecek rayiç bedel üzerinden ve borçlu kurumun da uygun görüşü alınarak, Maliye Bakanlığı'nca satın alınabilecek. 
     
</TEXT>
</DOC>
