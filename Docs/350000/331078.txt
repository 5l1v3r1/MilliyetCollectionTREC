<DOC>
<DOCNO> 331078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko03.html </URL>
<DATE> 2005/04/07/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD'nin petrol stoğu son üç yılın zirvesinde 
</HEADLINE>
<TEXT>

     ABD'deki ham petrol stokları 1 nisanda sona eren hafta içerisinde 2.4 milyon varil artışla haziran 2002'den bu yana en yüksek seviye olan 317.1 milyon varile ulaştı. Stok verileri petrol fiyatlarında 58 dolardan sonra başlayan değer kaybının sürmesini sağladı. 
     ABD'deki petrol stokları böylece sekizinci haftadır art arda yükseliş kaydetmiş oldu. 
     ABD Enerji Enformasyon Ajansı EIA tarafından yapılan açıklamaya göre benzin stokları ise güçlü talep nedeniyle 2.1 milyon varil düşüşle 212.3 milyon varil oldu, diğer petrol ürünleri stokları ise 700 bin varil artışla 104.1 milyon varile ulaştı. 
     
     Fiyatlar geriledi 
     ABD'de açıklanan veriler petrol fiyatlarının bugün de gerilemesini sağladı. ABD ham petrolü 55.84 dolara gerilerken, Brent petrolün varili de 55.30 dolar oldu. 
     Petrol stoğundaki artışa karşın benzin stoklarının da 2.1 milyon varil gerilemesi, ham petrol stoklarındaki artışın etkisini sınırladı. 
     ABD ham petrolü pazartesi günü varil başına 58.28 dolar ile, Brent ham petrol de 57.65 dolar ile tüm zamanların en yüksek düzeyini görmüştü. Rekor kırmasının ardından fiyatlar dört gündür değer kaybediyor. 
     
</TEXT>
</DOC>
