<DOC>
<DOCNO> 309779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/yasam/axyas01.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye için utanç 
</HEADLINE>
<TEXT>


Suudi Arabistan, 'türban takmayan kadın sporcular' karşı çıkınca, sadece erkek sporcular için İslam Dayanışma Oyunları düzenledi. Türkiye oyunlara, 60 'erkek'lik kafile gönderiyor 

MURAT AĞCA 

Türkiye, bir yandan Avrupa Birliği'nin kapısını aşındırırken, diğer yandan da kadın sporcuların katılımının yasaklandığı Suudi Arabistan'daki İslam Dayanışma Oyunları'na kalabalık bir kafileyle katılmaya hazırlanıyor. 
Suudi Arabistan, geçtiğimiz yıl, oyunlara katılacak kadın sporculara önce türban şartı getirdi, ancak bu konuda tartışma çıktı. 
Türkiye oyunlara katılabilmek için bütçeden aidat ödediği halde, Türk kadın sporcular, bu uygulamaya büyük tepki gösterip katılmak istemediklerini açıkladı. Tartışmalar ve katılımcı ülkelerin uluslararası federasyonlardan ihracı tehlikesi üzerine, organizasyonun kadınlara ilişkin bölümü programdan çıkaran Suudi Arabistan, sorunu böylece 'kökünden' çözdü 

Kadın sporcular İran'da 
Sadece erkek sporculara açık olacak, 8 - 20 Nisan'da Mekke, Medine, Cidde ile Taif kentlerinde düzenlenecek organizasyona Türkiye de, tenis, masa tenisi, yüzme, eskrim, tekvando, karate ve işitme engelliler dallarında yaklaşık 60 kişilik bir kafile gönderme kararı aldı. 
Bu arada bu gelişmeler üzerine, İslam ülkelerinin kadın sporcuları da için İran da, sadece kadınların katılıp izleyebildiği 'haremlik' oyunlar organize etti. 2009'da İran'ın, 2013'te de Suriye'nin talip olduğu oyunların gelecekte "İslam Olimpiyatı" şekline dönüşmesi hedefleniyor. 

'Ders vermeliydik' 

Türk spor adamlarının, 'sadece erkeklere' yönelik oyunlarla ilgili görüşleri özetle şöyle 

FİKRET ÜNLÜ Eski Spor Bakanı Katılma kararı tamamen siyasi. Oyunlara katılmayarak bu ülkelere ders vermemiz gerekirdi. 
TOGAY BAYATLI Milli Olimpiyat Komitesi Başkanı Dışişleri Bakanlığı da katılmamız telkininde bulundu. İslam ülkelerine yakınlığımız ve ilişkilerimizin gelişmesi açısından faydalı olacağını düşünüyorum. Ayrıca orada Avrupa'yı da biz temsil etmiş olacağız. 
ATTİLA GÖKÇE Spor Yazarı Türkiye bu ayrımcılığa seyirci kalamaz. Hele o ülkenin dayattığı kriterlere uymak, dünya kadınlarına hakaret demektir ki, bunu ülkeme yakıştıramam. 

İzmir'de kadın sporcu da vardı 

Bundan 25 yıl önce İzmir'de ilki düzenlenen İslam Oyunları'na 14 ülke katılmış ve yüzme, tenis, voleybol gibi dallarda değişik İslam ülkelerinden gelen bayan sporcular da yarışmıştı. O oyunlarda 5 madalya kazanan milli yüzücümüz Sebla Tanık da, bu uygulamanın çağdaş olmadığını söylüyor, "Kadın sporcular ayrı saatlerde ve tesislerde yarışarak da olsa oyunlara katılmalıydı" diyor. Halen ENKA'da antrenörlük yapan Tanık, aynı zamanda oyunların en büyük destekçisi İslam Konferansı Örgütü'nün Türk genel sekreteri Ekmeleddin İhsanoğlu'nun da yüzme hocası İzmir'deki oyunlarda Suudi, İranlı ve Mısırlı bayan yüzücülerle yarıştığını hatırlatan Tanık, bir anısını da şöyle anlatıyor "Bazı sporcular havuza uzun şortla geliyor, starttan sonra şortlarını suda sıyırıp yüzüyor, çıkarken yeniden giyiyorlardı. Tabii yarış sırasında bu onlara zaman kaybettirdiğinden, hep sonuncu oluyorlardı. Bu bize çok garip gelmişti". 


</TEXT>
</DOC>
