<DOC>
<DOCNO> 338243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur44.html </URL>
<DATE> 2005/04/29/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Turgut Öker serbest bırakıldı 
</HEADLINE>
<TEXT>

     Atatürk Havalimanı'nda gözaltına alınan Avrupa Alevi Birlikleri Konfederasyonu Genel Başkanı Turgut Öker, Bakırköy Adliyesi'nde serbest bırakıldı. 
     Atatürk Havalimanı Karakolu'ndaki işlemleri tamamlanarak Bakırköy Cumhuriyet Savcılığı'na gönderilen Öker, hakkındaki arama kaydının düşümünün yapılmasının ardından serbest kaldı. 
     Öker, adliyeden ayrılırken gazetecilerin sorusu üzerine, uzun süredir Almanya'da yaşadığını, bu süre içerisinde defalarca Türkiye'ye giriş-çıkış yapmasına rağmen herhangi bir sorunla karşılaşmadığını anlattı. 
     Bir süre önce Tunceli'deki bir temel atma törenine katılmak üzere Türkiye'ye geldiğini ifade eden Öker, Köln'e hareket etmek üzere sabah saatlerinde gittiği havalimanında gözaltına alındığını ve daha sonra adliyeye getirildiğini hatırlattı. 
     Öker, 1980 yılında duvara yazı yazma nedeniye cezaevine girdiğini dile getirerek, arama kararının o zamanlardan kalmış ve düşümünün yapılmamış olduğunu ifade etti. 
     Avrupa Alevi Birlikleri Konfederasyonu Genel Başkanlığı yaptığı dönemde böyle bir durumun ortaya çıkmasını eleştiren Öker, Almanya'ya yarın sabah gideceğini ifade etti. 
     
</TEXT>
</DOC>
