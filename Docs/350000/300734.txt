<DOC>
<DOCNO> 300734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonyas18.html </URL>
<DATE> 2004/12/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Bridget Jones" yine yalnız... 
</HEADLINE>
<TEXT>

     ''Bridget Jones'un Günlüğü'' serisinde nihayet yalnızlıktan kurtulan 30'lu yaşlardaki sevimli Bridget'i canlandıran ünlü aktris Renee Zellweger, gerçek hayatta hüsran yaşıyor. Zellweger, evlenmeyi düşündüğü ''The White Stripes'' topluluğunun solisti Jack White ile yollarını ayırdı. 
     Star Magazine'in haberine göre, 35 yaşındaki güzel oyuncunun 1 yıldır süren ve evliliğe giden birlikteliği son buldu. 
     ''Soğuk Dağ-Cold Mountain'' filminin setinde 2002 yılının sonlarında tanışan ve o günden bu yana ayrılmayan çiftin beraberliğine nokta koyduğunu oyuncunun sözcüsü de teyit etti. White ile Zellweger'in dostça ayrıldıklarını ve bundan sonra da arkadaş kalacaklarını dile getiren sözcüye karşılık güzel oyuncunun yakın çevresi bu fikri paylaşmadı. 
     Renee Zellweger'in ayrılıktan dolayı bitkin olduğunu dile getiren arkadaşı, ''Renee Los Angeles'taki evinde bir yılbaşı partisi vermeyi ve onur konuğu olarak da Jack'i davet etmeyi düşünüyordu. Hatta o gece nişanlarını ilan etmeyi bile planlamıştı'' dedi. 
     Ayrılıktan dolayı yıkılan Zellweger'in ailesinin Los Angeles'a kızlarının yanına gelerek tıpkı Bridget Jones'un filmde yaptığı gibi yeni yıla birlikte girecekleri, sanatçıyı böyle kötü bir zamanda yalnız bırakmak istemedikleri kaydedildi. 
     
</TEXT>
</DOC>
