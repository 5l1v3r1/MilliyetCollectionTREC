<DOC>
<DOCNO> 347372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/yasam/axyas02.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bastonda şiş kitapta silah 
</HEADLINE>
<TEXT>


Konya, Ankara ve Antalya'da eşzamanlı düzenlenen çete operasyonunda 22 kişi yakalandı. Bu kişilerle birlikte bastona saklanmış şiş ve içinde silah zulası bulunan kitap ele geçirildi 

SÜLEYMAN ELÇİN DHA 

Konya Emniyet Müdürlüğü, sabıkalıları bünyesinde toplayan yeni bir oluşumu yaklaşık 7 ay önce takibe aldı. Gasp, cinayet, adam yaralama, kundaklama, tehdit ve çek - senet tahsilatı suçlarına karıştıkları iddia edilen zanlılarla ilgili delillerin titizlikle toplanmasının ardından 4 gün önce operasyon başlatıldı. 
Operasyon kapsamında eski Endüstri Holding Yönetim Kurulu Mustafa Ertekin'in yakın koruması Veli Can ve Haydar Karaoğlu ile ilköğretim okulu öğretmeni Halise Akbal ve Ayşegül Koçak'ın da aralarında bulunduğu 22 kişi yakalandı. Çete lideri Can'ın sevgilisi olduğu öne sürülen Akbal'ın, Konya'dan 4 ay önce Antalya'nın Alanya ilçesine tayin olduğu, hakkındaki şikayetler nedeniyle de Milli Eğitim Müdürlüğü'nce görevden alındığı öğrenildi. Alanya'da bar açmaya hazırlanan Akbal'ın üzerinde ruhsatsız tabanca ele geçirildi. Koçak'ın ise zengin kişilerle ilişki kurup çeteye çekmeye çalıştığı iddia edildi. 

Araçlar holdingin çıktı 
Telefon görüşmeleri takibe alınan çetenin, Konyalı mühendis Rüstem Gümüş'ün öldürülmesi olayına karıştığı kaydedildi. Çete üyelerinin kullandığı, Endüstri Holding'e ait biri cip, 2 lüks araca da el konuldu. 
Operasyonda çok sayıda ruhsatsız av tüfeği, tabanca ve mermiyle sahte evrak ele geçirildi. Malzemeler arasında baston içine saklanmış şiş ve içinde silah zulası bulunan Anadolu liseleri girişi kitabı dikkat çekti. 
Emniyet Müdürü Salih Tuzcu, "Sayfalarını dikdörtgen şeklinde kesip içini boşalttıkları kalın bir kitapla silah taşımışlar" dedi. 




</TEXT>
</DOC>
