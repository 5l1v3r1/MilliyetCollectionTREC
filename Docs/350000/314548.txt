<DOC>
<DOCNO> 314548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonyas03.html </URL>
<DATE> 2005/02/11/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Kadınlarda cinsel isteksizliğe libido spreyi... 
</HEADLINE>
<TEXT>

     Bilim adamları, erkekleri tahrik eden ''pheromone'' adlı kimyasal maddenin ardından, bu kez kadınlarda cinsel isteği uyandıran ''vaporizatör'' püskürteç geliştirdiler. 
     Avustralya'nın Melbourne kentindeki Acrux şirketince geliştirilen vaporizatör, nikotin bandı gibi 24 saat süreyle deriye erkeklik hormonu testosteron zerkediyor. 
     Kadının libidosunu harekete geçiren kimyasal maddeyi geliştirenlerden Susan Davis, cinsel isteksizlikten şikayet eden 261 kadın üzerinde yapılan testlerde, cinsel arzunun arttığının açıkça görüldüğünü belirtti. 
     Davis, geliştirdikleri maddenin yan etkisi olarak, deneylere katılanlarda hafifçe tüylenme görüldüğünü söyledi. 
     Şirket yetkilileri, maddeyle ilgili araştırmaların devam ettiğini ve ürünün birkaç yıl sonra piyasaya çıkabileceğini kaydettiler. 
     Bilim adamları, daha önce, kadınların karşı cinsi etkileyebilmeleri için ''pheromone'' isimli bir madde geliştirdiklerini açıklamışlardı. 
     Winnifred Cutler isimli bir biyolog tarafından geliştirilen ve bileşimi devlet sırrı gibi saklanan kokuyu kullanan kadınların erkekleri cezbettikleri belirtilmişti. 
     
</TEXT>
</DOC>
