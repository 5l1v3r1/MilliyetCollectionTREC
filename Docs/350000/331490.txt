<DOC>
<DOCNO> 331490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy25.html </URL>
<DATE> 2005/04/08/ </DATE>
<TIME> 20.44 </TIME>
<AUTHOR>  </AUTHOR>
<HEADLINE>
Erdoğan, Irak Başbakanı Caferi'yi kutladı 
</HEADLINE>
<TEXT>

     Başbakan Recep Tayyip Erdoğan, Irak Başkanlık Konseyi tarafından Başbakanlığa atanan İbrahim Caferi'yi kutladı. 
     Başbakanlık Basın Merkezi'nden yapılan açıklamaya göre, Erdoğan, Caferi'ye gönderdiği mesajda, ''Cumhurbaşkanlığı Konseyi tarafından Başbakanlık görevine atandığınızı mutluluklu öğrenmiş bulunuyorum. Irak'ın geleceği bakımından önemli bir dönüm noktası oluşturan siyasal geçiş sürecinde, hassas ve önemli kararlar alması beklenen hükümetin lideri olarak Başbakanlık görevinizde samimi başarı dileklerimi sunarım'' dedi. 
     Türkiye Cumhuriyeti'nin, ''dost ve kardeş Irak halkına ve Irak Geçiş Yönetimine, sürecin başarısı doğrultusunda katkı ve desteğini önümüzdeki dönemde de sürdürmek kararlılığında olduğunu'' ifade eden Erdoğan, mesajında şunları kaydetti 
     ''Irak ile asırlara dayanan köklü ilişkilerimizin önümüzdeki dönemde her alanda daha da geliştirilmesi, Zat-ı Alilerinin Başbakanlığı döneminde de dış politikamızın öncelikli hedefleri arasında olmaya devam edecektir. Başbakanlık görevine seçilmeniz münasebetiyle şahsım ve hükümetin adına tebrik eder, Zat-ı Alilerine, ailenize ve şahsınızda kardeş Irak halkına en iyi dileklerimi sunarım.'' 
     
</TEXT>
</DOC>
