<DOC>
<DOCNO> 344728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/siyaset/siy01.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitimciler ayakta 
</HEADLINE>
<TEXT>


Çeşitli illerden Ankara'ya gelen Eğitim-Sen üyeleri, "Kadrolaşmaya hayır" ve "Eğitim-Sen kapatılamaz" sloganları atarak, Çevik Kuvvet eşliğinde yürüdü 

ANKARA Milliyet 


Eğitim-Sen'in kapatılmasıyla ilgili davayı ve eğitim alanındaki "kadrolaşmayı" protesto etmek için Ankara'ya gelen sendika üyeleri, Milli Eğitim Bakanlığı çevresinde gösteri yaptı. 
"Eğitim-Sen kapatılamaz" ve "kadrolaşmaya hayır" sloganları atan sendika üyeleri, panzerlerin kurduğu polis barikatıyla karşılaştı. 
Sendika yöneticileri emniyet yetkilileriyle görüşerek bakanlığa yürümek, basın açıklamasını "muhatapları"nın bulunduğu yerde yapmak istediklerini söyledi. Polis bu talebi reddetti. 

Gara yönlendirildiler 
Güvenlik güçleri, çeşitli illerinden gelen Eğitim-Sen üyelerinin bulunduğu otobüsleri kentin giriş noktalarında durdurarak, Ankara Garı'na yönlendirdi. 
Görüşmelerin ardından, bu gruplarla Güvenpark'taki Eğitim-Sen Ankara Şubesi üyelerinin Meşrutiyet Caddesi'nde toplanarak açıklama yapmalarına izin verildi. Ankara Garı'ndan Çevik Kuvvet eşliğinde, trafiğe kapatılan Meşrutiyet Caddesi'ne doğru yürüyen KESK Genel Başkanı İsmail Hakkı Tombul, Eğitim-Sen Genel Başkanı Alaattin Dinçer, yol boyunca Eğitim-Sen'in kapatılmasını protesto eden sloganlar attı. 
Bir yıldır KESK ile ilgili tiyatro sahnelendiğini belirten Tombul, "Bu ülkede demokratikleşme yasalarla falan sağlanamayacak. Biz bunu mücadeleyle sağlayacağız" dedi. 


</TEXT>
</DOC>
