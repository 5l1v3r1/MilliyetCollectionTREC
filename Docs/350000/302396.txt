<DOC>
<DOCNO> 302396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/yazar/zbirand.html </URL>
<DATE> 2004/01/01/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
2004 çok heyecanlı geçeceğe benziyor 
</HEADLINE>
<TEXT>

   
   2004 yılını uzun zaman unutamayacağız. 
   Şimdiden, başdöndürücü günler geçireceğimizi kolaylıkla söyliyebiliriz. İç politikada, ekonomide ve dış politikada öylesine önemli kararlar alınacak, öylesine önemli sonuçlar çıkacak ki, ülkemizin geleceği tümüyle etkilenecek. 2004 yılının sonunda bambaşka bir Türkiye ile karşı karşıya kalacağız. Falcılık etmeyelim, ancak , gündem maddelerini önümüze koyalık ve olası senaryoları inceleyelim. Fırtınayı o zaman daha iyi görebiliriz. Şimdi kemerlerinizi bağlayın ve uçuşa hazır olun. Bugünden itibaren C.ertesiye kadar sizlere gelecek yılda karşılaşabileceklerimizi anlatacağım. 
   İlk durağımız 28 Mart yerel seçimleri. 
   
   YEREL SEÇİMLER HEM AKP'Yİ, HEM DE TÜRKİYE'Yİ DEĞİŞTİRECEK    Bende öyle bir izlenim var ki, sanki AKP 28 Mart yerel seçimlerini bekliyormuş ve sonuçlar belli olana kadar, kendi için önemli saydığı bir çok konuda ısrar etmiyormuş gibi bir tutum içinde. Bilmem sizde aynı izlenimi paylaşıyor musunuz 
   Örnekler gittikçe artıyor. 
   İlki YÖK yasası. Türbanlı öğrencilerin Üniversiteye kabul edilip edilmemeleri ve İmam Hatipli öğrencilerin önlerinin açılmasıyla ilgili yaklaşım. AKP' nin seçmen baskısı altında olduğunu biliyoruz. " İktidar olduk da ne oldu. Öğrencilerimizi dahi koruyamıyoruz. Seçmenin isteğini gerçekleştiremiyoruz" diyenlerin sayıları her geçen gün artıyor. 
   AKP istese, istediği gibi bir YÖK yasası çıkarabilir. Meclis' teki çoğunluğu bunu yetiyor da artıyor bile. Ancak yapmıyor, bu adımı atmıyor. Direnmeyle karşılaşınca dosyayı rafa kaldırıyor. Gerilimi hemen indiriyor. Kamu oyunda geri adım attığı izlenimi verme pahasına, ileri gitmiyor. 
   Aynı örneği, Kuran kursları yönetmeliği sırasında yaşamadık mı 
   Yine istese, tüm eleştirilere rağmen bu yönetmeliği çıkarabilirdi. Yine yapmadı, geri adım attı. Bundan dolayı da hiç komplekslenmedi. 
   Şura toplantılarında, aşırı islamcı yaklaşımlı subayların atılmalarına göz yumuyor. Muhalefet şerhi koymakla yetiniyor. 
   Sanki mevcut dengeleri deniyormuş ve kaba gücünü göstermek istemiyormuş gibi bir tutum içinde. Yerel seçimler ise, eğer yüzde 35 40'larda bir oy oranına ulaşabilirse, ona yeni bir güç verecek. Toplumdan yeni bir görev almış olacak. Ondan sonra , çok daha cesurca harekete geçebilecek bir konuma girecek . 
   Eğer bu tahminler doğru ve AKP, yerel seçimlerden sonra karşımıza bambaşka bir yaklaşımla çıkarsa, Türkiye' nin gündeminin yeniden sıkışacağını ve yine istikrarsızlığa düşüleceğini rahatça söyliyebiliriz. 
   Yerel seçimleri kazanmasına rağmen, bugünkü tutumunu değiştirmemiş bir AKP ise, Türkiye' ye büyük bir kazanım getirecektir. Kendi kendine barışmış bir Türkiye' ye kavuşabileceğiz, demektir. Artık Kemalist İslamcı kavgası bitecek. Bundan daha güzel ne olabilir ki... 
   
   EKONOMİNİN SON VİRAJI ALINACAK...    2004 yılında Türkiye, Enflasyon ile savaşın son meydan muharebesini yaşayacak. Bu açıdan 2003 son derece başarılı geçmişti. Ancak unutmamak gerekir ki, bu ülkede enflasyon sayesinde para kazananlar, beslenenler var. Yenilgi bunların hiç işine gelmiyor. Bundan dolayı son direnmelerini 2004' te gösterecekler. 
   Kazandıkları taktirde, bugüne kadar yaptığımız fedakarlıkların hepsi boşa gidecek ve herşeye yeniden başlayacağız. 
   Aksi gerçekleşirse, bizler kazanacağız. 
   Enflasyon 20 yıl aradan sonra, ilk defa tek haneli rakkamlara inecek. 2005 yılında 1 milyon lira 1 TL olacak. Bundan böyle insan gibi yaşamaya başlayacağız. 
   Anlayacağınız , 2004 ekoni cephesinde çok kavgalı ve gürültülü geçecek. 
   Bakalım, kanlı mı olacak yoksa kansız mı olacak, bunu önümüzdeki aylarda çok daha net görebileceğiz. 
   
   YENİ PARTİLER VE LİDERLER DOĞACAK    2004'ün diğer ilginç yanı, siyaset sahnesine yeni parti ve liderlerin çıkması olacak. Bugün AKP' nin karşısında büyük bir boşluk var. Bunu da kimse dolduramıyor. Yelpaze' nin Merkez ve Merkez Sağında bir itişmedir gidiyor DYP biraz daha kendinden emin görünüyorsa da, ANAP hala eriyor, kan kaybediyor. Nesrin hanım belki de bu partinin son şansı olacak. Tabela partisi konumuna düşmeden toparlanabilir ve DYP ile birleşebilirlerse, AKP' ye bir alternatif parti doğabilir. 
   Buna karşılık, yelpaze' nin solundaki durum daha da iç kapatıcı. 
   CHP nedense, kendine Devleti koruyan , devletten yana bir parti olma görevi verdi ve beklentileri karşılayamadı. Toplumun büyük bir bölümü , artık Devletin değişmesini, Kıbrıs gibi kemikleşmiş sorunların bitirilmesi, AB ile yeni ufuklara yelken açılmasını isterken, CHP statükonun korucusunu durumuna girdi. 
   Solda tek ümit ışığı veren isim hala İsmail Cem. Eğer solu toparlayabilirse, CHP' yi dahi solluyabilir. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
