<DOC>
<DOCNO> 343365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo21.html </URL>
<DATE> 2005/05/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hidayet Türkoğlu Kobe Bryant gibi dünya çapında tanınmak istiyorum 
</HEADLINE>
<TEXT>

     Türkiye Basketbol Federasyonu Genel Koordinatörü Ali Özsoy, A Milli Takım Antrenörü Bogdan Tanjevic, Milli Takımlar Genel Menajeri Doğan Hakyemez, milli basketbolcu Hidayet Türkoğlu ve 12 Dev Adam Basketbol Okulları Başkan Yardımcısı Samer Şenbayrak, Üsküdar Amerikan Lisesi’nde öğrencilerle buluştu. 
     Türk basketbolunun önde gelen isimlerinin, okulun Üsküdar’daki yerleşkesinde öğrencilerle gerçekleşen buluşması oldukça keyifli geçti. 
     Öğrenciler özellikle NBA’in Orlando Magic takımında forma giyen Hidayet’e yönelttikleri sorulara aldıkları esprili yanıtlarla kahkahaya boğuldu. 
     
     "DÜNYA ÇAPINDA TANINMAK İSTİYORUM" 
     NBA’de forma giymesinin kendisini tatmin etmeyeceğini belirten Hidayet, hedefinin büyük başarılara imza atmak olduğunu söyledi. 
     Kobe Bryant, Shaquille O’Neal gibi dünya çapında tanınmak istediğini belirten milli oyuncu, "Bu konuda ne gerekiyorsa elimden geleni yapacağım" dedi. 
     NBA’in yoğun tempoda geçtiğini belirten Hidayet, "Bazen 5 günde 4 maç oynadığım zamanlar oluyor. Bu nedenle her maça sürekli hazır olmanız gerekiyor. Bu yoldayım. İnşallah onlar gibi yıldız olacağım" diye konuştu. 
     
     "SAN ANTONİO’NUN BANA VERECEK PARASI YOKTU" 
     Hidayet bir soru üzerine, geçen sezonun ardından San Antonio Spurs takımından ayrılmasının nedenini play-offlardaki kötü performansının olamayacağını düşündüğünü vurgulayıp, "Performansım play-offlarda düştü. Stresten ve baskıdan olduğunu düşünüyorum. Kötü bir seri geçirdim. San Antonio’nun bu nedenle benden vazgeçtiğini düşünmüyorum. 
     Çünkü bana verecek paraları yoktu..." dedi. 
     Bu sezon Orlando Magic takımında bir ara antrenörüyle problem yaşadığını anlatan Hidayet, iyi oynadığı zamanlarda kendisini oyundan aldığını ve görev yaptığı sürenin düştüğünü ifade ederek, "Hayatımda ilk kez böyle bir şey yaşadım. Buna anlam veremiyordum. Patronla ve menajerimle konuşarak bu durumu anlattım. Dayanamadılar kovdular kendisini" dedi. 
     Hidayet, NBA’de bu sezon San Antonio Spurs ile Detroit Pistons’ın final oynayacağını ve San Antonio Spurs’un şampiyon olacağını düşündüğünü belirtti. 
     
     ÖZSOY "FUTBOLU YENMEK KOLAY OLMAYACAK..." 
     Türkiye Basketbol Federasyonu Genel Koordinatörü Ali Özsoy, izlenme oranlarının futbola kaydıkça, medyada basketbola yer kalmadığını söyledi. 
     Özsoy, "Basketbol futbola göre neden ikinci planda" şeklindeki bir soruya, şöyle yanıt verdi 
     "Futbol şu anda Avrupa’da olduğu gibi Türkiye’de de 1 numara. 
     Futbolu yenmek kolay olmayacak, ama hedefimiz basketbolun öncelikle diğer sporların çok çok önünde bir yeri olduğunu ispatlamak. Başımızda raiting belası var. Raitingler futbola kaydıkça basketbola yer kalmıyor. Yönetim olarak bizlere de sportif başarıları elde etmek kalıyor. Böylece ilginin artacağını düşünüyoruz." Türkiye’de genç yeteneklerin takımlarında fazla süre alamamasının kulüplerle ilgili bir sorun olduğunu vurgulayan Özsoy, federasyonun özerkleşmesinin ardından bu konuda gerekli çalışmaları yapabilecek ortamı bulduklarını ifade etti. 
     
     "İSTANBUL VE ANKARA’DA SEYİRCİ SORUNUMUZ VAR" 
     Ali Özsoy, Türk basketbolunun İstanbul ve Ankara’da yapılan maçlarda seyirci sorunu yaşadığını söyledi. 
     Yeni sezonda Samsun ve Mersin’in de Türkiye Basketbol Ligi’nde temsil edileceğini hatırlatan Özsoy, bu sezon Ereğli, Bandırma ve İzmir’de seyirci sorunu yaşamadıklarını, bu kentlerde ilginin iyi olduğunu söyledi. 
     Özsoy, "Ölmeye geldik" şeklinde taraftar söylemi yerine tribünlerde bir aile eğlencesi yaşanmasını istediklerini ifade etti. 
     Okul yönetimi, panel sonunda Türkiye Basketbol Federasyonu Genel Koordinatörü Ali Özsoy, A Milli Takım Antrenörü Bogdan Tanjevic, Milli Takımlar Genel Menajeri Doğan Hakyemez, milli basketbolcu Hidayet Türkoğlu ve 12 Dev Adam Basketbol Okulları Başkan Yardımcısı Samer Şenbayrak’a çiçek ve plaket verdiler. 
     
</TEXT>
</DOC>
