<DOC>
<DOCNO> 346938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/soneko06.html </URL>
<DATE> 2005/05/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
ATO'dan bankalara tepki Tüketici tırtıklama bankacılığı canımıza tak etti 
</HEADLINE>
<TEXT>

     Ankara Ticaret Odası ATO Başkanı Sinan Aygün, bankaların tüketiciden masraf, komisyon, işletim ücreti adı altında aldıkları paralar konusunda alınan şikayetlerin gün geçtikçe arttığını belirterek, "Tüketici tırtıklama bankacılığı canımıza tak etti. Bankalar masraf ve komisyon adı altında resmen tüketici buduyor" dedi. 
     Aygün, konuya ilişkin yaptığı yazılı açıklamasında, tüketiciden gelen şikayetlerin başında, bankalarda vadesiz mevduat hesabı olan vatandaşların hesaplarından yıllık işletim ücreti adı altında, kendilerine sorulmadan para tahsil edilmesinin geldiğini savundu. 
     Yıllık işletim ücreti adı altında tüketicilerden tahsil edilen paraların, 18 milyonla 25 milyon lira arasında değiştiğini ifade eden Aygün, açıklamasında şunları kaydetti 
     "Filmlerde banka, gerçek hayatta tüketici soygununa şahit oluyoruz. Bankaların her hesaptan ayrı ayrı kesinti yapmaya başlamaları, tüketicilerin tepkisini çekiyor. Çoğumuzun birden fazla bankada hesabı var. Hatta her bir bankada da birden çok hesabı olan insanlar var. Zira bankalar çoğu kez size sormadan adınıza yeni hesaplar açabiliyorlar. Maaşın yattığı hesap, kredi kartlarının bulunduğu bankalardaki hesaplar, kredili mevduat hesabı falan derken tüketicinin banka hesaplarının sayısı 4-5’i buluyor. Buna göre bir tüketici bankalara yıllık 100 milyon lira para ödüyor. Türkiye’de 78.5 milyon hesap adedi var. Bunlardan hesap başına 20 milyon alınacak olsa 1.5 katrilyon lira tüketiciden bankalara akıyor demektir. Vatandaş 
     bankada 25 milyon parası olduğunu sanıyor, sabah kalkıyor ki yok olmuş. Bankadaki 100 milyon lirasını askerdeki oğluna gönderecek vatandaş, bakıyor ki 75 milyonu kalmış, 25 milyon lira da havale ücreti verince paranın yarısına banka el koymuş." 
     
     HAVALE GEÇİRTEN UYGULAMALAR 
     Aygün, Türkiye’de mevduat kabul eden 35 bankaya karşılık 6 bini aşkın banka şubesinde her gün binlerce tüketiciden havale masrafı, komisyon adı altında para tahsil edildiğini hatırlatarak, "Aynı şubedeki hesaplar arasındaki para aktarımına havale deyip para istiyorlar, tüketiciye havale geçirtiyorlar" dedi. 
     Bankaların sadece bir "tık" ile yaptıkları bu işlemde ne tür bir masrafın olduğunun anlaşılmasının güç olduğunu kaydeden Aygün, aynı bankanın aynı şubesine ilişkin çek tahsilatlarında da benzer komisyonlar alındığını ifade etti. 
     
</TEXT>
</DOC>
