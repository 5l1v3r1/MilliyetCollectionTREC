<DOC>
<DOCNO> 338222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur23.html </URL>
<DATE> 2005/04/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
320'den 180 kiloya düşen hasta, yeniden kilo almaya başladı... 
</HEADLINE>
<TEXT>

     İstanbul'da gördüğü tedavi sonrasında 320 kilodan 180 kiloya kadar düşen Mustafa Özacar tedaviden 2 ay sonra yeniden kilo almaya başladı. 
     Tedavi için ambulansla İstanbul'a gönderilen Özacar, giderken 320 kilo olduğunu, İstanbul Ok Meydanı SSK Hastanesi'nde 1 ay süren tedaviyle 180 kiloya kadar indiğini söyledi. 
     Bolu'ya döndükten sonra günlük yaşamına 2 ay boyunca sorunsuz devam ettiğini ifade eden Özacar, son 1 hafta içinde yeniden kilo almaya başladığını belirtti. 
     Özacar, ''Yeniden kilo almaktan korktuğum için sabahları yarım ekmek ve 2 bardak çayla kahvaltı yapıyorum. Bazı günler ise öğle yemeği yemiyorum. Akşamları ise sadece bir kase çorba ve bir dilim ekmek yiyorum. Hedefim önümüzdeki 1 yılda 100 kiloya düşmek'' diye konuştu. 
     Özacar, kilo aldığını fark etmesi üzerine otomobille İzzet Baysal Devlet Hastanesi Acil Servisi'ne getirilerek, sağlık kontrolünden geçirildi. 
     Kontrollerde sağlık durumunun iyi olduğu anlaşılan Özacar, daha önce tedavi gördüğü Ok Meydanı SSK Hastanesi'ne sevk edildi. 
     Buradaki işlemlerini ayakta takip eden Özacar'ı gören hastane çalışanları, hastanın aylar önce traktör yardımıyla hastaneye gelen kişi olduğuna inanmakta güçlük çekti. 
     Daha sonra Bolu Sosyal Yardımlaşma ve Dayanışma Vakfı'na giden Özacar'a tedavisi için 250 YTL yardım yapıldı. 
     
</TEXT>
</DOC>
