<DOC>
<DOCNO> 315078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/soneko09.html </URL>
<DATE> 2005/02/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tiryaki, ucuz sigaraya yöneldi... 
</HEADLINE>
<TEXT>

     Sigaraya yapılan zamların ardından tiryakilerin tercihi değişirken, pahalı sigaraların yerini ucuz sigaralar almaya başladı. 
     2004 yılının tamamında yaklaşık 5.5 milyar paket sigara satılan Türkiye pazarında, bunun 1 milyar 382 milyon paketini 'yüksek fiyatlı' sigaralar, 1 milyar 457 milyon paketini ise 'düşük fiyatlı' sigaralar oluşturdu. 
     Yılın ilk yarısında, düşük fiyat kategorisinde yer alan sigaralardan daha fazla satılan yüksek fiyatlı sigaralar, ikinci altı aylık dönemde ucuz sigaralardan daha az alıcı bulabildi. 
     Geçen yılın ilk yarısında 681 milyon paket yüksek fiyat kategorisinde bulunan sigara, 670 milyon paket de düşük fiyatlı sigara satıldı. 
     Yılın ikinci yarısında ise yüksek fiyat kategorisindeki sigaraların satışı 701 milyon pakette kalırken, düşük fiyatlı sigaraların satışı 787 milyon pakete çıktı. 
     Yılın tamamında ise 1 milyar 382 milyon paketlik yüksek fiyatlı sigara satışına karşılık, 1 milyar 457 milyon paket düşük fiyatlı sigara satıldı. 
     
     ÜST VE ORTA FİYATLILAR ORTALAMANIN ALTINDA 

     Öte yandan yılın son 3 ayında, yüksek ve orta fiyat kategorisindeki sigaralar, ilk 6 aylık ortalama satışın altına düşerken, düşük fiyatlı sigaralar ortalamanın üzerine çıktı. 
     Sonuçta ilk yarıda aylık 113 milyon paket olan yüksek fiyatlı sigara kategorisindeki satışlar, Aralık ayında 112 milyon pakete düştü. 
     Orta fiyat kategorisinde 220 milyon paket olan ilk 6 aylık ortalama satışlar ise Aralık'ta 207 milyon pakete indi. 
     Buna karşılık, 111 milyon ortalama satış olan düşük fiyat grubunda yer alan sigaraların satışı 127 milyon pakete kadar çıktı. 
     
     HANGİ SİGARA HANGİ KATEGORİDE 

     Bu arada yüksek fiyat kategorisinde, Marlboro, Parliament, Camel, ve TEKEL 2000 gibi sigaralar bulunuyor. 
     Orta fiyat kategorisinde de LM, Lark, Muratti, Winston ve TEKEL 2001 gibi sigaralar satılıyor. 
     Düşük fiyat kategorisinde ise Maltepe, Samsun, Bond Street, Türkü, Viceroy gibi sigaralar yer alıyor. 

     
</TEXT>
</DOC>
