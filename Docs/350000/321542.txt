<DOC>
<DOCNO> 321542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo13.html </URL>
<DATE> 2005/03/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Maradona 127 kiloya çıkınca... 
</HEADLINE>
<TEXT>

     LONDRA DHA 

      ARJANTİNLİ futbol efsanesi Diego Maradona 44 , son dönemde 127 kiloya kadar çıkmasının ardından, kilo sorunuyla başa çıkabilmek için ameliyatla midesini küçülttürdü. 
     Kolombiya'nın Cartagena kentindeki Medihelp Kliniği'nde yapılan 'gastrik by-pass' ameliyatının başarılı geçtiği belirtilirken, kokain bağımlılığı nedeniyle 1997'de profesyonel futbolu bırakan eski yıldızın 3 gün daha hastanede kalacağı ifade edildi. 2 saat süren operasyonda, midenin kapasitesi artık daha az yemek sığacak şekilde düşürüldü. 
     Kliniğin doktorları, amaçlarının 1,67 boyundaki eski futbolcuyu normal ağırlığı olan 70 kilograma kadar indirmek olduğunu belirtti. Bu nedenle ünlü golcü 3 ay boyunca sıvı diyete tabi tutulacak. 
     Maradona son dönemde, kokain bağımlılığı için tedavi gördüğü Küba'da yaşıyordu. Bu sırada aşırı derecede şişmanlayan Maradona, geçtiğimiz yıl kalp sorunları yaşamış, hatta Şubat 2004'te bir kalp krizi geçirmişti. 
     
</TEXT>
</DOC>
