<DOC>
<DOCNO> 326126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/spor/spo02.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş altında 
</HEADLINE>
<TEXT>


Başkan Yıldırım'a, Daum'un sezon sonunda gitmesi yolunda bazı yöneticilerden yoğun baskı var. Şampiyonluk kaçarsa Alman hocanın durumu masaya yatırılacak 


İSTİKRAR UĞRAŞI 
Fenerbahçe Kulübü Başkanı Aziz Yıldırım, son mali kongrede Teknik Direktör Christoph Daum'un takımda kalacağını açıklamasına rağmen, yönetici arkadaşlarından büyük baskı görmeye başladı. 
Yıldırım'a sadece iki yöneticinin destek verdiği ve ağırlıklı olarak Alman hocanın gitmesinden yana bir tavrın ağır bastığı öğrenildi. İstikrar için Daum'u takımın başında tutup sözleşmesini uzatmak isteyen Başkan Aziz Yıldırım ile kendisine en yakın isim İkinci Başkan Nihat Özdemir'in, Alman çalıştırıcının fazla yıpranmaması için gayret gösterdiği, ancak şampiyonluğun gelmemesi halinde ciddi sıkıntıların doğabileceği ifade edildi. 

Acele etmiyor 
Başkan Yıldırım'ın bu yüzden Alman hoca ile masaya oturmakta acele etmediği ve gelecek haftalarda zirve yarışının seyrine göre adım atacağı bildirildi. Teknik Direktör Daum'a olan güvenini henüz yitirmeyen Başkan Aziz Yıldırım'ın şampiyonluk halinde muhalifler önünde elini güçlendireceği, aksi halde her fırsatta "arkasındayım" dediği Alman hocanın durumunu tekrar gözden geçireceği kaydedildi. 

Kalmalı mı, gitmeli mi 

Daum ile yaşadığı problemler nedeniyle sezon sonu beklenmeden gönderilmesi gündeme gelen Hooijdonk konusunu spor otoriteleri masaya yatırdı. Ortak karar Hollandalı futbolcunun gitmemesi 


Taraftar için 
NECİL ÜLGEN 

Mutlaka kalmalı. Bu, takımdan çok seyirciye lazım. Zaten şampiyon olamama stresini derinden yaşamaya başlayan taraftar çok sevdiği Hooijdonk travmasını atlatmakta zorluk çeker. Ve artık belli oldu ki şampiyonluk yolunda Daum'dan çok camianın desteğine ve huzura ihtiyaç var. Aksi taktirde bu polemik Fenerbahçe'yi bitirir. 

Teşekkür edilmeli 
ERDOĞAN ŞENAY 

Hooijdonk'un, Denizli maçı sonrası verdiği mesaj, soyunma odasında huzur kalmadığının açık bir ifadesidir. Fenerbahçe'deki bu çatlak durumu basına aksettirdiği için aslında ona teşekkür etmek gerekir. O ses bu sempatik ve saygın sporcunun kendi sesi değil, şampiyonluğun tehlikeye girmesi adına atılmış bir çığlıktır. 

Tehlike yaratır 
RIDVAN DİLMEN 

Daum ile Hooijdonk arasındaki sorun Hollandalı oyuncunun kalması şartıyla çözülmeli. Hooijdonk hocası ve yönetimle paylaşması gereken derdini medya ve taraftarla paylaştı. Bu saatten sonra taraftarın sevgilisi konumundaki bir futbolcuyu göndermek tehlike yaratabilir. Aziz Yıldırım sorunu kendi içlerinde çözecek ve konu kapanacaktır. 

Bileti kesilmeli 
YUSUF KOBAL 

Hooijdonk bir saat bile kaybedilmeden sözleşmesi feshedilerek takımdan uzaklaştırılmalı. Bu aşamadan sonra Daum ile arasının düzelmesine olasılık yok. Aslında barış sağlanabilse Hooijdonk, Fenerbahçe'ye yarar sağlar. Ama hem Hooijdonk, hem de Daum'un tescillenmiş inadı aşılamaz. Bu inat şampiyonluğu kaybettirebilir. 

Savunma alarmı 

Sarı - Lacivertli takımda Gaziantepspor maçı öncesi savunma paniği yaşanıyor. Servet'in sakatlığı, Luciano ve Serkan'ın cezalı olması ve Önder Turacı'nın formsuzluğu Teknik Direktör Daum'u kara kara düşündürüyor. Alman hocanın, Servet'in iyileşmemesi durumunda defans göbeğini Önder - Deniz ikilisinden oluşturmayı planladığı ancak sağ tarafta büyük sıkıntı çektiği belirtildi. Kemal'in Denizli maçında ortaya koyduğu performanstan memnun olmayan Alman hocanın yeni alternatifler üzerinde duracağı ifade edildi. Bu arada Fenerbahçe, sakat ve milli takımda bulunan oyuncular nedeniyle iki gün aradan sonra 15 kişiyle Gaziantepspor maçının hazırlıklarına başladı. 

Cavcav'dan Daum'a tepki 

KULÜPLER Birliği Vakfı Başkanı İlhan Cavcav, rezerv lige karşı çıkan Christoph Daum ile Samet Aybaba'ya tepki gösterdi. Cavcav, "Futbol Federasyonu ve Kulüpler Birliği olarak bu ligin kurulması için karar verdik. Ancak Daum ile Samet Aybaba erteleme istemişler. Kulüplerinden milyon dolarlar almaya alışmış olan bu iki teknik adam rezerv ligin hayata geçirilmesi ile daha çok mesai verecek. Bu da onların işine gelmiyor" dedi. 

Kızılay ile ortak kampanya 

FENERBAHÇE Kulübü, Kızılay Kan Merkezi ile ortak kampanya başlatıyor. 2 Nisan Cumartesi günü oynanacak Fenerbahçe - Gaziantepspor maçı öncesinde, Şükrü Saracoğlu Stadı maraton üst ve maraton alt tribününde gönüllü uygun donör niteliğine sahip taraftarlardan kan bağışı alınacak. Sezon sonuna kadar Kadıköy'de oynanacak müsabakalar öncesi değişik tribünlerde devam edecek bu organizasyona, taraftarların katılımı istendi. 

40 bin YTL ceza geldi 

PROFESYONEL Futbol Disiplin Kurulu, Gençlerbirliği maçında çıkan olaylar nedeniyle Fenerbahçe'ye 40 bin YTL para cezası verdi. Aynı karşılaşmada kırmızı kart gören Serkan Balcı da iki maç ceza alırken, kurul, Beşiktaş'a 2 bin 500, Galatasaray ve Trabzonspor'a da 5 bin YTL ceza kesti. 

Söz sırası Yıldırım'da 

BAŞKAN Aziz Yıldırım bugün bir basın toplantısı düzenleyecek. Faruk Ilgaz Tesisleri'ndeki toplantı saat 11.00'de başlayacak. Yıldırım'ın son günlerde hem kendisine, hem de kulübe yönelik eleştirilere tek tek cevap vereceği, kurmaylarına özel dosyalar hazırlattığı öğrenildi. 


</TEXT>
</DOC>
