<DOC>
<DOCNO> 326283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko47.html </URL>
<DATE> 2005/03/23/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
ABD'de enflasyon korkusu... 
</HEADLINE>
<TEXT>

     ABD Merkez Bankası FED'in, dünkü toplantısında dikkat çekilen enflasyon tehlikesi bugün açıklanan verilerle daha somut şekilde ortaya çıktı. 
     Çalışma Bakanlığı'ndan yapılan açıklamada, bir önceki aya göre Şubat ayında tüketici fiyatlarında yüzde 0.4 binde 4 artış kaydedildiği bildirildi. 
     Enerji ve gıda fiyatları hariç tutulduğunda Şubat ayında çekirdek enflasyon olarak adlandırılan diğer tüketici fiyatlarındaki artış ise yüzde 0.3 oldu. 
     Son 4 ayın en yüksek fiyat artışı anlamına gelen Şubat enflasyonu, FED'in bundan sonraki faiz artırımlarında daha sert davranabileceği endişesini güçlendirdi. 
     ABD'de petrol fiyatlarının görece daha düşük kaldığı Ocak ayı enflasyonu ise yüzde 0.1 olarak açıklanmıştı. 
     Şubat ayı enflasyonunun beklentilerin üzerinde gelmesi, uluslararası döviz piyasasında doların önemli paralar karşısında güçlenmesini sağladı. 
     Avro karşısında son bir ayın en yüksek seviyesine çıkan ABD Doları, paritenin 1.30 seviyesinin de altına inmesini sağladı. Avro dolar paritesi son işlemlerde 1.2984'e kadar geriledi. 
     ABD'de Şubat ayı enflasyonu açıklanmadan 105.60 dolardan satılan Japon yeni ise dolar karşısında yüzde 0.2 gerileyerek 105.84 dolardan işlem gördü. 

     
</TEXT>
</DOC>
