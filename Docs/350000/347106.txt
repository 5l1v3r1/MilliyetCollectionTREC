<DOC>
<DOCNO> 347106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun22.html </URL>
<DATE> 2005/05/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Merkel, başbakan adayı 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, ülkede yapılacak olası erken genel seçim için Birlik partileri CDU CSU tarafından başbakan adayı olarak seçildi. 
     Alman Haber Ajansı DPA , CDU ile Bavyera eyaletindeki "kardeş parti" konumundaki Hıristiyan Sosyal Birlik Partisi CSU başkanlık divanlarının bugün Berlin’de yaptığı ortak toplantılarda, CSU Genel Başkanı Edmund Stoiber’in Merkel’i başbakan adayı olarak önerdiğini ve bunun formel bir oylama yapılmadan kabul edildiğini bildirdi. 
     Merkel böylece, Federal Almanya Cumhuriyeti tarihinde başbakan adayı seçilen ilk kadın politikacı oldu. 
     
     MERKEL FRANSA’DAKİ SONUÇ, TÜRKİYE TEZİMİZİ DOĞRULAMIŞTIR 

     Angela Merkel, Fransa’daki referandum sonucunun, partisinin Türkiye’nin AB üyeliğiyle ilgili tezlerini doğruladığını savundu. 
     Merkel, Birlik partileri CDU CSU tarafından olası erken genel seçimler için başbakan adayı olarak seçilmesinden sonra Hıristiyan Sosyal Birlik Partisi CSU Genel Başkanı Edmund Stoiber ile birlikte düzenlediği ortak basın toplantısında, kendisine verilen desteğe teşekkür etti. 
     Merkel, Fransa’daki referandum sonucuna da değinerek, "Fransa’daki referandum sonucu, Türkiye konusundaki tezimizi doğrulamıştır" diye konuştu. 
     Stoiber ise, Merkel’in adaylığı konusunda haftalardır görüştüklerini ve ortak karar aldıklarını belirterek, partisinin ve kendisinin Merkel’e tam destek verdiğini söyledi. 
     
</TEXT>
</DOC>
