<DOC>
<DOCNO> 301243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun43.html </URL>
<DATE> 2004/12/27/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Şaron Ateş altında geri çekilme olmaz 
</HEADLINE>
<TEXT>

     İsrail Başbakanı Ariel Şaron, Gazze Şeridi'ndeki İsraillilere yönelik saldırıların devam etmesi halinde bu bölgeden çekilmeyeceklerini söyledi. 
     Parlamentonun Dışişleri ve Savunma Komitesi'ne geri çekilme planı ve yeni Filistin liderliğiyle ilişkiler hakkında bilgi veren Şaron, '' ''ateş altında geri çekilme olamayacağını'' belirtti. 
     Komitenin sağ kanadında yer alan bazı milletvekilleri Şaron'u, ''ordunun elini bağlamak'' ve Guş Katif'teki sakinlerin gerektiği gibi savunmasını ''politik gerekçelerle'' engellemekle suçladılar. 
     İsrail Radyosu'nun haberine göre, bu suçlamaları ''kötü niyetli'' olarak değerlendiren Şaron, Gazze Şeridi'ndeki İsraillilere yönelik devam eden saldırılara İsrail ordusunun ''şiddetle'' karşılık vereceğini belirtti. 
     Şaron, geri çekilme planına göre, Gazze'deki yerleşimler boşaltılırken Filistin Yönetimine'ne sükuneti sağlama konusunda açık uyarılarda bulunduğunu söyledi. 
     Filistinlilerin terörle savaşım konusunda ciddi olmaları gerektiğini söyleyen Şaron, Kassam füzeleri ve havan topu saldırılarına dikkat çekerek, ''Eğer bu durum devam ederse, geri çekilme uygulaması duracak ve 'yol haritası' barış planını ilerletmeyeceğiz'' dedi. 
     Şaron'un tek taraflı geri çekilme planı, önümüzdeki Temmuz ayından başlayarak Gazze Şeridi'ndeki 21 ve Batı Şeria'daki 4 Yahudi yerleşiminin boşaltılarak Filistin Yönetimi'ne devredilmesini öngörüyor. 
     
</TEXT>
</DOC>
