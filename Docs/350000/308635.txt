<DOC>
<DOCNO> 308635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun20.html </URL>
<DATE> 2005/01/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yuşçenko Gelecekteki yolumuz, birleşmiş Avrupa yoludur... 
</HEADLINE>
<TEXT>

     Ukrayna'nın yeni Devlet Başkanı Viktor Yuşçenko, ''Gelecekteki yolumuz, birleşmiş Avrupa yoludur'' dedi. 
     Ukrayna parlamentosunda düzenlenen törende yemin ederek devlet başkanlığı görevine başlayan Yuşçenko, Bağımsızlık Meydanı'nda toplanan yüz binlerce yandaşına hitap etti. 
     Yuşçenko, yaklaşık 20 dakika süren konuşmasında, Avrupa ile birleşme eğilimi üzerinde durdu ve ''Biz, Avrupa halkıyla birlikte tek bir uygarlığa bağlıyız. Benzer değerleri paylaşıyoruz'' dedi. 
     ''Yerimiz AB'dir'' diyen Yuşçenko, Avrupa'nın kıyısında daha fazla kalmayacaklarını, Avrupa'nın merkezinde olduklarını ve Avrupa tarihinde yeni bir sayfa açtıklarını söyledi. 
     Yuşçenko, Ukrayna'yı yolsuzluktan, yokluktan ve zulümden kurtarma sözü vererek, ifade özgürlüğünü sağlayacaklarını, yeni iş imkanları yaratacaklarını, gelir düzeyini normal seviyeye getireceklerini belirtti. 
     Ülkesinin çıkarları doğrultusunda hareket edeceklerini belirten Yuşçenko, Ukrayna'nın artık bir tampon bölge veya başkasının deneme alanı olmayacağını kaydetti. 
     Yuşçenko, ''Diğer ülkelerin çıkarlarına saygı duymaya hazırız. Ancak benim ve sizin için milli değerler her şeyin üstünde gelir. Başarmak için her şeye sahibiz. Topraklarımızın zenginliğine değer biçilemez. Vatandaşlamızın kabiliyeti tüm dünyada saygı görüyor'' diye konuştu. 
     
</TEXT>
</DOC>
