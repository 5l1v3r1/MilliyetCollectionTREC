<DOC>
<DOCNO> 305545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur20.html </URL>
<DATE> 2005/01/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Neşter davasında Hazine'nin zararı 2 trilyon 382 milyar lira .. 
</HEADLINE>
<TEXT>

     Sosyal güvenlik kuruluşlarına iyileştirici tıbbi malzeme alımında yolsuzluk yapıldığı iddiasıyla açılan ''Neşter'' Davası nedeniyle Mahkeme'ye sunulan raporda Hazine'nin uğradığı zararın 2 trilyon 382 milyar lira olduğu bildirildi. 
     A.A muhabirinin aldığı bilgiye göre, Maliye Bakanlığı Muhasebat Genel Müdürlüğü tarafından sosyal güvenlik kuruluşlarına fatura edilen stent, kalp pili ve defibrilatör bedelleriyle ilgili rapor, davanın görüldüğü Ankara 11. Ağır Ceza Mahkemesi'ne gönderildi. 
     Hangi medikal şirkete ne kadar fazla ödeme yapıldığı, devlet kurumlarının hangi tıbbi malzemeyi ne kadar kullandığına ilişkin dökümlere de yer verilen raporda, yeterli bilgi olmaması nedeniyle bazı malzemelerde fiyat tespiti yapılamadığı kaydedildi. 
     Raporda, Medim Dış Ticaret'e 615 milyar 504 milyon, Medistar firmasına 635 milyar 151 milyon, Mutlu Medikim firmasına 284 milyar 500 milyon, Onmed Tıbbi Ürünler firmasına 379 milyar 984 milyon, Remed Medikal'e 58 milyar 718 milyon, Sesa Elektronik'e 270 milyar 731 milyon, Tarcem Tıbbi Ürünler'e 38 milyar 112 milyon lira olmak üzere toplam 2 trilyon 382 milyar 700 milyon lira fazla ödeme yapıldığı bildirildi. Raporda, genel bütçeden yapılan fazla ödemenin 1 trilyon 926 milyar 696 milyon, katma bütçeden yapılan fazla ödemenin ise 456 milyar 5 milyon lira olduğu ifade edildi. 
     Fazla ödemelerin hesaplanmasında stentin birim fiyatı SSK ile firmalar arasında belirlenen 300 dolar olarak baz alındı ve bunun üzerinde fatura edilen miktar fazla ödeme olarak hesaplandı. 
     Defibrilatörler için markalara göre 4 bin 133 dolar ile 11 bin 850 dolar arasında değişen protokol fiyatlarının üzerinde yapılan ödemeler, kalp pilleri için markalara göre 890 dolar ile 2 bin 650 dolar arasında belirlenen rayiç bedel üzerinde yapılan ödemeler hesaplanarak, kurum zararı ortaya çıkarıldı. 
     Medim firmasının 1999 yılında Ankara İsmail Enderuni İlköğretim Okulu adına fatura ettiği bir stenti, o dönemdeki döviz kuruna göre 159 milyon 770 bin 700 liraya satması gerekirken, 1 milyar 312 milyon 4 bin 400 liraya sattığı belirlendi. Firmanın hastanelere fatura ettikleri stentlerde ise daha az Hazine zararı doğduğu ortaya çıktı. 
     
     BİR STENTE 2.5 MİLYAR LİRA FAZLA ÖDEME 
     Medistar firmasının İzmir Atatürk Eğitim Hastanesi'ne 7 Ağustos 2000 tarihinde fatura ettiği bir defibrilatörü 7 milyar 463 milyon 792 bin 880 lira yerine 23 milyar 201 milyon 496 bin liraya sattığı ve 15 milyar 737 milyon 703 bin 120 lira Hazine zararına neden olduğu kaydedildi. 
     Firmanın aynı hastaneye 10 Aralık 2001 tarihinde fatura ettiği bir balonlu stenti ise 433 milyon 102 bin 500 lira yerine 3 milyar 754 milyon 823 bin 439 liraya satarak, 2 milyar 490 milyon 5 bin 24 lira Hazine zararına yol açtığı belirtildi. Firmanın İstanbul'daki Koşuyolu Kalp Hastanesi'ne 2 Kasım 2000 tarihinde fatura ettiği aynı marka balonlu stentte ise Hazine zararı 910 milyon lira olarak belirlendi. 
     Rapora göre Medistar firmasının, Küçükçekmece Müftülüğü'ne 18 Temmuz 2001 tarihinde fatura ettiği defibrilatörü ise 17 milyar 252 milyon 451 bin 785 lira yerine milyar 629 milyon 992 bin liraya satması sonucu 36 milyar 377 milyon 540 bin lira Hazine zararı doğdu. 
     Raporda, Mutlu Medikim firmasının Yüreğir Yavuzlar İlköğretim Okulu'na 24 Ekim 2001 tarihinde fatura ettiği bir pacemaker nabız düzenleyici satışından Hazine'nin 6 milyar 889 milyon 251 bin lira fazla ödeme yaptığı bildirildi. 
     
</TEXT>
</DOC>
