<DOC>
<DOCNO> 321587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur11.html </URL>
<DATE> 2005/03/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İşte yabancı gözüyle Türkiye'de ''Dünya Kadınlar Günü'' 
</HEADLINE>
<TEXT>

     8 Mart Dünya Kadınlar Günü nedeniyle, Kadıköy’de valiliğin izin verdiği gruplar miting yaparken, Beyazıt Meydanı’nda korsan gösteri düzenlendi. Polis göstericilere biber gazı ile müdahale etti. 
     8 Mart Dünya Kadınlar Günü nedeniyle dün Beyazıt Meydanı’nda izinsiz gösteri yapan grup polisin müdahalesiyle dağıtılırken, Amerikan haber ajansı AP Türkiye’deki kadınlar gününde ilginç görüntüler tespit etti. 
     Önceki gün kadınların İstanbul Kadıköy’de düzenlediği yürüyüşte AP’nin kamerasına takılan görüntü kadınlara değil, erkeklere aitti. 
     Caddedeki korkuluklara dayanmış ya da oturmuş vaziyette bir grup erkek, bando takımı izler gibi yürüyüşü seyrediyordu. Dün ise bazı siyasi parti, sivil toplum örgütleri ve sendika üyelerinden oluşan yaklaşık 250 kişilik grup Beyazıt Meydanı’nda bir gösteri düzenledi. 
     Bu kez kameralara izinsiz gösteriye müdahale eden gaz maskeli polislerin biber gazı ve copları takılmıştı... 
     
     AB TROYKASI'NDAN KINAMA 

     Bu arada, AB Troykası, Dünya Kadınlar Günü çerçevesinde İstanbul'da düzenlenen gösteriler sırasında Türk polisinin tavrından ''şoke olduğunu'' açıkladı. 
     AB Dönem Başkanı Lüksemburg'un Dışişleri Bakanı Jean Asselborn, AB Komisyonu'nun genişlemeden sorumlu üyesi Olli Rehn ve Dönem Başkanlığı'nı 1 Temmuz'da devralacak İngiltere'nin Avrupa işlerinden sorumlu bakanı Denis MacShane'ın imzasını taşıyan ve Brüksel'de basın mensuplarına dağıtılan yazılı açıklamada, ''İstanbul'daki gösteriler sırasında kadınlara ve gençlere vuran polis görüntülerinden şoke olduk'' denildi. 
     Şiddetin kınandığı açıklamada, Türk hükümetinden, bu olayla ilgili soruşturma açılması ve gelecekte bu tür olaylar yaşanmaması için önlem alınması istendi. 

     
</TEXT>
</DOC>
