<DOC>
<DOCNO> 323898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/spor/spo03.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan yol ayrımında 
</HEADLINE>
<TEXT>


Galatasaray'ın yıldızı, 1.5 yıllık sözleşmesine rağmen sezon sonunda yuvadan ayrılmanın planlarını yapıyor. Hasan Şaş'ın gönlünün İngiltere Premier Ligi'nde olduğu iddia edildi 

ERHAN TELLİ 


Kafası çok karıştı 
SARI-Kırmızılı forma altında büyük başarılara imza atmasına karşın İstanbulspor karşılaşmasında Arif Erdem ile birlikte ıslıklanan Hasan Şaş'ın sezon sonunda ayrılmaya hazırlandığı öğrenildi. Yıldız futbolcunun, 1.5 yıllık daha sözleşmesinin olmasına karşın transfer döneminde Avrupa'dan gelen teklifleri değerlendirip, kulübe para kazandırarak ayrılmak istediği iddia edildi. 

Hayali İngiltere 
HASAN Şaş'ın ıslıklandığı İstanbulspor karşılaşmasının ardından yakınlarına, "Ben bu takım için her zaman terimin son damlasına kadar ter döktüm. Ancak ıslıklanmayı kesinlikle hak etmedim" dediği bildirildi. Tecrübeli futbolcunun, İngiltere'den gelen teklifleri liste başına aldığı ve futbol hayatını Ada'da sürdürmeye sıcak baktığı öğrenildi. 

Tek sıkıntı Hakan Ünsal 

GALATASARAY, B.B.Ankaraspor ile oynayacağı maçın hazırlıklarını dün yaptığı tek antrenmanla sürdürdü. FIFA Futbol Komitesi Toplantısı'na giden Teknik Direktör Hagi, akşam yapılan çalışmaya yetişti. Uzun bir süredir takımdan ayrı kalan Hakan Ünsal'ın iki hafta daha dinleneceği açıklandı. Arka adalesinde sorun olan Cihan ile kasığında ağrısı bulunan Ergün Penbe'nin haftasonuna kadar hazır olacağı bildirildi. 

Devler çarpıldı 

PFDK, Galatasaraylı Song ile Fenerbahçeli Tuncay'a ikişer maç ceza verdi. Kurul, Song'u Galatasaray-Beşiktaş, Tuncay'ı ise Malatyaspor-Fenerbahçe maçlarındaki "rakibe yönelik eylemleri" nedeniyle cezalandırdı. Disiplin Kurulu Sakaryasporlu Fatih Şen'i de iki maçtan men ederken, Galatasaray'a 20, Trabzonspor'a ve Beşiktaş'a da 5'er bin YTL para cezası kesti. 


</TEXT>
</DOC>
