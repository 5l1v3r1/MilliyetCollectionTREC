<DOC>
<DOCNO> 321826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko29.html </URL>
<DATE> 2005/03/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
ÖİB Başkanı Halka arz oranı SPK'nın incelemesinden sonra... 
</HEADLINE>
<TEXT>

     Özelleştirme İdaresi Başkanı Metin Kilci, Petkim'in halka arz oranını Sermaye Piyasası Kurulu'nun SPK incelemesinden sonra açıklayacaklarını bildirdi. 
     Kilci, Petkim'in halka arzına ilişkin düzenlenen basın toplantısında basın mensuplarının sorularını yanıtladı. 
     Halka arz oranının ne kadar olacağına ilişkin soruya Kilci, ''Oranı SPK'nın incelemesinden sonra açıklayacağız ama şirketin hisse derinliğini artıracak uluslararası şirketlerin araştırma raporlarına girmesini sağlayabilecek bir derinlikte olmasını hedefliyoruz'' dedi. 
     Dün SPK ve İMKB'ye konuya ilişkin başvurunun yapıldığını da anlatan Kilci, halka arz sürecinin bu kuruluşların incelemesine bağlı olarak gelişeceğini, bir kaç hafta içinde belli bir noktaya gelineceğini kaydetti. 
     
     HALKA ARZ FİYATI 
     Kilci, halka arz fiyatı konusunda da, fiyatın sermaye piyasası mevzuatına göre belirleneceğini söyleyerek, ''Onların belirli bir fiyat belirleme aralığı var. Ona göre fiyat belirlenir'' diye konuştu. 
     THY halka arzında hisse fiyatının halka arzı cazip hale getirmek için düşük belirlendiği hatırlatılarak, Petkim halka arzında da böyle bir yol izlenip izlenmeyeceği sorusuna karşılık da Kilci, ''Halka arzın son aşamasında ne kadar iskonto olacağı belli olur'' dedi. 
     Tahsisat gurupları içinde ''kamu çalışanları'' grubunun neden oluşturulduğu yönündeki soruyu da Finans Yatırım Genel Müdürü Hüseyin Öztürk cevapladı. 
     Geniş bir kitleyi Petkim ortağı yapmayı hedeflediklerini anlatan Öztürk, bu nedenle böyle bir uygulamaya gittiklerini söyledi. 
     
     SPK ONAYI ALINMADAN TOPLANTI YOK 
     SPK onayı alınmadan neden böyle bir toplantı düzenledikleri, toplantının neden geç başladığı ve Maliye Bakanı Kemal Unakıtan'ın neden toplantıya katılmadığı yönündeki sorulara karşılık ise Kilci, SPK onayı alınmadan toplantı düzenlenmesinin söz konusu olmadığını söylerken, başka bir işi nedeniyle toplantıya yarım saat geç başlandığı için özür diledi. 
     Maliye Bakanı Kemal Unakıtan'ın toplantıya katılacağının söylenmediğini kaydeden Kilci, Bakan'ın bu tür halka arz toplantılarına katılmasının mutat olmadığını da vurguladı. 
     ÖİB Başkanı, halka arz fiyatına ilişkin olarak da, ''Sermaye Piyasası kurallarına göre zamanı gelince açıklanır'' dedi. 
     Petkim halka arzının çoğunluk hissesinin satışı için bir hazırlık olup olmadığı yönündeki soruya karşılık da Kilci, halka arz sonrası özelleştirme için bugünden bir hazırlıkları olmadığını belirtti ve önceliğini bu halka arzın başarılı olarak gerçekleştirilmesi olduğunu kaydetti. 
     Öte yandan, Kilci'nin basın toplantısı sırasında, Petkim Genel Müdürü Kenan Yavuz konuşurken, Özel Kalem Müdürü'nün uyarısı ile kısa bir süre ile telefonla konuştuğu gözlendi. Kilci'nin telefonda Maliye Bakanı Unakıtan ile görüştüğü öğrenildi. 
     
</TEXT>
</DOC>
