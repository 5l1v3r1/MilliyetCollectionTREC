<DOC>
<DOCNO> 308623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun08.html </URL>
<DATE> 2005/01/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Irak'ta saldırı hazırlığındaki İran ajanı yakalandı iddiası 
</HEADLINE>
<TEXT>

     NEW YORK DHA 

      İRAN'ın Kudüs Gücü adlı seçkin istihbarat birimine bağlı bir ajanın Irak'ta Amerikan askerlerine saldırı hazırlığı yaparken yakalandığı iddia edildi. 
     WorldNetDaily haber sitesinin adını açıklamadığı kaynaklara dayandırdığı haberine göre, söz konusu ajan perşembe günü Irak'ın doğusundaki Diyala'da silahlı bir grup direnişçi ile beraber Amerikan askerleri tarafından yakalandı. Üzerinden 150 bin dolar çıktığı belirtilen ajanın sorgusunda beraberindeki militanları ve silahlarını İran-Irak sınırından geçirdiğini itiraf etti. Ajanın, Irak'ın başka bölgelerinde faaliyet gösteren İranlı ajanların yerlerini de Amerikalılara söylediği iddia ediliyor. 
     Yabancı ülkelerde İran'ın askeri faaliyetlerinden sorumlu olduğu bilinen Kudüs Gücü, İran İslam Devrimi Muhafızları'na bağlı olarak çalışıyor. 
     Saddam Hüseyin'e bağlı Muhammed'in Ordusu'nun eski komutanı olan ve halen Amerikan askerlerine karşı savaşmayı sürdüren Muayed El Nasıri, haftabaşında yaptığı açıklamada Irak'taki direnişin en büyük destekçisinin İran olduğunu söylemişti. Birleşik Arap Emirlikleri'nden yayın yapan El Fayha televizyonuna konuşan El Nasıri, "Direnişçilerin çoğu komşu ülkelerden yardım aldı. Muhammed'in Ordusu olarak neredeyse 2 yıldır savaşıyoruz. En büyük yardımı İran'dan aldık. Gerçek şu ki İran, Muhammed'in Ordusu'nu destekleme konusunda büyük rol oynadı" demişti. 
     
</TEXT>
</DOC>
