<DOC>
<DOCNO> 318278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonspo17.html </URL>
<DATE> 2005/02/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Denizlispor, Trabzon deplasmanına 3 puan için gidecek 
</HEADLINE>
<TEXT>

     Denizlispor Kulübü Profesyonel Futbol Şubesi Başkanı Turgut Dalaman, Trabzon'a 3 puan almak için gideceklerini söyledi. 
     Ligin ikinci yarısında yaptıkları 3 maçtan yalnızca 4 puan alabildiklerini hatırlatan Turgut Dalaman, yitirilen puanların telafisine Trabzonspor maçıyla başlamak istediklerini söyledi. 
     Bu sezon deplasmanda yaptıkları 10 maçta 3 galibiyet aldıklarını hatırlatan Dalaman, ''Geçen sezon daha çok deplasmanda kazandığımız maçlarla dikkati çekiyorduk. Bu sezon ise Sakaryaspor, Diyarbakırspor ve Gençlerbirliği maçlarını kazanabildik. Trabzonspor maçında yeni bir galibiyete ulaşmak amacındayız. Trabzon'a 3 puan için gideceğiz'' dedi. 
     Dalaman, yönetim kurulunun bu maçın galibiyet primini 4, beraberlik primini de 2 bin YTL olarak belirlediğini sözlerine ekledi. 
     Öte yandan, Trabzonspor maçının hazırlıklarını teknik direktör Giray Bulak yönetiminde sürdüren Denizlisporlu futbolcular, son çalışmayı yarın yapacak. 
     Sakatlığı süren Ender dışında eksik futbolcusu bulunmayan yeşil-siyahlılar, pazar günkü maç için yarın uçakla İstanbul üzerinden Trabzon'a gidecek. 
     
</TEXT>
</DOC>
