<DOC>
<DOCNO> 345047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy09.html </URL>
<DATE> 2005/05/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
CHP'li Koç Seydişehir'de yaralanma olursa İçişleri Bakanı'nı sorumlu 
</HEADLINE>
<TEXT>

     CHP Grup Başkanvekili Haluk Koç, Seydişehir Alüminyum Tesisleri’nde meydana gelecek yaralanma ve ölümlerden İçişleri Bakanı Abdülkadir Aksu’yu "doğrudan sorumlu tuttuklarını" bildirerek, "İçişleri Bakanı’nı, emniyet güçlerine zor kullanmamaları için talimat vermeye çağırıyoruz" dedi. 
     Koç, Parlamento’da düzenlediği basın toplantısında, Seydişehir Alüminyum Tesisleri’nde yaşanan olayları değerlendirdi. Haluk Koç, hükümetin, "IMF’ye tam teslimiyet" anlayışı içinde bütçe açığını kapatmak, dış borç ödemek için hazır para sağlamak amacıyla Türkiye’nin ulusal ekonomisinin temel direklerini bir bir elden çıkarttığını söyledi. CHP’nin, "bu mantıkla" yapılan özelleştirmeye karşı olduğunu belirten Koç, "Erdemir’i, Seydişehir’i satarak neyi ödeyeceksiniz Sata sata Türkiye’yi hangi kapıya muhtaç edeceksiniz 
     Bu, Türkiye’nin ulusal güvenlik sorunu ile özdeş olmaya başlamıştır" dedi. 
     Haluk Koç, Seydişehir Alüminyum Tesisleri’nin geçen yıl 26.5 milyon dolar kar ettiğine de dikkati çekti. 
     Tesislerde direnen işçilere, güvenlik güçlerinin biber gazı kullanarak kuşatma uyguladığını ifade eden Koç, sözlerini şöyle sürdürdü 
     "Bunu kabul etmek mümkün değil. İçişleri Bakanı’na, orada meydana gelen olayların önüne geçmesi için çağrıda bulunuyorum. İktidarın herhalde düğün dernek fasılları bitmiştir, artık ülkenin temel sorunları ile ilgili görevlerini yapmaları gerekiyor. Dramatik bir tablo var ve meşru direniş hakkını kullanan insanlara karşı zor kullanılıyor. Burada haksız, hukuksuz, temelsiz, uzun vadede Türkiye’nin yararına olmayacağı belli olan Seydişehir özelleştirmesi için işçilerin koyduğu direnişi destekliyoruz. Orada meydana gelecek yaralanma ve ölümden İçişleri Bakanı’nı doğrudan sorumlu tutuyoruz. 
     İçişleri Bakanı’nı, emniyet güçlerine zor kullanmamaları için talimat vermeye çağırıyoruz." CHP Grup Başkanvekili Koç, bir soru üzerine, Hizb-ut Tahrir örgütünün dün Ankara’da yaptığı eyleme polisin müdahale etmediğini, ancak Seydişehir’deki işçilere zor kullanılmasının "çifte standart" olduğunu söyledi. 
     CHP Konya milletvekilleri Atilla Kart ile Nezir Büyükcengiz’in Seydişehir’de bulunduğunu belirten Koç, olayların büyüdüğü haberlerinin ulaşması üzerine Kocaeli Milletvekili İzzet Çetin ve Edirne Milletvekili Rasim Çakır ile Alüminyum Tesisleri’ne gitmeyi kararlaştırdı. 
     
</TEXT>
</DOC>
