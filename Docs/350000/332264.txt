<DOC>
<DOCNO> 332264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo16.html </URL>
<DATE> 2005/04/11/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Şampiyonlar Ligi Kupası İstanbul'a geliyor... 
</HEADLINE>
<TEXT>

     Atatürk Olimpiyat Stadı'nda 25 Mayıs'ta yapılacak UEFA Avrupa Şampiyonlar Ligi finali öncesi Şampiyonlar Ligi Kupası İstanbul'a geliyor. 
     Futbol Federasyonu'ndan yapılan açıklamada, kupanın 22 Nisan Cuma günü son şampiyon Portekiz'in Porto takımından bazı futbolcular, teknik heyet ve yöneticiler tarafından İstanbul Büyükşehir Belediye Başkanı Kadir Topbaş'a teslim edileceği bildirildi. 
     Kupa teslim töreninin Lütfi Kırdar Kongre ve Sergi Sarayı'nda saat 13.00'te gerçekleştirileceği ifade edildi. 
     
     STARBALL ORGANİZASYONU... 
     Teslim töreni öncesi Lütfi Kırdar Kongre ve Sergi Sarayı'nda Starball organizasyonu düzenlenecek. 
     Bu organizasyonda katılımcılar beşer kişilik takımlarla belirlenen saat aralığında 20'şer dakikalık maçlar yapacaklar. 24 saat boyunca sürecek bu organizasyona toplam 130 takım katılacak ve ilk maçı veteran futbolcular oynayacak. 
     Organizasyon boyunca UEFA Şampiyonlar Ligi sponsorları tarafından pek çok aktivite düzenlenecek ve organizasyon bir şenlik havasında geçecek. Starball'a katılmak isteyenlerin Futbol Federasyonu'nun internet sitesi ''www.tff.org'' adresinden başvuruda bulunabilecekleri kaydedildi. Starball için herhangi bir yaş sınırının olmayacağı belirtildi. 
     
     FİNAL MAÇI AKREDİTASYONLARI İNTERNET ÜZERİNDEN YAPILACAK 
     UEFA Şampiyonlar Ligi Finali'nde görev yapacak basın mensuplarının akreditasyon başvurularını 15 Nisan Cuma gününden itibaren www.uefa.com internet sitesi üzerinden yapabilecekleri açıklandı. 
     UEFA'nın başvuru prosedürünün detaylarını yakında yapacağı bir basın açıklamasıyla duyuracağı açıklandı. 
     
</TEXT>
</DOC>
