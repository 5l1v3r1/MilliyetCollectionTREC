<DOC>
<DOCNO> 312972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur44.html </URL>
<DATE> 2005/02/06/ </DATE>
<TIME> 21.51 </TIME>
<AUTHOR>  </AUTHOR>
<HEADLINE>
Hastaya özel feribot seferi... 
</HEADLINE>
<TEXT>

     Çanakkale'nin Gökçeada İlçesi'nde, aniden rahatsızlanan bir kişi, hava muhalefeti nedeniyle 4 gündür ulaşım yapılamayan adadan, özel feribot seferiyle Çanakkale'ye getirildi. 
     AA muhabirinin aldığı bilgiye göre, adada yaşayan emekli başkomiser Mustafa Yıldırım, öğle saatlerinde şiddetli karın ağrısı şikayetiyle hastaneye başvurdu. İlk müdahalesi adada yapılan Yıldırım, Çanakkale'ye sevk edildi. 
     Hava muhalefeti nedeniyle 4 gündür adaya ulaşım yapılamaması nedeniyle Yıldırım'ın eşi Ayşe Yıldırım, durumu Belediye Başkanı Halil Rüştü Akgün'e bildirdi. Yetkililerin devreye girmesiyle Çanakkale-Gökçeada arasında sefer yapan ''Tekirdağ'' adlı araba vapuru, özel seferle Çanakkale'ye hareket etti. 
     Ayşe Yıldırım, geminin kendileri için özel olarak sefer yaptığını belirterek, ''Eşim öğle saatlerinde rahatsızlanınca hastaneye kaldırdık. Orada yapılan ilk müdahalenin ardından, ameliyatına karar verildi. Riskli olabileceği düşünülerek, Çanakkale'ye sevk edildi. Ancak elverişsiz hava koşulları nedeniyle adaya 4 gündür ulaşım yapılamıyor. Durumu kaymakam ve belediye başkanına bildirmemizin ardından gemi, Çanakkale'ye geldi'' dedi. 
     Gökçeada Belediye Başkanı Halil Rüştü Akgün de bunun özel bir durum olması nedeniyle özel sefer yapıldığını söyledi. 
     Yıldırım'ı Çanakkale Devlet Hastanesi'nde muayene eden Dr. Aydın Turan, hastanın apandisitinden şüphelendiklerini ve hemen ameliyata alacaklarını kaydetti. 
     
</TEXT>
</DOC>
