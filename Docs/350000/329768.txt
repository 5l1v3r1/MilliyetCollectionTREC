<DOC>
<DOCNO> 329768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/ekonomi/eko03.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakta da vergi barışı 
</HEADLINE>
<TEXT>


Referans gazetesinin haberine göre devlet arsa vergisi ödemeyenlerle de barışacak. Geçmişe dönük vergiler ödenirse faiz ve cezalar affa uğrayacak 

EKONOMİ SERVİSİ 

Yapı kullanım izni bulunan ancak tapuya kat mülkiyetini işletmemesinden dolayı emlak vergisi ödemeyen kat sahiplerine af geliyor. Referans gazetesinin haberine göre, emlak uzmanları bu afla devletin kasasına 7 - 8 milyar dolar gireceğini öngörüyor. 
Başbakanlık Müsteşarlığı'nın öngördüğü düzenlemeye göre, özellikle büyükşehirlerde tapu kütüğünde yapısız olarak görülmesinden dolayı emlak vergisi ödemeyen binlerce konut sahibi, 1 yıl içinde cezasız olarak geçmişe dönük vergilerini ödemeleri durumunda bu verginin faiz ve cezaları affa uğrayacak. İstanbul'da üzerinde 20 katlı binalar olduğu halde, tapu kayıtlarında arsa olarak görüldüğünden dolayı emlak vergisi alınamayan gayrimenkuller bulunuyor. Ancak yapılacak düzenleme ile emlak vergisi tahsilatı yüzde 50 oranında artabilecek. 

Tapu kolaylaşacak Başbakanlık Müsteşarı Ömer Dinçer, kamuda bürokrasinin azaltılması çerçevesinde "Tapu Hizmetlerinin Etkinliğinin Artırılması" çalışmasını açıkladı. Buna göre, tapu işlemlerinde bürokrasi azaltılacak. Halen tapu işlemi yapmak isteyen bir kişi 12 bürokratik işlemi 2 günde bitiriyor. Değişiklikle ilk aşamada işlem sayısı 6'ya, Tapu Kadastro Bilgi Sistemi Projesi devreye girdiğinde ise 4'e düşecek. İşlemler birkaç saatte tamamlanabilecek. 


</TEXT>
</DOC>
