<DOC>
<DOCNO> 331309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo05.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yüreğimiz yeter' 
</HEADLINE>
<TEXT>


Antrenör İsmail Kartal, mütevazı bütçe ve ağır iklim şartlarına rağmen, başarılı yolculuğu kısaca özetliyor "Takımda özveri ve üst düzeyde arkadaşlık duyguları var" 

ÖZEL RÖPORTAJ İLHAN GÜLER 


Fenerbahçe'nin "Arap" lakaplı unutulmaz futbolcusu İsmail Kartal, yeşil sahalardaki başarılarına şimdi de antrenörlük kariyeriyle bir yenisini eklemek üzere... Hırsı ve mücadeleci yapısıyla üstesinden gelemeyeceği iş olmadığını kanıtlayan Kartal, Sivasspor'u 38 yıllık tarihinde ilk kez Süper Lig'e çıkarabilmek için gün sayıyor. 
İşte, yaşamın her evresinde kalıcı başarılara giden yolun tırnaklarıyla, dişleriyle kazınması gerektiğine inanan genç teknik adamın zafere uzanan yoldaki öyküsü 

Rapid niyetine 
"Sezon başında Avusturya'dan Rapid Wien'i çalıştırmam için teklif geldi. Şaşırmıştım, ancak koşullar ve bende kalması gereken bazı özel nedenler beni Sivas'a taşıdı. Sivasspor olarak çok mütevazı olanaklarla mücadele ediyoruz. Vestel Manisaspor ya da Antalyaspor'un iki oyuncusunun transfer ücreti bizim takımın tamamına eşdeğer. 25 milyara aldığımız futbolcular var. Bu kentte iklim ağır. Antrenman sahamız buz tuttuğu için sakatlanan futbolcularımız oldu. Tesislere dönerken, soğuk ve rüzg rdan hastalanıp, yatağa düşenler var. Ancak hepsinin özverisi ve arkadaşlık duyguları bizi bugüne getirdi. 
İkinci Lig can çekişiyor. Bazı takımların deplasmana gidecek parası yok. Kulüpler borç batağında. Birkaç kent takımı dışında durum çok kötü. Süper Lig naklen yayın gelirlerinden diğer liglere kaynak aktarılmalı. Özel ilişkiler sayesinde takımların başına antrenörler getiriliyor. Benim arkamda duran bir dayım, bir amcam yok. 11 yıldır çalıştığım ekibimle zorluğa karşı direndik." 

'Potansiyel süper' 

"Sivasspor'un ligde kalıcı olması için bazı önlemler şart. Reklam, sponsor ve yayın gelirleri dışında ürün pazarlamasıyla ilgili kapsamlı raporu yönetime sundum. Tesis yapımı için bilgi verdim. 7 milyon Sivaslı potansiyelinin iyi kullanılması lazım. Anadolu insanı fakir, ama gönlü zengin. Kulüplerini çok seviyorlar, maddi çok olmasa da manevi katkıları çok büyük". 

'Bırakacağım' 

"Sivasspor'un Süper Lig'e çıkması, antrenörlük yaşamımdaki en önemli başarım olacak. Ancak geleceğe yönelik başka projelerim var. Ailemi, eşimi ve çocuklarımı çok özledim. Zaman zaman gidip onları görsem de, hep yanımda olmalarını istiyorum. Bu nedenle şampiyonluğa ulaştıktan sonra Sivasspor'dan ayrılacağım". 

"Unutamıyorum" 

"Fenerbahçe'ye çok şey borçluyum. Ben gerçek Fenerbahçeliyim. Boş sözleşmeye imza atardım. Avrupa'da Fransa'nın Bordeaux takımını deplasmanda 3-2 yendiğimiz karşılaşmayı unutamıyorum. 74 bin taraftarın önünde çok büyük bir zafer elde etmiştik. Galatasaray'ı 4-3 mağlup ettiğimiz maç da anılarım arasında önemli bir yer tutar. 3-0 yenik iken, maçı 4-3 kazanmıştık". 


</TEXT>
</DOC>
