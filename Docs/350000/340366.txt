<DOC>
<DOCNO> 340366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo03.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Finalden farkı yok' 
</HEADLINE>
<TEXT>


Galatasaray, bugünkü Ankaragücü maçına Fenerbahçe derbisi gibi hazırlandı. Yönetici Fatih Gökşen, "Tek düşüncemiz galibiyet. Fenerbahçe'nin takılmasını beklerken, kendimiz kayıp vermemeliyiz" dedi 

ERHAN TELLİ 


Şampiyonluk yarışında son 4 haftaya girilirken, Galatasaray cephesinde gözler bugünkü Ankaragücü karşılaşmasına çevrildi. Sarı - Kırmızılılar, lider Fenerbahçe ile aralarındaki puan farkının açılmaması için Başkent ekibiyle oynayacağı maça adeta derbi havasında hazırlandı. 
Futbol Şube Sorumluları'ndan Fatih Gökşen, Fenerbahçe derbisinden önce Ankaragücü karşılaşmasına konsantre olmaları gerektiğini hatırlattı. Gökşen, "Ankaragücü maçı bizim için en az Fenerbahçe karşılaşmaları kadar bir final maçı özelliği taşıyor. Oyuncularımız bu maçı da Fenerbahçe maçı gibi görüyorlar. Mutlaka kazanacağız" diye konuştu. 
Gökşen kalan haftalarda oynayacakları tüm maçları kazanarak şampiyon olmak istediklerini söylerken,"Tabii ki Fenerbahçe'nin puan kaybetmesini beklemek zorundayız. Ama bizim amacımız 4 maçta 12 puan kazanmak. Ondan sonra tabela neyi gösterir, hep birlikte bakarız" ifadelerini kullandı. 
Sarı - Kırmızılı yöneticiler, bugünkü Ankaragücü karşılaşmasında tribünlerin dolmasını beklediklerini vurguladılar. 

Rakibi ezberlediler 

Galatasaray, Ankaragücü maçı öncesinde dün yapılan antrenmanın ardından Florya Tesisleri'nde kampa girdi. Teknik Direktör Hagi, günün büyük bölümünü televizyon başında geçirirken, rakibin daha önce oynadığı kasetleri izledi. Rumen hoca daha sonra futbolcularıyla toplantı yapıp, Ankaragücü'nün eksik noktalarını tek tek anlattı. Sarı-Kırmızılı teknik adamın, "Savunma güvenliğini elden bırakmayın" uyarısı yaptığı bildirildi. 
Galatasaray'da Ankaragücü maçı öncesinde Hakan Ünsal dışında sakat futbolcu bulunmuyor. Hagi, son haftaların formsuz ismi Ribery'yi ilk on birde oynatma konusunda kararsız. Tüm oyuncuları kampa alan genç çalıştırıcı bu konudaki son kararını maç saatinde vermeyi planlıyor. 

Sarı kart alarmı 

Zirve yarışında son haftalara girilirken kadro krizi yaşamak istemeyen Galatasaray'da sarı kart sınırında olan futbolculara uyarı geldi. Haftalardır risk altında sahaya çıkan Mondragon'un yanı sıra savunmanın önemli ismi Tomas ile Conceiçao'nun da üçer sarı kartlı olması Hagi'yi endişelendiriyor. Rumen teknik adam, üç oyuncusuyla görüşme yaparak önümüzdeki hafta yapılacak olan Gençlerbirliği maçı öncesinde ceza almamalarını istedi. 

Derbi için promosyon 

Galatasaray Yönetimi, 11 Mayıs'taki Fenerbahçe finali öncesinde bilet satışlarını hızlandırabilmek için kolları sıvadı. Sarı - Kırmızılılar, derbi maçı için bilet alan taraftarlara, önümüzdeki hafta oynanacak Gençlerbirliği sınavında yüzde 50'lik indirim yapılacağını bildirdi. Bu girişimin ardından Galatasaray taraftarının biletlere ilgisinin artıp atmayacağı merakla bekleniyor. 

'Daha iyi olmalıyım' 

Ara transfer döneminde Çanakkale Dardanelspor'dan alınan Hasan Kabze, Galatasaray'daki yarım devrelik performansını yetersiz buldu. Genç yıldız, "Galatasaray'da oynadığım futbolla Çanakkale'de oynadığım futbol arasında çok büyük fark var. Orada kendime çok fazla güveniyordum. Rahatça sorumluluk alabiliyordum. Galatasaray'da daha iyi olmam gerektiğini biliyorum" dedi. 


</TEXT>
</DOC>
