<DOC>
<DOCNO> 304121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur08.html </URL>
<DATE> 2005/01/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bomba imha komedisi 
</HEADLINE>
<TEXT>

     Yaşar ANTER DHA 

BODRUM'da Kaymakamlık binası yakınına bırakılan şüpheli çanta, bomba imha uzmanı tarafından yeterli önlem alınmadan, çıplak elle kontrol edilip çöpe atıldı. Yaz aylarında ses bombasının patladığı, patlamamış C4 tipi patlayıcının bulunduğu Bodrum'daki imha komedisine tanık olanlar şaşkınlıklarını gizleyemezken, Cumhuriyet Başsavcısı Berkant Karakaya, o hakkında soruşturma açtı. 
     Neyzen Tevfik Caddesi'nde, Hükümet Konağı'na 50 metre uzaklıktaki Neyzen Tevfik Heykeli yanına dün saat 11.00 sıralarında bırakılan sırt çantasını görenler polise haber verdi. Emniyet Müdürü Yılmaz Özden'in talimatıyla olay yerine gelen bomba imha ekibi yeterli güvenlik önlemi almadan şüpheli çantaya müdahale etti. Olay yerine gelen 10 sivil ve 15 resmi polis bomba uzmanının çalışmasını seyretti. 
     Emniyet şeridi tam olarak çekilmeden, vatandaşlar olay yerinden uzaklaştırılmadan, koruyucu giysisini giymeden, çıplak elle çantayı inceleyen bomba uzmanı 38 yaşındaki Recep Özdin, çevrediki meraklı kalabalığın şaşkın bakışları arasında şüpheli çantanın orta gözünü açıp baktı, boş olduğunu görünce götürüp çöp bidonuna attı. 
     Bomba uzmanı Recep Özdin, kendisine çantada ne olduğunu soran gazetecilere "Bunu siz tezgahladınız değil mi '' diye çıkıştı. 
     Yaşananları gazetecilerden öğrenen Bodrum Cumhuriyet Başsavcısı Berkant Karaya, polisin ve bomba uzmanının şüpheli pakete yaklaşımının doğru olmadığını belirtti. Karakaya, "Bu şüpheli çanta, artniyetli veya terörist kişilerin yemlemesi olabilir. Polisin şüpheli paket ya da çanta üzerine olan tepkisini ölçmeye çalışıyor olabilirler. Bu nedenle en küçük bir şüphe duyulması halinde bile çanta veya pakete, bomba ekipleri ve bomba uzmanının teknolojinin tüm olanaklarını kullanarak müdahale etmesi gerekir. Böylece kamuyu rahatlatmalı, artniyetli kişilere gözdağı vermeli'' dedi. 
     Başsavcı Karakaya, polisin kendi can güvenliğini ve kamunun can ve mal güvenliğini tehlikeye atacak davranışta bulunmaması gerektiğini belirterek, "Bu olayı soruşturacağım. Çantanın da incelemeye alınması gerekirdi'' diye konuştu. 
     
</TEXT>
</DOC>
