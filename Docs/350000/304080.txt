<DOC>
<DOCNO> 304080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy25.html </URL>
<DATE> 2005/01/06/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
SSK hastanaelerinin devri yasa tasarısı görüşülüyor 
</HEADLINE>
<TEXT>

     TBMM Genel Kurulu'nda, SSK hastanelerinin Sağlık Bakanlığı'na devrini öngören yasa tasarısının bir maddesi daha kabul edildi. 
     Tasarının devredilen sağlık birimlerinde çalışan personel ile ilgili düzenleme getiren maddesi üzerinde yapılan görüşmelerde tartışma yaşandı. 
     CHP İzmir Milletvekili Oğuz Oyan, tasarının sadece Anayasa'ya değil, insan haklarına da aykırılık içerdiğini savunarak, SSK hastanelerinin devrini özelleştirmeye benzetti. 
     Balıkesir SEKA Fabrikası'nın, ''Başbakan Erdoğan'ın dünürü, Yeni Şafak Gazetesi'nin sahibi Albayraklar'a satıldığını'' ifade eden Oyan, SSK hastanelerinin devrinin de ''özelleştirme mantığı ile yapıldığını'' ileri sürdü. 
     Oyan'ın sözlerine, Ak Parti'li milletvekilleri tepki gösterirken, Grup Başkanvekili Faruk Çelik, muhalefetin ''muhalefet yapmasına saygı duyduklarını'' belirterek, Oyan'ın sözlerinin iftira olduğunu, ''Başbakan Erdoğan ile Albayraklar arasında dünürlük veya akrabalık bağının bulunmadığını'' söyledi. 
     CHP'li Oğuz Oyan da burada yapılan uygulamanın, ''özelleştirmenin nasıl peşkeşe dönüştüğünü'' gösterdiğini ifade ederek, ''burada varsa SSK'da da var demektir. Özelleştirmeler, sizin döneminizde, eskiden daha fazla peşkeşe ve talana dönüşmüştür'' diye konuştu. 
     Çelik, bu sözler üzerine, Oyan'dan iddiasını ispat etmesini, aksi takdirde, ''iftirada bulunduğunu ifade ederek özür dilemesini'' istedi. 
     
     BAKAN'IN KONUŞMASI 

     Sağlık Bakanı Recep Akdağ da milletvekillerinin madde üzerinde görüş ve eleştirilerini yanıtlarken, yapılan düzenlemenin Anayasa'ya, mülkiyet hakkına ve çalışanların özlük haklarına aykırılık içermediğini söyledi. 
     Bu düzenleme ile vatandaşlara ''çok daha geniş bir yelpazede hizmet sunulacağını'' ifade eden Akdağ, partilerinin isminde olduğu gibi adaleti ve kalkınmayı ön planda tuttuklarını ifade etti. 
     
     DEVREDİLEN BİRİMLERİN PERSONELİ 

     Tasarı'nın kabul edilen 5. maddesine göre, devredilen sağlık birimlerinde sürekli işçi kadrolarında çalışan personel, devir tarihi itibariyle kadroları ile Sağlık Bakanlığı'na devredilecek. Sağlık Bakanlığı'na geçmek istemeyen işçilerin kanuni hakları ödenerek Kurum ile ilişikleri kesilecek. 
     Bakanlığa devredilen sağlık birimlerinde, 15 Ekim 2004 tarihinde 657 sayılı Devlet Memurları Kanunu'na tabi olarak çalışan memurlar, devir tarihi itibariyle kadroları ile Sağlık Bakanlığı'na devredilecek. Bu personelin maaş ve özlük haklarında bir kayıp olmayacak. 
     Devredilen kadro unvanlarından Sağlık Bakanlığı'nca ihtiyaç duyulmayan kadro unvanlarında çalışan personel, durumlarına uygun diğer kadrolara atanacaklar. Bu çerçevede ihtiyaç duyulan kadro değişiklikleri 190 sayılı KHK'nın 9. maddesinin son fıkrası hükmü uygulanmaksızın anılan KHK hükümleri uyarınca yapılacak. 
     Devredilen sağlık birimlerinde çalışan sözleşmeli personel de mevcut pozisyon unvanları dikkate alınarak devir tarihi itibarıyla 657 sayılı Devlet Memurları Kanunu'nun 4'üncü maddesinin B fıkrası hükmü uyarınca istihdam edilmek üzere Sağlık Bakanlığı'na devredilecek. 
     Sağlık birimlerinde çalışanlardan ve kanunda belirtilen personel ile SSK'nın satın alacağı sağlık hizmetlerinin provizyon, fatura kontrol ve ödeme işlerinde çalıştırılmak üzere SSK Başkanlığı'nın önerisi, Çalışma ve Sosyal Güvenlik Bakanı'nın onayı ile tespit edilen personel, Sağlık Bakanlığı'na devredilmeyecek. 
     Devredilen personele devir tarihinden sonra yapılması gereken aylık veya ücret ödemeleri Sağlık Bakanlığı'nca yapılacak ve bu ödemeler hakkında kurumlar arasında herhangi bir hesaplaşmaya gerek olmayacak. 
     
     TASARININ 2 MADDESİ DAHA KABUL EDİLDİ 

     TBMM Genel Kurulu'nda, SSK hastanelerinin Sağlık Bakanlığı'na devrini öngören yasa tasarısının 2 maddesi daha kabul edildi. 
     Tasarının kabul edilen 3. maddesi, bakanlık, kamu kurum ve kuruluşları ile sağlık birimlerini tanımlıyor. 
     ''Sağlık Birimlerinin Bakanlığa Devri'' başlıklı 4. madde ise kamu kurum ve kuruluşlarına ait tüm sağlık birimlerinin, SSK'ya ait olanların ise rayiç bedeli karşılığında Sağlık Bakanlığı'na devrini düzenliyor. 
     Madde üzerinde verilen önergenin kabul edilmesiyle SSK hastanelerinin devir bedeli için 10 yıllık süre getirilirken, devir işlemini yapacak komisyon da 4 kişiye çıkarıldı. 
     Sağlık Bakanı Recep Akdağ, milletvekillerinin madde üzerindeki soru ve eleştirilerini yanıtlarken, tasarı ile sadece SSK'nın değil, tüm kamu kuruluşlarının sağlık birimlerinin devredildiğini hatırlattı. 
     Sağlık kurumlarının tek merkezde toplanmasıyla etkili ve verimli çalışma sağlanacağını, hastanelerde standart birliğine gidilebileceğini belirten Akdağ, sağlık harcamalarının kontrolsüz artışının da önüne geçileceğini söyledi. 
     SSK'nın mallarına ilişkin, Anayasa Mahkemesi'nin, ''SSK'nın malları devlet malı niteliğindedir'' kararını okuyan Akdağ, ''Bunda anlaşılmaz bir şey var mı '' diye sorduktan sonra, aynı hükmü tekrar okudu. 
     Akdağ, bakanlığının ve hükümetin ''el koyma'', '' hukuksuzluk'' gibi kavramlarla itham edilmesini üzüntüyle karşıladığını ifade etti. 
     
     ELEŞTİRİ 

     Tasarının 4. maddesi üzerinde söz alan CHP Niğde Milletvekili Orhan Eraslan, SSK'nın özel hukuka tabi olduğunu belirterek, bu kurumun mallarının kanunla satılmasının, herhangi bir kişinin malının satılmasından farklı olmadığını iddia etti. 
     Tasarının devirle ilgili hükümlerinin ulusal ve evrensel hukuk ilkelerine uymadığını ve Anayasa'ya aykırı olduğunu öne süren Eraslan, ''Hukuka aykırı olarak SSK mallarına el koyuyorsunuz'' dedi. 
     Eraslan, Sağlık Bakanı Akdağ'ın, Anayasa Mahkemesi'nin kararını okuduğunu hatırlatarak, ''Sayın Bakan değil üç, 33 kez de okusa anlamayacak. Okuduğu karar, benim görüşümü doğruluyor. SSK, özel hukuka tabidir. Ben hukukçu olarak kimseye reçete yazmıyorum. Sayın Bakan da benim hukukçu kimliğime saygı duysun'' diye konuştu. 
     
</TEXT>
</DOC>
