<DOC>
<DOCNO> 309585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy25.html </URL>
<DATE> 2005/01/26/ </DATE>
<TIME> 20.34 </TIME>
<AUTHOR>  </AUTHOR>
<HEADLINE>
CHP'de olağanüstü kurultaya doğru... 
</HEADLINE>
<TEXT>

     CHP'de 13. Olağanüstü Kurultay'a iki gün kala muhaliflerin ''tek aday'' üzerinde uzlaşmaya yönelik girişimleri de hızlandı. İstanbul milletvekili Zülfü Livaneli, bu çerçevede Hasan Fehmi Güneş ve eski genel sekreterlerden Ertuğrul Günay ile biraraya geldi. 
     Alınan bilgiye göre, Livaneli, Şişli Belediye Başkanı Mustafa Sarıgül ile görüşmesinin ardından bazı muhaliflerin ortak aday olarak önerdiği İstanbul milletvekili Hasan Fehmi Güneş ile görüştü. Livaneli daha sonra da Ertuğrul Günay ile biraraya geldi. Şişli Belediye Başkanı Mustafa Sarıgül'ün ise bazı muhalif il başkanlarıyla değerlendirme yaptığı öğrenildi. 
     Ertuğrul Günay, AA muhabirinin temaslarla ilgili sorularını yanıtlarken, ortak aday arayışlarında gelinen noktanın şu anda ''pek umut verici olmadığını'' söyledi. Arayışların başarıya ulaşıp ulaşmayacağı konusunda Sarıgül'ün yaklaşımının önem taşıdığına dikkati çeken Günay, şunları kaydetti 
     ''Bizim tek adaydan kastımız, herkesin katkı yapacağı, birikimli, partiye emek vermiş, sinerji yaratacak bir isim. Eğer kurultaya Baykal ve Sarıgül ikileminde gidilirse daha sonra ortaya çıkacak bu sıkıntılardan biz sorumlu olmayız. Biz CHP'yi korumak için parti bölünme, dağılma, aşınma, kimlik yitirme gibi yeni sorunlar yaşamasın diye şu ana kadar özveriyle elimizden geleni yaptık. 
     Görüşmemiz sırasında Livaneli'nin yaklaşımı son derece mantıklıydı. Özveriye hazır olduğunu ancak Sarıgül'ün de Baykal'ın da aday olduğu bir ortamda kendi adaylık gerekçesinin de aynen devam edeceğini söyledi.'' 
     
</TEXT>
</DOC>
