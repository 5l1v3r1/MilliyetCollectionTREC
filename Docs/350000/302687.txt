<DOC>
<DOCNO> 302687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/ekonomi/eko06.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yıla eylemle girdiler 
</HEADLINE>
<TEXT>



SEKA İzmit İşletmesi'nin kapatılmasını protesto etmek için işyerini terk etmeyen SEKA çalışanları, yeni yıla fabrikada girdi. 
Selüloz - İş Sendikası Genel Başkanı Ergin Alşan, SEKA işletmesinin yemekhanesinde yeni yılın ilk dakikalarında, işyerini terk etmeyen işçilere hitaben yaptığı konuşmada, 1934 yılında temeli atıldıktan 2 yıl sonra üretime başlayan fabrikanın kapatılmasının çok yanlış bir karar olduğunu belirterek, 2005 yılında kararın değişeceğine inandıklarını söyledi. 
Alşan, şunları kaydetti 
"Yeni yıldan çalışanlar olarak beklentilerimiz çok büyük. Birileri sıcak evlerinde yeni yılı kutlarken biz çalışanlar ekmeğimize sahip çıkmak için işyerimizi terk etmiyoruz." 23 yıllık SEKA çalışanı Erdoğan Külah da, yeni istihdam alanlarına ihtiyaç varken, çalışan bir işyerinin kapatılmasına bir anlam veremediğini belirtti. 


</TEXT>
</DOC>
