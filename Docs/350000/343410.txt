<DOC>
<DOCNO> 343410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur15.html </URL>
<DATE> 2005/05/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Şüpheli çantayı yere atarak kontrol etti 
</HEADLINE>
<TEXT>

     Ufuk AKTUĞ İSKENDERUN Hatay , DHA 

      HATAY'ın İskenderun İlçesi'nde bir banka önünde bırakılan ve çevrede korku yaratan el çantasını kontrol etmek için çağırılan bomba imha uzmanı polis memuru, çantayı sopayla kaldırıp yere atarak kontrol etti. 
     Olay, dün saat 22.30'da Atatürk Caddesi'ndeki Merkez Bankası önünde meydana geldi. Banka önünde bırakılan çantayı fark edenler, bomba şüphesiyle polise ihbarda bulundu. İlçe Emniyet Müdürlüğü'nde görevli ekipler, olay yerine geldikten sonra bomba imha uzmanını istedi, ancak, bomba ihtimaline karşı çevre güvenliği alınmadı. Bir polis de çantanın yanına kadar gelerek, içinde ne olduğunu anlamak için eğilip sağını solunu kontrol etti. Bu sırada birçok kişinin çanta yakınından hiçbir engelle karşılaşmadan geçmesi de şaşkınlık yarattı. 
     Kısa süre sonra olay yerine gelen bomba imha uzmanı polis memuru ise özel kıyafetlerini giymeden çantayı kontrol etti. Adı açıklanmayan uzman polis, elindeki 1.5 metre uzunluğundaki sopayı çantanın kulpuna takarak kaldırdı. Yaklaşık 25 santim kaldırdığı çantayı ters çevirerek yere fırlattı. Tehlikeli olabilecek bu yöntemle yapılan kontrolün ardından çantada bomba olmadığı anlaşıldı. 
     
</TEXT>
</DOC>
