<DOC>
<DOCNO> 331036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun24.html </URL>
<DATE> 2005/04/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Rusya'da karlar eriyince evsizlerin cesetleri ortaya çıkıyor 
</HEADLINE>
<TEXT>

     MOSKOVA, DHA 

      RUSYA'da baharın gelişiyle birlikte karlar erimeye başlarken, kışın ölüp kar altında kalan evsizlerin cesetleri de bir bir gün ışığına çıkıyor. 
     Genellikle kimlikleri tespit edilemeyen bu cesetlerin daha çok evsizlere, hayat kadınlarına, sokakta yaşayan alkoliklere ve çalışmak için eski Sovyet ülkelerinden Rusya'ya gelen işçilere ait olduğu belirtiliyor. Bu aylarda kar altından çıktıkları için, Moskova sokaklarında bulunan cesetler 'kardelen' olarak adlandırılıyor. 
     
     YILDA 3 BİN 304 İSİMSİZ CESET GÖMÜLÜYOR 
     Özellikle başkent Moskova'da 'büyük bir sosyal trajedi' haline geldiği belirtilen ölüm olayları kapsamında geçen yıl sadece başkentte 3 bin 304 cesedin teşhis edilemeden gömüldüğü belirtiliyor. Resmi kayıtlara göre bunların büyük çoğunluğu da karların erimesiyle birlikte ortaya çıkan 'kardelenlerden' oluşuyor. 
     
     MEZARLIKTA YER KALMADI 
     Ölümle ilgili polis soruşturması bitene kadar ölen kişinin kimliği belirlenemediyse, ceset Moskova'daki Perepeçinski mezarlığına gömülüyor. Halen buradaki isimsiz mezarlar 7 hektarlık bir alanı kaplıyor. 2000 yılından bu yana Perepeçinski'ye gömülen isimsiz cesetlerin sayısı 15 bin 495'e ulaştığından mezarlıkta boş yer kalmadığı belirtiliyor. Yeni mezarlar için yer açmak isteyen yetkililer ise, buradaki 5 yılını 'dolduran' isimsiz cesetlerin kalıntılarını yakıp, küllerini de özel olarak açılacak bir parka gömmeye karar verdi. 
     
</TEXT>
</DOC>
