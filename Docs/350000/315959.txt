<DOC>
<DOCNO> 315959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/spor/axspo03.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan tahtını teslim etti 
</HEADLINE>
<TEXT>


Şükür, Sociedadlı Nihat'ın, kendisinden sonra milli takımda "Golcü" sıfatını taşıyabileceğini söyledi 


'İnanılmaz bir olay' 
MİLLİ Takımımız'ın tarihindeki en golcü ismi Hakan Şükür, Real Sociedad'tan Nihat Kahveci'nin "Golcü" sıfatını artık kendisine yakıştırması gerektiğini belirtti. Nihat'ın, kendisinden sonra milli takımdaki golcü kimliğini taşıyabilecek bir futbolcu olduğunu söyleyen Hakan, "İspanya'da böylesine performası sergilemek, 13 gol atıp, dünya yıldızlarını geçmek inanılmaz bir olay. Bu yaşta, böylesi bir başarıyla tekrar Türkiye'ye dönmesi normal olmaz" diye konuştu. 

'En büyük hayalim' 
DEPREMZEDELER yararına Barcelona'nın Nou Camp Stadı'nda oynanan maçta da görev yapan Hakan Şükür, bu tür yardım organizasyonlarının artarak devam etmesini ve yardım maçlarının Türkiye'de de oynanmasını istediğini belirtti. Hakan şöyle devam etti "En büyük hayalim, Türkiye'de dünyaca ünlü futbolcuları bir araya getirip, yardım amaçlı veya şov amaçlı bu tür maçları oynamak. Bu konuda UEFA Temsilcimiz Şenes Erzik'ten büyük yardım ve destek bekliyoruz." 

'Dünyaca tanınıyorum' 
HAKAN Şükür, yardım maçında İtalya'daki arkadaşları Toldo, Nakata ve Teknik Direktör Marcello Lippi ile de hasret giderdi. Bu maçın kadrosuna çağrıldığı için çok mutlu olduğunu dile getiren Hakan Şükür, "Dünyaca tanınan futbolcu olduğum için bu organizasyona çağırıldım. Zaten UEFA'nın 3-4 ay önce belirlediği son 50 yılın en iyi 50 futbolcusu arasına girdim ve ödül aldım. Bu organizasyona katıldığım için inanılmaz mutlu ve gururluyum" dedi. 

Aslan uzaktan kumandalı 

Song, Hagi ile adeta telepati kurduklarını söyledi, "Beynimize o kadar işlemiş ki, her hareketimizde Acaba o ne der diye düşünüyoruz" dedi 

MEHMET ÇİFTÇİ 

'Herkese nasip olmaz' 
HAKAN Şükür ile birlikte Dünya Karması maçı için İspanya'ya giden Song, Galatasaray'ın 100. yılında kesinlikle şampiyon olacağını söyledi. Kamerunlu oyuncu, "Neden bu kadar eminsin " sorusuna ise, Hakan'ı göstererek yanıt verdi "İşte gerekçesi, onun golleri bizi şampiyon yapacaktır." Yeni takım arkadaşı Ribery'i de öven Song, "Galatasaray gelecek için büyük yatırım yaptı. O da burada mutlu olmalı. Çünkü bu forma, bu yaşta herkese nasip olmuyor" dedi. 

Hagi'nin disiplini 
SONG, Hagi'nin de mükemmel bir hoca olduğunu ifade etti. Rumen teknik adamın, futbolcularının her şeyiyle ilgilendiğini belirterek, şunları söyledi "İnanın ki Hagi'nin disiplinini, onun olmadığı her yerde yaşıyoruz. Beynimize öylesine girmiş ki, yaptığım her harekette içimden, 'Acaba bunu Hagi görür, hisseder mi ' diye düşünüp, ona göre hareket ediyorum. Sanki futbolcularla Hagi arasında telapati var. Bizi uzaktan kumanda ediyor." 

Florya'yı inletti 

ERHAN TELLİ 

Sakaryaspor hazırlığı 
SAKARYA maçına hazırlanan Galatasaray'da Teknik Direktör Hagi, dünkü antrenmanda, bağırışıyla Florya'yı inletti. Sabah yapılan çift kale maçında, savunma, orta saha ve forvet elemanlarının, birbirlerinin bölgesine geçmesini istemeyen Rumen hoca, hata yapanlara avazı çıktığı kadar bağırdı. Antrenman boyunca neredeyse dakikada bir oyunu kesen Rumen hoca, hata yapanları tek tek azarladı. 

'5 saniyede işi bitirin' 
OYUNCULARINA istediği oyun şeklini uygulatmaya çalışan Hagi, "Sizden daha hızlı oynamanızı istiyorum, sallanıp duruyorsunuz. Uzun toplarla çabuk çıkın. Rakibe pres şansı tanımayın. Atak 5 saniyede yapılır ve sonuçlandırılır. 5 saniye de golü atın, oyalanıp top kaptırmayın" diye konuştu.Çalışmaya, Dünya Karması maçına katılan Hakan Şükür ve Song ile belindeki ağrıları artan Ergün katılmadı. 

Hagi'ye ödül 

IŞIK Sigorta tarafından düzenlenen yarışmada Eylül ayının en iyi teknik direktörü seçilen Hagi, dün ödülünü aldı. Rumen hoca, "Bu başarıyı ben tek başıma değil, futbolcularla birlikte kazandım" diye konuştu. Törene, Futbol Şube Sorumlusu Fatih Gökşen de katıldı. 

'İyi günler yakında' 

GALATASARAY divan kurulu toplantısı dün yapıldı. Toplantıda konuşan Başkan Özhan Canaydın, iyi günlerin yakında olduğunu belirterek, "10 gün içinde yapılacak mali genel kurulumuzda güzel haberler de vereceğiz. Seyrantepe projesi ince uzun bir yol, bütün aşamaları Galatasaray lehine aşılmaktadır. Riva ve Kalamış ile ilgili de çalışmalarımız sürüyor" dedi. 


</TEXT>
</DOC>
