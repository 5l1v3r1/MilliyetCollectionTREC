<DOC>
<DOCNO> 345838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas23.html </URL>
<DATE> 2005/05/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Baoema, Dünya Müziği Günleri'nde Akbank Kültür Sanat Merkezi'nde... 
</HEADLINE>
<TEXT>

     Temelini küçük Afrika köylerinin müziğinden alan Baoema ritm, huzur ve mutluluk dolu, aynı zamanda geleneksel ve modern etkilere açık zengin müziğiyle Akbank Kültür Sanat Merkezi’nde caz severlerle buluşuyor. 
     Topluluğun vokalisti Basile Maneka, Kongo müziği üzerine uzman. Sadece vokalist olarak değil, besteci, perküsyoncu ve hikaye anlatıcı olarak da ünlenen Maneka’nın şarkılarında kaynaştırdığı armoni, ritim, melodi ve hikaye anlatımı seyirciyi cezbediyor. 
     Kongolu şarkıcı, besteci, gitarist ve perküsyoncu Basile Maneka, Senagalli çok ünlü ritm ustası ve Avrupa’da bir çok dünya müziği festivallerinde yer almış Dramane Diarra, Hollandalı gitarist Marcello Roosenstein ve Afrikalı basçı Oeds Bouwsma’dan oluşan Baoema topluluğu bugün saat 20 00’de AKSM’de olacak. 
     Topluluğun Batı Avrupa tarzında yaptığı rumba, basçı Bouwsma’nın caz birikimi, gitarist Roosenstein’in funk-füzyon deneyimi ile zenginleşiyor. 
     Baoema’nın bugün saat 16 00’da yapacağı workshop izleyicilere ücretsiz olarak açık olacak. 

     
</TEXT>
</DOC>
