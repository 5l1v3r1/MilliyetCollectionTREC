<DOC>
<DOCNO> 306225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur30.html </URL>
<DATE> 2005/01/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Topbaş Depremzedelere 100 bin dolar ve bir maaşımı bağışladım 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Güney Asya'daki deprem ve tsunami felaketinin yaşandığı bölge için yardım kampanyası başlattıklarını bildirdi. 
     Topbaş, Crowne Plaza Oteli'nde düzenlediği basın toplantısında, İstanbul Büyükşehir Belediyesi'nin, Kızılay'ın organizasyonunda deprem bölgesine gönderdiği ekibin raporu ve yapılacak yardım çalışmaları hakkında bilgi verdi. 
     Ekiplerinin verdiği bilgiye göre, bölgedeki hasarın Gölcük'ün 36 kat büyüklüğünde olduğunu ve aradan 15 gün geçmesine karşın sokakların hala cesetlerle dolu olduğunu, halkın birçoğunun sokaklarda kaldığını, kayıp çocukların bulunduğunu, dünyanın dört bir yanından bölgeye yardım gitmesine karşın koordinasyonsuzluk ve bölgenin genişliği nedeniyle yardımların dağıtım ve kontrolünün yapılamadığını anlatan Topbaş, şu anda sıkıntıların had safhada olduğunu söyledi. 
     Topbaş, bölge halkının İstanbul'dan yardım beklediğini belirterek, Büyükşehir Belediyesi olarak bölgeye ayni yerine nakdi yardımın yanı sıra, çalışmaları organize edecek ekip göndermeye karar verdiklerini bildirdi. 
     Sağlık, gıda, altyapı ve enkaz kaldırma çalışmaları yapacak 15 kişilik uzman ekiplerinin 17 Ocak Pazartesi günü bölgeye gideceğini ifade eden Topbaş, ekibin ağırlıklı olarak Açe'de çalışma yapacağını kaydetti. 
     Kadir Topbaş, bu çalışmaların yürütülebilmesi için maddi desteğe ihtiyaç olduğunu ve bunu karşılamak amacıyla İstanbul Valiliği'nden izin alarak ''yardım kampanyası'' başlattıklarını dile getirerek, sözlerini şöyle sürdürdü 
     ''İstanbullular'dan, deprem bölgesine yardım için maddi destek bekliyoruz. Dost kara günde belli olur. Eğer siz şimdi yardım yapmazsanız, yardıma muhtaç olduğunuz zaman da kimse size yardım yapmaz. Bizim oraya ciddi destek vermemiz gerekiyor. Bunun için Vakıflar Bankası'nda 'Asya Depremi Yardım Hesabı' açtık. Bir kuruş dahi olsa, herkesin bu kampanyaya katılımını bekliyoruz.'' 
     
     ''3 TRİLYON 250 MİLYAR LİRA YARDIM'' 
     Topbaş, kampanyaya 100 bin dolar ve bir maaşı ile katıldığını anlatarak, yardımların Türk Lirası, Dolar veya Euro olarak yapılabileceğini anlattı. 
     İETT'nin yardım amacıyla başlattığı ''Bir kontör de siz alın'' kampanyası çerçevesinde kendisi için hazırlanan 5 milyar lira değerindeki 5 bin kontörlük Akbil'i de satın alarak destek veren Topbaş, Büyükşehir Belediyesi'nin yardım kampanyasına İETT'nin 2 bin 200 otobüsünün bir günlük geliri olan 1.5 trilyon lira 1 milyon 500 bin YTL , özel halk otobüslerinin 1500 otobüsüyle 1 trilyon lira 1 milyon YTL , İstanbul Büyükşehir Belediyesi işçi ve memurlarının 250 milyar lira 250 bin YTL , İstanbul Büyükşehir Belediye İştirakleri'nin de 500 milyar lira 500 bin YTL olmak üzere toplam 3 trilyon 250 milyar lira 3 milyon 250 bin YTL katkıda bulunduğunu söyledi. 
     Topbaş, halkın katkılarıyla birlikte yardım miktarının 5 trilyon lirayı aşmasını beklediklerini belirtti. 
     Uluslararası Birleşik Kentler ve Yerel Yönetimler Birliği'nin UCLD 15 Ocak Cumartesi günü, birlik başkanı olan Paris Belediye Başkanı'nın ev sahipliğinde yapacağı toplantıda da, felaket bölgesine yapılacak yardım konusunu ele alacağını anlatan Topbaş, kendisinin de bu toplantıya katılmak üzere yarın Paris'e gideceğini bildirdi. 
     İstanbul Büyükşehir Belediye Başkanı Kadir Topbaş, daha sonraki bir tarihte de, deprem ve tsunami felaketinin gerçekleştiği bölgeye gideceğini sözlerine ekledi. 
     
</TEXT>
</DOC>
