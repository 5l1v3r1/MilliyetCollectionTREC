<DOC>
<DOCNO> 315459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo01.html </URL>
<DATE> 2005/02/15/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Kar cezası şok etti 
</HEADLINE>
<TEXT>

     Geçtiğimiz pazar günü Akseki Stadı'nda oynanması gereken Akseki Aromaspor-Aliağa Belediyespor arasındaki 3. futbol ligi 4. grup futbol müsabakasının sahanın karla kaplı olması nedeniyle ertelenmesi sonucu, Türkiye Futbol Federasyonu tarafından Akseki Aromaspor'a hükmen 3-0 mağlubiyet cezası verildiği bildirildi. 
     Yazılı bir basın açıklaması yapan Akseki Aromaspor Kulübü yöneticileri, Akseki Aromaspor'a haksızlık yapıldığını, Türkiye'de aynı gün birçok profesyonel lig maçlarının ertelenmesine rağmen Akseki Aromaspor'a ceza verilmesini anlayamadıklarını belirttiler. 
     Yapılan açıklamada, şu ifadelere yer verildi 
     ''6 Şubat 2005 günü oynanacak maçtan önce oluşan yoğun kar yağışı nedeniyle belediye ekipleri 4 Şubat'tan itibaren sahada bulunan yaklaşık 40 santimetrelik karı temizledi. Ancak yoğun yağış nedeniyle bu da yetersiz kaldı. Karın fazla oluşu nedeniyle hakem tarafından maç bir gün sonrasına ertelendi. İkinci erteleme günü ise hava sıcaklığının eksi derecede olması sebebiyle don yaptı ve bu nedenle saha ikinci ertelemeye yetiştirilemedi. 
     Bunu gerekçe gösteren Federasyonumuz, kulübümüzü hükmen mağlup ilan etmiştir. Türkiye'de aynı gün birçok futbol müsabakasının kar nedeniyle ertelendiği, hatta İstanbulspor dahi sahada hiçbir şekilde kar temizleme çalışması yapmamasına rağmen Türkiye'de yalnızca Akseki Aromaspor'a ceza verilmesini anlamsız buluyoruz.'' Akseki Aromaspor yöneticileri, ''Elimizde bulunan kar temizleme çalışmalarını ve stad görüntü ve fotoğraflarını Tahkim Kurulu'na sunacağız. Burada bize yapılan haksızlığın ortaya çıkacağına inanıyoruz. Yanlışlığın Türkiye Futbol Federasyonu Tahkim Kurulu'ndan döneceğine inanıyoruz'' dediler. 
     
</TEXT>
</DOC>
