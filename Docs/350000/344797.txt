<DOC>
<DOCNO> 344797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sondun03.html </URL>
<DATE> 2005/05/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
New York'ta "Türk Günü Yürüyüşü" şenlikle sona erdi... 
</HEADLINE>
<TEXT>

     Türk-Amerikan Dernekleri Federasyonu TADF öncülüğünde bu yıl 24’üncüsü düzenlenen geleneksel Türk Günü Yürüyüşü sonrasında New York-Manhattan’daki Dag Hammarksjold Parkı’nda şenlik yapıldı. 
     Devlet Bakanı Beşir Atalay, New York ve çevresinden binlerce kişinin katıldığı şenlik öncesinde ABD’de yaşayan Türklere hitaben yaptığı konuşmada, günümüzün bir organizasyon çağı olduğunu vurgulayarak, ABD’deki Türk toplumunu daha da organize olmaya çağırdı. 
     Türk toplumuna Türkiye’deki son gelişmeler hakkında bilgi veren Devlet Bakanı Atalay, "Bugün artık huzur içinde yaşadığımız bir Türkiye var" dedi. 
     Hükümet olarak yurtdışında yaşayan vatandaş ve soydaşlarla daha ileri ve daha dinamik ilişkiler kurduklarını ve kurmaya devam edeceklerini ifade eden Atalay, "Sizlerin buralarda yaptığınız faaliyetlere destek oluyoruz ve olacağız. Diğer ülkelerde de bu tür etkinliklere katkı vermeye devam edeceğiz. Ama sizden beklediğimiz, aynen bugün olduğu gibi ve Amerika’da giderek geliştiği gibi, daha organize, daha birbirinden haberdar vatandaşlar ve soydaşlar olmanız" şeklinde konuştu. 
     "Yurtdışında güçlü topluluklar meydana getirmek zorundayız" diyen Atalay, şöyle devam etti 
     "Günümüz bir organizasyon çağıdır. Bugün hangi toplumlar daha organize ise o toplumlar daha etkili oluyor. Onun için bugün burada gördüğümüz bu birliktelik bizi çok mutlu etti. Gelecek yıl Mayıs ayında daha güçlü bir etkinlikte buluşmayı diliyoruz." Türk bayrakları, ABD’deki vatandaş ve soydaşların kırmızı-beyaz giysileri ile bir gelincik tarlasını andıran Dag Hammarksjold Parkı’nda kurulan sahnede Harbiye Askeri Müzesi Mehteran Bölüğü ve Türkiye’den gelen folklor ekiplerinin sunduğu gösteriler, New York’a akın eden binlerce katılımcı tarafından büyük coşkuyla izlendi. 
     Şenlik kapsamında birer konser vererek sevilen şarkı ve türkülerini seslendiren pop sanatçısı Ege ile ünlü Türk halk müziği sanatçıları Esat Kabaklı ve Zara, Türk-Amerikan toplumu mensuplarına bazen neşeli, bazen duygulu anlar yaşattı. Hiçbir ücret talep etmeden New York’ta sahne alan sanatçılara, şenliğin organizasyonunu yapan Türk-Amerikan Dernekleri Federasyonu’nun başkanı Ata Erim tarafından birer plaket verildi. 
     
</TEXT>
</DOC>
