<DOC>
<DOCNO> 332649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo33.html </URL>
<DATE> 2005/04/12/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Demirel Şikenin tarifi belirlensin, sonra yapanlar ortaya çıkarılsın 
</HEADLINE>
<TEXT>

     Basketbol Federasyonu Başkanı Turgay Demirel, '''Şikenin tarifi nedir, belirlensin, uzlaşılsın, bundan sonra yapanlar ortaya çıkarılsın'' dedi. 
     Türk sporunda şiddet, şike, rüşvet ve haksız rekabet iddialarının araştırılarak alınması gereken önlemlerin belirlenmesi amacıyla kurulan TBMM Araştırma Komisyonu, Basketbol Federasyonu Başkanı Turgay Demirel'i dinledi. 
     Turgay Demirel, komisyona bilgi verdikten sonra yaptığı açıklamada, şike tarifine hangi olayların girdiğinin belirlenmesi gerektiğini ifade ederek, ''O kadar çok konuda, o kadar çok olaya şike yakıştırması yapılıyor ki gerçek şike olayları arada kaynıyor'' diye konuştu. 
     Başkan Demirel, komisyona, sporda şiddet yasasının uygulanması konusunda yaptıkları çalışmalarla ilgili olarak bilgi verdiğini belirterek, şunları söyledi 
     ''Basketbolda uygulanan play-off sisteminin, şike benzeri bu tip olayları engellediğini ve bu sistem sayesinde tartışmaların yaşanmadığını komisyona ifade ettim. Tribünlerdeki şiddetle ilgili olarak ise futbolda olduğu gibi belli maçlar öncesinde her iki takım ve emniyet yetkilileri ile eşgüdüm toplantılarının yapılması konusunda ortak görüş birliğine varıldı.'' Başkan Demirel, komisyon üyelerine, bugün basına yansıyan 23 Ocak'ta oynanan Konya Selçuk Üniversitesi-Mersin Büyükşehir Belediyesi takımları arasındaki maçta şike yapıldığı şeklindeki haberle ilgili olarak da bilgi verdiğini sözlerine ekledi. 
     
</TEXT>
</DOC>
