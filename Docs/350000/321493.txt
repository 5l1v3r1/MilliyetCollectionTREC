<DOC>
<DOCNO> 321493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko27.html </URL>
<DATE> 2005/03/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Mey İçki Amacımız, ürünümüze bulaştırılan lekeyi temizlemek 
</HEADLINE>
<TEXT>

     Mey İçki Üst Düzey Yöneticisi CEO Galip Yorgancıoğlu, piyasadan 70 cl'lik ''Yeni Rakı''ların çekilerek tamamen imha edilmesiyle ilgili olarak, ''Amacımız sahteciler yüzünden Yeni Rakı'mıza bulaştırılmaya çalıştırılan bu lekeyi temizlemek'' dedi. 
     Yorgancıoğlu, 70 cl'lik Yeni Rakı'ların piyasadan toplanması ve 10 Mart'tan itibaren altın renkli kapaklı yenilerinin piyasaya sunulmasıyla ilgili bir basın toplantısı düzenledi. 
     Yeni Rakı'nın sahtecilik yoluyla taklit edilmesi suretiyle ortaya çıkan trajediyi önleme konusunda sorumluluk hissettiklerini ve Mey İçki olarak bu sorumluluğu ve görevi yerine getirmeye kararlı olduklarını kaydeden Yorgancıoğlu, şöyle konuştu 
     ''Yarından itibaren tüm Mey kamyonları Türkiye sathına yayılıyor. Bu seferki amaç her zamankinden farklı. Türkiye sathındaki 70'lik Yeni Rakı'ları toplamak için yola çıkacaklar. Milyonlarca 70'lik Yeni Rakı'yı imha etmek üzere topluyoruz. Çünkü insan sağlığı, insan hayatı bizim için çok önemli. Kesinlikle bizden kaynaklanan bir konu olmamasına rağmen, en küçük bir riski bu konuda göze alamayacağımız için gereğini yapıyoruz. Amacımız, sahteciler yüzünden Yeni Rakı'mıza bulaştırılmaya çalıştırılan bu lekeyi temizlemek.'' Yorgancıoğlu, 10 Mart Perşembe günü itibariyle kapağında ve boynunda seri ve üretim tarihleri olan, ihracatta kullandıkları altın renkli kapaklı Yeni Rakı'yı piyasaya sunacaklarını bildirdi. 
     Tüketicilerin şişenin boynu ve kapağındaki rakamlar ile seri numaraları karşılaştırarak ürünün orijinal olduğundan emin olabileceklerini ve rahatlıkla içebileceklerini belirten Yorgancıoğlu, Yeni Rakı ve diğer ürünlerin yüzde 100 güvenle içilebilmesi için aylar önce kalıcı çözümlere yönelik başlattıkları yatırımların kısa zamanda sonuca ulaşacağını ve bunu duyuracaklarını kaydetti. 
     
     ''KESİNLİKLE DEVLETİMİZDEN BİR YAPTIRIM GELMEDİ'' 
     Soruları da yanıtlayan Yorgancıoğlu, ''Kararı devletin tavsiyesiyle mi aldınız '' sorusunu, ''Bize kesinlikle devletimizden böyle bir yaptırım gelmedi. Bu, tamamıyla ürün ve marka sahibi olarak tüketicilerimizin sağlığını düşünerek en ufak bir riske mahal vermeden Yönetim Kurulu ve şirketimizce alınan bir karardır'' şeklinde yanıtladı. 
     Şu anda piyasada 3-5 milyon arasında gerçek Yeni Rakı bulunduğunu tahmin ettiklerini belirten Yorgancıoğlu, işin maliyetine ilişkin soruya ise ''Maliyetinin trilyonlarca lira olduğunu düşünüyoruz. Ama işin orasında değiliz. Buradaki olay rakamlar değil, insan sağlığı... Bizden kaynaklanmayan bir şey olmasına rağmen biz bu operasyonu gerçekleştireceğiz'' yanıtını verdi. 
     Yeni ürünler için biraz daha zamana ihtiyaç olduğunu dile getiren Yorgancıoğlu, ''Toplatılma ile sahte rakılar da gelecek mi '' sorusu üzerine, ''Olabilir. Bir yerde amaç da o. Piyasada ne varsa toplayacağız'' dedi. 
     Galip Yorgancıoğlu, toplatılan 70'lik Yeni Rakı'ların güvenlik güçleri ve vergi memurlarının denetiminde şişe kırılarak imha edileceğini söyledi. 
     Yorgancıoğlu, piyasaya sürülecek yeni ürünlerin kapağındaki ve boynundaki numaraların aynı olacağını, ihraç ürünlerinde kullanılan ve yan tarafında kabartmalı yazı bulunan kapakların üzerinde yine hologramlı şeffaf başlık olacağını belirterek, şimdiye kadar ihracatta kullandıkları altın renkli kapakların, baskılı kapak olduğunu ve taklit edilemeyeceğini savundu. 
     Ölüm olaylarının ardından Yeni Rakı satışlarında bir daralma yaşanıp yaşanmadığı sorusu üzerine de Yorgancıoğlu, ''Şu anda o konulara hiç bakmadık bile. Önümüzdeki günlerde grafiklerden rakamlar alınabilir'' diye konuştu. 
     
     ''VERGİLER, İŞİ CAZİP HALE GETİRMEMELİ'' 
     Galip Yorgancıoğlu, vergilere ilişkin bir soru üzerine de ''Biz ürünleri yüzde 100 güvenli hale getirmeye çalışıyoruz. 22.5 YTL olan bir üründe 15 milyon YTL vergi olduğu müddetçe, bu cazip olduğu müddetçe tabii ki biraz zor. Vergilerin bu işi cazip hale getirmemesi gerekiyor'' yanıtını verdi. 
     Ölüm olaylarından dolayı insanlardaki tedirginliği aşmak için yeni imaj çalışması yapıp yapmayacakları yönündeki soru üzerine de Yorgancıoğlu, insanlardaki tedirginliği kaldırmak için bu operasyonu gerçekleştirdiklerini söyledi. 
     Mey İçki Satış ve Dağıtım Direktörü Ümit Bayvas da öncelikle distribütör depolarındaki tüm ürünleri yarından itibaren geri çekeceklerini, onun yerine yeni üretilen ürünleri distribütör depolarına göndereceklerini belirtti. 
     Bayvas, ardından distribütörlerin, araçlarla tüm Türkiye'de 100 binin üzerindeki noktada tüm değişimleri birebir yapacaklarını ve işlemin toplam 10 günde tamamlanabileceğini bildirdi. 
     
</TEXT>
</DOC>
