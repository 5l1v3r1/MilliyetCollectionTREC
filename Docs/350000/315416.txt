<DOC>
<DOCNO> 315416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko39.html </URL>
<DATE> 2005/02/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Babacan Türkiye bahar havasını solumaya başlamıştır 
</HEADLINE>
<TEXT>

     Devlet Bakanı Ali Babacan, Türkiye'nin artık kriz, bunalım dönemlerini aştığını, yalancı baharlardan kurtulduğunu ve ekonomide gerçek bir bahar havasını solumaya başladığını söyledi. 
     Babacan, Koç Grubu'nca, TOFAŞ, Arçelik, Aygaz, Beko ve Ford bayilerinin katılımıyla TOFAŞ Fabrikası'nda düzenlenen ''Anadolu Buluşmaları'' toplantısında, Türkiye'nin uzun yıllar güvensizlik ve istikrarsızlığın neden olduğu kısır döngüyü yaşadığını bildirdi. 
     Bu süreç sonunda meydana gelen krizlerin etkilerinin hala çok taze olduğunu vurgulayan Babacan, buna rağmen özellikle 2005 yılı itibariyle yeni ve her zamankinden daha umutlu bir döneme girildiğini anlattı. 
     
     ''HER BİRİ DEVRİM NİTELİĞİNDE REFORMLAR YAPILDI'' 
     ''Bu istikrar ortamı kalıcı mıdır Türkiye bir bahar mı yaşamaktadır, yoksa yine yalancı bir baharın ortasında mıdır '' diye soran Babacan, AK Parti Hükümeti döneminde her biri devrim niteliğinde reformlar yapıldığını, ekonominin sağlam temellere oturtulduğunu, bu nedenle yaşanan gelişmelerin kalıcı olduğunu kaydetti, Babacan, Irak savaşı, İstanbul'da patlayan bombalar, Kıbrıs konusunda yaşanan gerilimlerin dahi ekonomiyi çok fazla etkilemediğine işaret ederek, aslında bütün bu olayların sağlam temeli olmayan bir ekonomi için tek tek kriz sebebi olduğunu vurguladı. 
     
     ''EKONOMİDE GERÇEK BAHAR HAVASI'' 
     Ekonominin iç ya da dış şartlara karşı, geçmişle kıyaslandığında çok daha sağlıklı bir yapıda olduğunu anlatan Babacan, şöyle konuştu 
     ''Kısacası Türkiye artık kriz, bunalım dönemlerini aşmış, yalancı baharlardan kurtulmuş ve ekonomide gerçek bir bahar havasını solumaya başlamıştır. Şunu çok açık ve net bir şekilde belirtmek isterim ki Türkiye'yi istikrarsızlık ve güvensizlik girdabına sevk edebilecek her türlü girişim ve uygulamadan hükümetimiz özen ve hassasiyetle uzak duracaktır. İki yıldır hep birlikte yaşadığımız güzel, sevindirici gelişmelerin gölgelenmesi, karartılması asla söz konusu olmayacaktır, buna izin verilmeyecektir. Ben açıkça söylüyorum, şu anda çok önemli bir fırsat yakalamış durumdayız. Bu fırsat, bir ülkenin tarihinde belki 20-20 senede bir defa ele geçer ya da geçmez. Bu fırsatı eğer biz bugün iyi kullanırsak, bu iş olur. Yoksa bu fırsatı kaçırırsak, onlarca yıl daha Türkiye, Allah korusun farklı ortamlara sürüklenebilir.'' 
     
     ''17 ARALIK, DÜNYA TARİHİ AÇISINDAN DA DÖNÜM NOKTASI'' 
     Babacan, 17 Aralık tarihinin çok önemli bir fırsat olduğunu, bunun sadece Türkiye değil, dünya tarihi açısından da dönüm noktası olduğunu anlatarak, şunları kaydetti 
     ''Özellikle 11 Eylül olaylarından sonra sorgulanmaya başlanan medeniyetler çatışması kavramı, Türkiye'nin AB süreciyle beraber artık konuşulmaz hale geldi. Eğer Türkiye gibi, nüfusunun yüzde 98'i Müslüman olan bir ülke Avrupa'nın evrensel, siyasi değerlerini benimseyip sindirebiliyorsa, demokratikleşme, insan hakları, özgürlükler konusunda Avrnupa standardına kendini getirebiliyorsa, demek ki artık Avrupa medeniyetlerin buluştuğu birlik ve global bir güç olacak.'' Babacan, Türkiye'nin AB müzakere süreciyle birlikte geri dönülemez bir sürece girdiğini ifade ederek, siyasi istikrarın bu dönemde daha da güçleneceğini vurguladı. 
     
</TEXT>
</DOC>
