<DOC>
<DOCNO> 321846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko49.html </URL>
<DATE> 2005/03/08/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İTO'da seçim maratonu yarın başlıyor... 
</HEADLINE>
<TEXT>

     İstanbul Ticaret Odası'nın İTO , meslek komiteleri ve meclis üyeleri seçimleri yarın yapılacak. 
     Dünya Ticaret Merkezi'nde yapılacak seçimlerde, İTO'nun 87 meslek komitesinin 547 üyesi ile 230 Oda Meclis üyesi seçilecek. 
     15 Mart'ta İTO Merkezi'nde yapılacak seçimlerde ise Yönetim Kurulu Başkanı, Yönetim Kurulu üyeleri, TOBB delegeleri ile Oda disiplin kurulu üyeleri belirlenecek. 
     Seçilecek kişiler, İTO'da 4 yıl süreyle görev yapacaklar. 
     Yarınki seçimlerde oy verme işlemi saat 09.00'dan akşam saat 17.00'ye kadar sürecek. Seçim listesinde yer almayan üyeler oy kullanamayacak. 
     Dünya Ticaret Merkezi'ne yarın saat 08.00'den itibaren Eminönü'ndeki Oda binası önünden her 15 dakikada bir, Kadıköy Evlendirme Dairesi otoparkından her 30 dakikada bir ve PERPA'dan her saat başı özel otobüsler kaldırılacak. Oda binası önünden en son sefer saat 16.00'da, Kadıköy ve PERPA'dan ise, 15.30'da yapılacak. 
     Kadıköy-Bakırköy, Bostancı-Bakırköy deniz otobüslerinin karşılığı olarak, Bakırköy Deniz Otobüsleri otoparkından da, 09.20, 10.10, 10.35, 11.15, 12.30, 13.20, 14.20 ve 15.50 saatlerinde kalkacak otobüslerle Bakırköy ve seçim mahalli olan İstanbul Dünya Ticaret Merkezi arasında karşılıklı özel seferler gerçekleştirilecek. 
     Hafif raylı sistem METRO ile de İstanbul dünya Ticaret Merkezi'ne ulaşım mümkün. 
     
</TEXT>
</DOC>
