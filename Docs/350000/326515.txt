<DOC>
<DOCNO> 326515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/spor/spo02.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fener'i örnek alın' 
</HEADLINE>
<TEXT>


Başkan Aziz Yıldırım, başarılı olmak için saha dışında tesisleşmeye ve ekonomik güce önem verdiklerini söyledi, "Bizi karalamak, aşağıya çekmek yerine, modelimizi incelesinler" dedi 

YUSUF KOBAL 


YANIT VERDİ 
Fenerbahçe Kulübü Başkanı Aziz Yıldırım dün Faruk Ilgaz Tesisleri'nde düzenlediği basın toplantısında son günlerde kendisine yönelik yapılan eleştirilere yanıt verdi. 
Mali kongrede söylediği "Spor sadece sahada oynanan bir oyun değildir" şeklindeki sözünün kamuoyuna farklı yansıtıldığını belirten Yıldırım, "Gerçekleri bilmeden yorum yapmak çok kolay. O günlerde, o şartlarda sahada kazanılmayacağını bildiğimiz için neler yapmaya çalıştık Tesisleşmeye başladık. Mağlup olduk. Çok kötü spor neticeleri aldığımız halde tesisleşmeye devam ettik. 'Fenerbahçe güçlü olursa bu gücüyle herşeyi yener' dedik. Arkadan kaliteli oyuncular almak için ekonomik açıdan güçlenmeye çalıştık. Bu şekilde mücadele ederek başarının yakalanacağını düşündüğüm için de bu sözleri söyledim" diye konuştu. 
Yıldırım bu açıklamayı yaparken barkovizyonda, "Spor sadece sahada oynanan bir oyun değildir. Halka açık bir şirkettir, ekonomidir, stratejik bilgi gerektiren koca bir endüstridir" şeklinde yazı yer aldı. 

'Kimse bizi ezemez' 
Devletin yatırım yapmadığı bir dönemde Fenerbahçe Yönetim Kurulu'nun Şükrü Saracoğlu Stadı projesini başlattığını belirten Başkan Aziz Yıldırım, "Bu kadar yanlış bir düşünce ve karalama içinde insanları kamuoyunda olduğundan daha farklı göstermek çok ayıp, çok yanlış şeyler. Herkese düşen bir görev var. Karalama politikalarını bırakacağız, her şeyin iyi olması için ne yapmamız gerektiğini düşünerek birbirimize destek olmalıyız. Türk sporunu karalamakla hiç kimse bir yere gelemez. Aşağı çekersiniz ve çekiyorlar. Fenerbahçe bugün yukarıya gidiyorsa, diğer kulüpleri de yukarıya götürmek için hep beraber çalışma yapmamız lazım. Fenerbahçe bir örnektir, bu örneği iyi alıp, iyi incelemek lazım. Üzerimize oyunlar oynandığını biliyoruz. Yolumuz kesilmek isteniyor. Kimse bizi ezemez. Zaten buna müsaade etmeyiz" ifadelerini kullandı. 
Avrupa şampiyonluğu için de sistemli bir çalışma içinde olduklarını kaydeden Yıldırım, "Avrupa'da da adı söylenen ve herkes tarafından tanınan bir büyük kulüp olma yolunda ilerliyoruz" diye konuştu. 

CİM-BOM'A ÇATTI 
"Galatasaraylı yöneticiler suskunluğunu bozdu ve geçen haftadan itibaren enteresan açıklamalar yapmaya başladı. Çifte standart olmasın, adalet olsun diyorlar. Biz bunu başından beri söylüyorduk. Adaleti görüyorlar ama bu işlerine gelmiyor. Maçları saha içinde oynadığımızı kabul etmeliler. Saha dışında da Fenerbahçe'nin yaptığı modeli, çalışmayı yapmalılar." 

DAUM GÜVENCESİ 
"Hocamız yıpratılmaya çalışılıyor. Böylece Fenerbahçe'ye zarar verilmek isteniyor. 'Daum ile 5 yıllık anlaşma yapsınlar da görelim' gibi çok basit, tahrik edici laflar ayıp. Kaç yıl anlaşacağımıza oturup onunla konuştuktan sonra karar vereceğiz. Daum hocamızdır. Samandıra'da onun dediği her şey yerine gelir. Kendisiyle görüşmeleri Nihat Özdemir yürütecektir." 

DESTEK ÇIKTI 
"Fenerbahçe'nin ligin ilk yarısında yaptığı 17 maçın 14'ünde hakem hatası var. Buna rağmen bir kasıt aramadık ve görmedik de. Yabancı hakem istemiyoruz, yerli hakemlerle devam edilmesi gerekir. Çünkü onlara güveniyoruz. Kendi sahamızda üç derbi oynayacağımız için bu laflar ortaya atılıyor. Hem Türk hakemleri, hem Fenerbahçe provake ediliyor." 

TARAFTARA MESAJ 
"Fenerbahçe'nin uzak ara şampiyon olacağı yorumları taraftarı bir rahatlık içine sevk etti. Bu bitmeli. İçerideki 4 maç çok önemli. Taraftarımızın gücüne de ihtiyacımız var. Kendi oyuncularımızı yuhalarsak onları bu mücadelede yalnız bırakmış oluruz. Seyircimiz stada gelip küfür etmeden Fenerbahçeliliğe yakışır şekilde takımını desteklemeli." 

Anelka rüzg rı 

Sarı - Lacivertli ekip, Gaziantepspor maçının hazırlıklarını dün çift antrenmanla sürdürdü. Sakatlıkları süren Servet, Serhat, Selçuk ve Semih çalışmaya katılmadı. İdmana, koşu ve ısınma hareketleri yaparak başlayan Fenerbahçeli futbolcular neşeli tavırlarıyla dikkat çektiler. Yüksek tempoda geçen çift kale maçta ise Anelka attığı birbirinden güzel gollerle alkış topladı. Bu arada sakatlığı nedeniyle Milli Takım'dan çıkarılan Servet'in Gaziantepspor maçına yetişmesi için Teknik Direktör Daum doktorları seferber etti. 

Halil'in aşkı 

Nisan ayında Bulgaristan'da yapılacak Avrupa Halter Şampiyonası'na hazırlanan milli haltercimiz Halil Mutlu, Fenerbahçe'yi bir an bile aklından çıkarmıyor. 6-0'lık Galatasaray galibiyetinin anısına hazırlanan özel bayrağı antrenman salonuna asan Mutlu, "Takımda sorun olduğunu düşünmüyorum. İki kupayı da alırız" diye konuştu. 

Serkan'a dava 

Sarı - Lacivertli takımın milli oyuncusu Serkan Balcı hakkında, "sahte sürücü belgesi kullanma" suçundan dava açıldı. Ankara 17. Asliye Ceza Mahkemesi'ne açılan davanın iddianamesinde, Türk Ceza Kanunu'nun 350 3. maddesi uyarınca 1 yıldan 3 yıla kadar hapis cezası istendi. Mahkeme duruşma tarihini 20 Eylül 2005 olarak belirledi. 


</TEXT>
</DOC>
