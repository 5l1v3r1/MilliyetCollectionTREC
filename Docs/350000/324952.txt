<DOC>
<DOCNO> 324952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/guncel/axgun02.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'ın gurur gecesi 
</HEADLINE>
<TEXT>


Marmara Üniversitesi'nde fahri işletme doktoru unvanı alan Doğan Holding Yönetim Kurulu Başkanı Aydın Doğan, "Yaşamımın en değerli sayfaları arasına koyacağım" dedi 

Şükran Pakkan - İstanbul 

Doğan Holding Yönetim Kurulu Başkanı Aydın Doğan'a, Marmara Üniversitesi'nce, "Türk eğitim - öğretimine verdiği destek ve üstün hizmetlerini teyit, takdir ve taltif" amacıyla fahri işletme doktoru unvanı verildi. Doğan, "Bu fahri doktorayı yaşamımın en değerli sayfaları arasına koyacağımı bilmenizi isterim" dedi. 
Sultanahmet'teki rektörlük binasında düzenlenen törende, hayatından kesitlerin yer aldığı kısa film gösteriminin ardından Doğan'ın özgeçmişi anlatıldı. İlk defa üniversitenin eski bir öğrencisine fahri doktora unvanı verdiklerini kaydeden Rektör Prof. Dr. Tunç Erem, "büyük girişimci, emeğini ve kazancını eğitim kurumlarıyla paylaşan, çalışan, üreten, istihdam yaratan, bilgi çağında küresel düşünen Doğan'ın bu unvana layık görüldüğünü" vurguladı. 

Fahri doktora unvanının anlamının kendisi için çok büyük olduğunu kaydeden Doğan da, şunları söyledi 
"Aldığım bu unvanla beni zor bir işi başardığıma inandırdığınız için mutluluğum bir kat daha artıyor. Çok genç yaşta iş hayatına atıldım. Birinci tecrübem şudur girişimciliğin yaşı yoktur. Çok genç yaşta başarısızlığa da uğradım. İkinci tecrübem de şudur genç girişimciyi başarı kadar başarısızlık da bekler. Ama yılmadım, tekrar denedim. Üçüncü tecrübem de şudur başarı, azim gerektirir." 
Adil rekabetin hem girişimciye, hem tüketiciye, hem de ülkeye yarar sağladığını kaydeden Doğan, şöyle devam etti 
"Kazandığımı devletim ve çalışanlarımla paylaşmayı bildim. Gerçek başarının ahlak ve vatanseverlik sınavlarından geçmesi gerektiğine inanıyorum. Yakın geçmişimizde yaşanan olaylar, ülkemizde ahlak ve vatan sevgisi üzerine inşa edilmemiş zenginliklerin kumdan kaleler gibi ilk dalgayla yıkıldığını hepimize gösterdi." 
Prof. Erem, doktor unvanını sunduğu Doğan'a cüppe ve kepi kendisi giydirdi. "Marmara Üniversitesi" logolu kravat takan Doğan'ın ailesi de duygulu anlar yaşadı. M.Ü. Öğrenci Konseyi Başkanı Alper Aysal da, Doğan'a bir anı plaketi sundu. Mehveş Emeç, program çerçevesinde küçük bir piyano resitali verdi. 

Seçkin davetliler 

Törene İstanbul Valisi Muammer Güler, İstanbul Bağımsız Milletvekili Zülfü Livaneli, Eskişehir Belediye Başkanı Prof. Yılmaz Büyükerşen, İstanbul Üniversitesi Rektörü Prof. Mesut Parlak, İstanbul Emniyet Müdürü Celalettin Cerrah, Sema Doğan, Doğan Yayın Holding Başkanı Mehmet Ali Yalçındağ, Kanal D İcra Kurulu Başkanı Arzuhan Yalçındağ, Doğan Gazetecilik İcra Kurulu Başkanı Hanzade Doğan, iş dünyasından Semahat Arsel, Şevket Sabancı, İnan Kıraç, Rifat Hisarcıklıoğlu, Kamil Yazıcı, Tuncay Özilhan, Selahattin Beyazıt, Bedrettin Dalan, Hüsrev Doğan, Taylan Bilgel, Ethem Sancak, Haydar Akın, İbrahim Cevahir, Asım Kibar, Hüseyin Bayraktar ve Necati Kurmel gibi isimlerle Doğan Medya grubundaki yayın organlarından çok sayıda yönetici ve yazar katıldı. 


</TEXT>
</DOC>
