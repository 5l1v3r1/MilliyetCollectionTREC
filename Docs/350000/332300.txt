<DOC>
<DOCNO> 332300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur20.html </URL>
<DATE> 2005/04/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Trabzon Valisi Trabzon halkı da bu tür tahriklere kapılmamalı 
</HEADLINE>
<TEXT>

     Trabzon Valisi Hüseyin Yavuzdemir, ''Bazı çevrelerin Trabzon'da kamu düzenini olumsuz etkileyecek tutum ve davranışları, ısrarla sergilemeye devam ettikleri gözlenmektedir'' dedi. 
     Yavuzdemir, valilikte düzenlediği basın toplantısında, Trabzon'da dün bir grup TAYAD üyesinin basın açıklaması yapmak istemesi ve beraberinde yaşanan olayları değerlendirdi. Trabzon'da, 6 Nisan 2005'te bildiri dağıtan 5 kişinin vatandaşlar tarafından dövülmesiyle tırmanan gerginliğin, polisin örnek sayılabilecek çabasıyla sonlandırıldığını ifade eden Yavuzdemir, şöyle konuştu 
     ''Trabzon'da dün yeniden, genel güvenliğini olumsuz yönde etkileyici hareketler meydana gelmiştir. Bu hareketler, yine polisimizin soğukkanlı ve sağduyulu davranışıyla son bulmuştur. Bazı çevrelerin Trabzon'da kamu düzenini olumsuz etkileyecek tutum ve davranışları ısrarla sergilemeye devam ettikleri gözlenmektedir. Kanunlarımızın suç saydığı fiiller yüce Türk adaletinde mutlaka karşılığını bulacaktır. Sabırlı olmak ve adaletin tecellisini beklemek durumundayız. Adalete güvenmek ve saygılı olmak hepimizin görevidir. Hiç kimsenin adaletin yerine geçmeye hakkı olmadığı gibi sağduyu sahibi yüce Türk Milleti'nin huzurunu bozmaya da hakkı yoktur.'' Kamu düzenini olumsuz etkileyebilecek ve halkı tahrik edebilecek her türlü davranıştan sakınılması gerektiğini kaydeden Yavuzdemir, bu konuda sivil toplum örgütlerine ortak sorumluluk düştüğünü, sakin ve sağduyulu davranılması gerektiğini belirterek, şunları söyledi 
     ''Trabzon'da güvenlik ve huzur herkes için gereklidir. Bunun sağlanmasında herkese ortak görevler ve sorumluluklar düşmektedir. Sivil toplum örgütleri hangi amacı gerçekleştirmek için kurulursa kurulsun, ortak payda bu ülkenin birliği, bütünlüğü ve güvenliğidir. Vazgeçilmez değerleri kimse zedeleyemez. Her zaman takdir ettiğim Trabzon halkından da bu tür tahriklere kapılmamalarını, sakin ve temkinli olmalarını rica ediyorum. Devletimiz her türlü kanunsuzluğun üstesinden gelebilecek güçtedir.'' Vali Yavuzdemir, basının da bu konuda kendilerine destek olmasını talep ettiklerini ifade etti. 
     Bir gazetecinin, İnsan Hakları Derneği İHD Trabzon Şubesi'nin dünkü olaylarda polisin müdahalesini yetersiz bulduğu açıklamasını hatırlatması üzerine Vali Yavuzdemir, ''Polisimiz gayet başarılı bir şekilde olayların sona ermesini sağlamıştır. AB uyum sürecinde polisimizi daha demokrat davranır hale getirdik. Bu olayda da gördük ki polisimiz örnek olacak davranışlar sergilemiştir. Ben İHD Trabzon Şubesi'nin görüşüne katılmıyorum. Polisimizi kutluyorum. Tüm emniyet teşkilatımızı tebrik ediyor ve alınlarından öpüyorum'' diye konuştu. 
     Basın toplantısına İl Jandarma Komutanı Jandarma Kıdemli Albay Ali Öz ile Emniyet Müdürü Ramazan Akyürek de katıldı. 

     
</TEXT>
</DOC>
