<DOC>
<DOCNO> 320938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/spor/spo02.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Saracoğlubank 
</HEADLINE>
<TEXT>


Yönetim, Eylül ayında yapımı tamamlanacak yeni tribünde yapacağı 1384 VIP koltuktan 23 milyon YTL gelir hedefliyor. En pahalı koltuk 4800 YTL olacak ve beş yıllık satılacak 


1907 üstlenecek 
FENERBAHÇE, 23 milyon YTL 23 trilyon artı gelirle yeni sezona girmeye hazırlanıyor. Yapımına başlanan yeni tribünün inşaatına hız veren yönetim, Eylül ayında tamamlamayı planladığı bölümde satacağı 1384 VIP koltuktan bu miktarı kazanacak. Koltukların satışını ise 1907 Fenerbahçe Derneği üstlenecek. Alt tribün ile üst tribünün arasındaki bölümde yapılacak altı sıralık VIP koltukların en pahalıları 4800 YTL'den satılacak. Bu koltukları alan herkese stadın yanında yapılacak yeni otoparkta yer tahsis edilecek. 

Kredi anlaşması 
PROJEDE arkada oluşturulacak camekanlı bölümde maç izlerken yemek yenilebilecek bir restoran, çocuk oyun alanı, barlar ve kafeler bulunacak. Otoyoldan yapılacak bir çıkışla koltuk sahiplerinin direk otoparka girmesi sağlanacak. Bu gerçekleşmezse şu anda kullanılan loca otoparkından bu parka geçiş yapılacak. Yönetim, VIP koltukları 5 yıllık satacak. Koltuklardan birine sahip olmak isteyen 24 bin YTL'yi gözden çıkaracak. Bu miktar için bazı bankalarla tüketici kredisi anlaşması da yapılmış durumda. 

'Günü kurtarmıyoruz geleceği planlıyoruz' 

FENERBAHÇE Başkanı Aziz Yıldırım, kulübün resmi dergisine bazı açıklamalarda bulundu. Sarı-Lacivertli ekibin Başkanı, günü kurtarmayı değil, geleceği planlamayı hedeflediklerini söyledi. UEFA Başkanı Lennart Johansson'un, Fenerbahçe'yi ziyareti sırasında çok etkilendiğini vurgulayan Yıldırım, artık Avrupa'da tanındıklarına değindi. 
YILDIRIM, 2004 yılında Fenerbahçe Kulübü ve grup şirketleri olarak gelir, kurumlar, KDV ve çeşitli adlar altında 22.5 trilyon lira vergi ödediklerini söyledi. Aziz Yıldırım, Fenerbahçe semtinde bulunan Todori Restaurant'ın, Maliye Bakanı Kemal Unakıtan'ın onayıyla bedeli karşılığında kulübe tahsis edildiğini ifade etti. 

Luciano'nun uğuru 

Fenerbahçe'nin Brezilyalı oyuncusu Luciano, ocak ayında dünyaya gelen oğlu Gianluca'nın kendisine ve ailesine uğur getirdiğine inanıyor. Sarı - Lacivertli giysilerle giydirdiği minik Gianluca'yla Fenerbahçe Dergisi'ne poz veren Luciano, "Onu çok bekledik, çok istedik. Bize ömür boyu mutluluk getireceğine inanıyorum" diye konuşuyor. 

Ekstra antrenman 

Taktik çalıştılar 
YUSUF KOBAL 

MALATYASPOR maçının taktik çalışmasını dün basına kapalı olarak gerçekleştiren Fenerbahçe, bu karşılaşmadan kazasız ayrılmak istiyor. Futbolcularıyla dün bir görüşme yapan ve maç içinde istediklerini anlatan Teknik Direktör Daum, Sarı - Kırmızılı rakiplerinin her zaman cesur futbol oynadığını ileri sürdü. 

Oyuncuların özverisi 
SARI - Lacivertli takıma önceki gün izin veren Daum, buna rağmen Samandıra'da ekstra antrenman yapan oyuncularını kutladı. Alman hoca, Hooijdonk, Kemal, Tuncay, Ümit, Semih, Önder, Murat, Gürhan, Selçuk ve Servet'in 1.5 saatlik bir çalışma yapmasının takdir edici bir davranış olduğunu belirtti. 

2010'a kadar Daum ile devam 

Sözleşme uzayacak 
FENERBAHÇE Yönetimi, istikrarı koruma adına Teknik Direktör Daum ile 2010 yılına kadar uzun vadeli bir sözleşme yapmayı planlıyor. Alman çalıştırıcıyla bu ay içerisinde yeniden masaya oturacak olan Başkan Aziz Yıldırım, koşulları gözden geçirip imzayı attıracak. Sarı - Lacivertliler, Daum'un isteği doğrultusunda transfer garantisi de verecek. 

Lucescu'ya veto 
DAUM'UN yerine adı geçen Lucescu ise Fenerbahçe taraftarından yüz bulmadı. İnternette bulunan "www.fenerbahce.com" sitesindeki, "Lucescu'yu Fenerbahçe'nin başında görmek istiyor musunuz " sorusuna, büyük bir bölüm olumsuz yanıt verdi. 9743 kişinin katıldığı ankete 3925 kişi yüzde 40,3 "Evet" derken, 5818 yüzde 59,7 "Hayır" cevabı geldi. 

Anelka bir adım önde 

FENERBAHÇE'DEN Anelka ile Galatasaray'dan Ribery, en iyi olabilmek için yarışa girdi. "www.e-kolay.net" adlı internet sitesinde düzenlenen ankette, "Favoriniz hangisi " sorusunu yanıtlayan 2113 kişiden yüzde 38'i Anelka yönünde oy kullandı. Yüzde 38'lik bir oy yüzdesini bulan Sarı - Lacivertli futbolcuyu 628 oyla Ribery, 429 oyla Trabzonspor'dan Yattara ve 261 oyla Beşiktaş'tan Carew izledi. 


</TEXT>
</DOC>
