<DOC>
<DOCNO> 347945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur03.html </URL>
<DATE> 2005/06/01/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Turist patlaması sürüyor, İngilizler'in gözdesiyiz 
</HEADLINE>
<TEXT>

     Yaşar ANTER DHA 

      TÜRKİYE'ye gelen İngiliz turist sayısında bu yıl patlama oldu. Türkiye Avrupa'da organize tatil pazarında İspanya ve Yunanistan'ın ardından üçüncü sırada yer alırken, bu yıl tatil için gelecek İngiliz turist sayısının 1 milyon 800 bini bulması bekleniyor. 
     Türkiye'nin Londra Büyükelçiliği Kültür ve Tanıtma Müşavirliği tarafından rezervasyon sayısı, destinasyonlar, ortalama fiyatlar, tur operatörleri, en çok ilgi gören tatil yöreleri, tatil uzunluğuyla ilgili araştırma, istatistiki çalışmalar ve Türkiye'ye tatil için gelen aileler üzerinde yapılan anketler, bu yıl İngiltere'nin parlayan yıldızının Türkiye olduğunu ortaya koyarken, büyük oranda turist yağmuru gerçekleşeceğinin de sinyallerini verdi. Türk büyükelçiliğinin, İngilizler'in dünyaca ünlü seyahat şirketleri ve tur operatörlerinden Ac Nielsen, First Choise, TUI ve My Travel şirketlerinin kaynaklarından yararlanarak yaptığı araştırmaların sonucu umutlandırdı. 
     AC Nielsen Seyahat Acentesi ve Tur Operatörü'nün 13 Mayıs 2005 tarihli raporuna göre 1 mayıs 2004- 1 mayıs 2005 tarihleri arasındaki 12 aylık dönemde Türkiye'ye gelen İngiliz turist sayısında yüzde 44 artışla 517.752'ye yükseldiği, paket programlarda ise 12 sterlinlik bir artış sağlanarak iki haftalık programların fiyatının 446 sterline ulaştığı belirlendi. 
     Raporda Türkiye'nin paket tatil programında Avrupa'daki 25 ülke arasından İspanya ve Yunanistan'ın ardından üçüncü sıraya yükseldiği, ülkemizin geçen yılın aynı dönemindeki yüzde altılık turizmdeki pazar payını yüzde 8.5'a yükselttiği ve bu yıl tatil için ülkemizi tercih edecek İngiliz turist sayısının 1 milyon 800 bine ulaşmasının beklendiği ifade edildi. 
     İngiliz turistler için Türkiye'deki en popüler turizm bölgesinin Marmaris olduğu, ardından Fethiye- Ölüdeniz, Bodrum- Gümbet, Didim- Altınkum ve Side'nin geldiği belirtildi. İngilizler'in önde gelen tur operatörlerinden Thomas Cook'un Türkiye satışlarını yüzde 47 oranında arttırdığı ve sektörde liderliğini koruduğu, Türkiye'ye turist getirmekte yarış halinde olan TUİ Seyahat Acentesi'nin son bir yılda müşteri potansiyelini yüzde 99 arttırdığı ve hemen ardından First Choise ile My Travel isimli tur şirketlerinin kıyasıya mücadeleye giriştiği belirtildi. 
     İngilizler'in yüzde 70'i Türkiye'de paket turlarda iki haftalık tatili tercih ederken, rezervasyonların yarısından fazlasını çocuklu ailelerin oluşturduğu da ortaya çıktı. 
     Toplam 16 ayrı İngiliz seyahat şirketi ve tur operatörünün turist getirdiği Türkiye'de, nisan ayında gerçekleşen İngiliz tatil rezervasyonlarında bir önceki yılın nisan ayına göre yüzde 65 oranında artış sağlandığı, ocak ayından buyana Türkiye'ye gelen İngiliz turist sayısının yüzde 25.85 artışla 116 bin 387'ye ulaştığı belirtildi. Bu rakamın geçen yılın aynı döneminde 75 bin 983 olarak gerçekleştiği kaydedildi. 
     
</TEXT>
</DOC>
