<DOC>
<DOCNO> 341844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko13.html </URL>
<DATE> 2005/05/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Memurların maaşına yüzde 5, kreş ücretlerine yüzde 25 zam 
</HEADLINE>
<TEXT>

     Bu yılın ikinci yarısında maaşları ortalama yüzde 5 zamlanacak olan memurların, kamu kurum ve kuruluşlarına ait çocuk bakımevlerine giden çocukları için ödemeleri gereken ücretler ise 1 Haziran’dan itibaren yüzde 25 oranında artırıldı. 
     Devlet memurları ve diğer kamu personelinin her bir çocuğu 25’lik artışla 75 YTL olarak belirlendi. Kamu misafirhanelerinden yararlanan kamu personelinden kişi başına her gece için 4.50 YTL ücret alınacak. 
     Maliye Bakanlığı’nın Resmi Gazete’de yayımlanan ve 1 Haziran’dan itibaren yürürlüğe girecek tebliği ile kamu kurum ve kuruluşlarına ait eğitim ve dinlenme tesisi, misafirhane, kreş spor tesisi ve benzer sosyal ve destek amaçlı tesislerden dinlenme amacıyla veya diğer amaçlarla yararlanacaklardan alınacak yemek, konaklama ve diğer hizmet bedelleri yeniden belirlendi. 
     Buna göre, kamu kurum ve kuruluşlarına ait çocuk bakımevlerine kabul edilecek devlet memurları ile diğer kamu personelinin her bir çocuğu için aylık bakım ücreti 60 YTL’den 75 YTL’ye çıkarıldı. Ancak belirlenen asgari aylık ücretlerin çocuk bakımevi hizmetlerinin karşılanmasında yeterli olmaması durumunda kurum ve kuruluşlar bu ücreti artırabilecekler. 
     
     EĞİTİM VE DİNLENME TESİSLERİNDE ÖZELLİĞİNE GÖRE ÜCRET 

     Sıcak su, yüzme havuzu, sauna, plaj, diskotek ve dinlenme ve oyun salonu gibi özelliklerden 15 ve daha fazlasına sahip olan eğitim ve dinlenme tesislerinden yararlanmak isteyenlerden alınacak yemek bedeli yüzde 38.4 oranında artırılarak kişi başına günlük 9 YTL, konaklama ücreti de yüzde 16.6 oranında artırılarak 3.50 YTL olarak belirlendi. 
     Söz konusu yerlerde 1 Temmuz-15 Ağustos tarihleri arasında konaklamak isteyenlerden alınacak ücret de 4.50 YTL olarak saptandı. Söz konusu ücret geçen yıl 4 YTL milyon olarak uygulanıyordu. 
     Eğitim ve dinlenme tesislerinde aranan özelliklerden en az 12 veya 14 tanesini taşıyanlarda kişi başına alınan yemek ücreti 7.50 YTL, konaklama ücreti ise 3 YTL olarak belirlendi. Söz konusu tesislerde 1 Temmuz-15 Ağustos tarihleri arasında konaklamak isteyenler için ise bu bedel 4 YTL olarak uygulanacak. 
     Söz konusu özelliklerden 12 veya daha azını taşıyan tesislerden alınacak yemek ücreti 6 YTL olarak belirlendi. 
     Bu tesislerde geçen yıl 3.50 YTL yemek ücreti alınıyordu. 
     Söz konusu tesislerdeki konaklama bedeli ise 2 YTL’den 2.50 YTL’ye çıktı. 1 Temmuz-15 Ağustos tarihleri arasında tesislerden yararlanacaklardan alınacak konaklama ücreti de 2.50 YTL’den 3.50 YTL’ye çıkarıldı. 
     Ayrıca, konut veya bağımsız bölümde buzdolabı bulunanlardan günlük en az 1.00 YTL, televizyon bulunanlardan günlük en az 1.25 YTL, klima bulunanlardan da günlük en az 1.75 YTL ek ücret alınacak. 
     Dinlenme amacıyla misafirhanelerden yararlanan kamu personelinden kişi başına her gece için alınan ücret 3.50 YTL’den 4.50 YTL’ye çıkarıldı. Verilen hizmetin özelliği, maliyeti ve standardın üzerinde olması, odadaki yatak sayısı gibi hususlar dikkate alınarak konaklama bedeli için daha yüksek miktarlar tespit edilebilecek. 
     Misafirhanelerden yararlanacak geçici görevli kamu personelinden alınacak konaklama bedeli, geçici görevlendirmenin ilk 10 günü için yurtiçi gündeliklerinin yarısını daha sonraki günler için 3’te birini, geçici görevli denetim elemanlarından alınacak konaklama bedeli ise yurtiçi gündeliklerinin 2’de birini geçemeyecek. 
     Kamu kurum ve kuruluşlarının spor tesislerinden bir saatlik yararlanma karşılığında, spor alet ve malzemelerinin yararlananlar tarafından getirilmesi durumunda kişi başına en az 3 YTL, spor alet ve malzemelerinin tesisten temin edilmesi durumunda ise kişi başına en az 4.50 YTL ücret alınacak. 
     Hamam, sauna ve kaplıcalardan bir saatlik yararlanma karşılığı kişi başına en az 5.50 YTL bedel alınacak. Spor tesisleri ile hamam, sauna ve kaplıcaların eğitim ve dinlenme tesisleri içinde yer alması durumunda, belirli devreler itibarıyla dinlenme amacıyla kalanların bu tesislerden yararlanmaları halinde söz konusu bedelin 4’te biri alınacak. 
     Bu tesislerde merkezden geçici görevle gönderilecek personel sayısı asgari seviyede tutulacak, 2004 yılında görevlendirilen personel sayısı hiç bir şekilde aşılmayacak bu tesislerde 2005 yılında yeni personel istihdam edilmeyecek, tesislerin personel ihtiyacı, bedeli işletme gelirlerinden karşılanmak üzere mahallinden temin edilecek. 
     
     DOLULUK ORANI YÜZDE 50’NİN ALTINDAKİ TESİSLER AÇILMAYACAK 

     Tesislerin bir önceki yıl doluluk oranlarıyla bu yıl yapılacak olan müracaat sayıları da dikkate alınarak doluluk oranı yüzde 50’nin altına düşen tesisler hizmete açılmayacak, yeterli sayıda müracaat durumunda dönemler itibarıyla yapılan müracaatlar birleştirilerek dönem sayılarının azaltılması yoluna gidilecek. 
     
</TEXT>
</DOC>
