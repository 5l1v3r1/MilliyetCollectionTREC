<DOC>
<DOCNO> 320487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur60.html </URL>
<DATE> 2005/03/03/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İsveçli kız annesine kavuştu... 
</HEADLINE>
<TEXT>

     Elazığ Aile Mahkemesi, çocuk kaçırmanın önlenmesine ilişkin Lahey sözleşmesi hükümleri uyarınca, babası tarafından alıkonulduğu öne sürülen İsveçli kız çocuğunu annesine iade etti. 
     Edinilen bilgiye göre, Elazığlı Mustafa Dağoğlu ile İsveçli Katrine Löfving'in evlilik dışı ilişkilerinden dünyaya gelen A.Y.D'nin 12 , yaz tatilinden sonra babası tarafından alıkonulması, dava konusu oldu. 
     Baba Dağoğlu, 2004 yılında yaz tatili için Bodrum'a geldiklerinde, A.Y.D'yi akrabalarını ziyaret etmesi için Elazığ'a götürdü. Anne Löfving, babasının çocuğu alıkoyması üzerine, İsveç'e geri döndü. 
     Löfving'in, Elazığ Aile Mahkemesi'ne çoğunun kendisine teslimi ve İsveç'e iadesi için açtığı dava, bu hafta sonuçlandı. 
     Mahkeme, davacı Löfving ve avukatı Erden Arısoy ile davalı Dağoğlu'nun avukatı Şemsettin Ersöz'ün hazır bulunduğu duruşmayı, ilk celsede sonuçlandırdı. 
     Mahkeme, Uluslararası Çocuk Kaçırmanın Hukuki Veçhelerine Dair Lahey Sözleşmesi uyarınca çocuğun anneye teslimine ve İsveç'e iadesine karar verdi. 
     Anne Katrine Löfving ve küçük A.Y.D'nin, yarın İsveç'e gidecekleri öğrenildi. 
     Davanın, ilk celsede sonuçlandırılarak, Lahey Sözleşmesi uyarınca ''çocuğun mutat meskenine iadesine'' karar verilmesi açısından örnek oluşturduğunu belirten yetkililer, Türkiye'nin, uluslararası sözleşmelere bağlılığını göstermesi açısından da önem taşıdığına dikkat çektiler. 
     
</TEXT>
</DOC>
