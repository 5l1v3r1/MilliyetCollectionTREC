<DOC>
<DOCNO> 339766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/ykoksaldi.html </URL>
<DATE> 2005/05/05/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Fırsatlar 
</HEADLINE>
<TEXT>



Liverpool için Şampiyonlar Ligi finaline çıkmanın manevi anlamı çok fazla. Kimileri de Mourinho başarısız olduğu için mutlu. Ama futbol hesabın kitabın, ideal şartları sağlamanın ötesinde içinde bir yığın elle tutulamaz, ifade edilemez talih oyunu ve kırılma anları da içeriyor. 
Liverpool elenen birçok takımdan daha mı iyi oynayarak bu noktaya geldi Hayır. Hatta işlerinin çokça yaver gittiğini bile söyleyebiliriz. Gruptaki son maçı evinde Olympiakos ile idi. Rakibi 1-0 öne geçince tur için 3 gol atmak zorunda kaldılar ve 2. yarıda attılar. Gerrard kırmızı kartlık bir pozisyonda kendini kurtardı, maçın adamı oldu. İlk eleme turunda yine evlerinde inanılmaz bir Leverkusen maçı oynadılar. Leverkusen'in kaçırdığı pozisyonlara bakıldığında kazanmaları dahi şaşırtıcıydı. Buldukları her pozisyonu gol yaptılar ve 3-1 aldılar. 2. eleme turu ilk maçında evlerinde bu sefer Juventus'u 2-1 yendiler. Ama Juventus o maçı berabere bitirse veya yense yine kimse şaşırmazdı. 
Çok sağlam ve tavizsiz savunma yapıp, öne geçip bunu korumayı hedefleyen Liverpool, aslında tam bir Benitez takımı. İşe önce savunmadan başlayan bir profil. Valencia, çalıştırdığı ve 2 kere şampiyon yaptığı 3 sezonda İspanya Ligi'nin en az gol yiyen takımıydı 38 maçta 27-35 ve 27 gol yediler . Öncesinde 1. lige taşıdığı Tenerife de 2. ligin en az gol yiyen ekiplerindendi. 
Liverpool grup maçlarında 3 gol gördü kalesinde. Elemelerde ise 6 maçta sadece 2 gol. Leverkusen 15' , Juventus 10' ve Chelsea'ye 4' ilk 15 dakikada gol atarak taktiklerini uygulama avantajı elde ettiler. Başka bir detay Gruplarda en az gol yiyen takımlar üst turları gördü. Çeyrek finale gelen Milan - Inter - Chelsea - Liverpool 3, Juventus 1, Bayern Münih 5, PSV 7, Lyon ise 8 gol yemişti. Fenerbahçe ise 13 Özellikle Avrupa'da ayakta kalmak için az gol yemeyi, daha doğrusu ilk aşamada basit hatalardan gol yememeyi karakter haline getirmek gerekiyor. 

Chelsea dağınıktı 
Ne kadar iyi oyuncularınız ve teknik direktörünüz olursa olsun, takım deneyimi ve kadro istikrarını yakalamadan ne sürekli başarı ne de kırılma anlarında direnç kazanabiliyorsunuz. 
Chelsea 50 yıl sonra gelen şampiyonluğun 3 gün sonrası çıktığı Şampiyonlar Ligi mücadelesinde mahmurluğunu atamamış ve dağınıktı. İlk senelerinde şampiyonluğa ulaşmış olmaları Chelsea'nin her sorunu aştığı ve takım olduğu anlamına gelmiyor. Birşey kazanamasalar yadırganmayacaktı, ama kazandıklarında da güzel bir hediye sayılacaktı. Tıpkı ilk sezonunda Şampiyonlar Ligi finali gören Benitez'li Liverpool için olduğu gibi. Ya da geçen sezon yeni teknik direktör ve yeni kadroyla şampiyonluğa ilk sezonda ulaşan Fenerbahçe gibi. Bu şansı kadro takviyeleri, planlama ve istikrarla değerlendirebilmek o takımı gerçekten üst hedeflere taşıyacaktır. Şampiyonlar Ligi'ne de sürekli katılmak. Liverpool'un derdi de bu. 

Salonda ışık var 

Basketbol Türkiye Kupası, play - off'lar ile FIBA Avrupa Kupası Final 4'ü arasına sıkıştı. Aceleye geldi, hafta içine denk geldi. Yeterince reklamı yapılamadı. 3 gün üst üste maç fikri düşüncede bile ağırdı. Ama gerek finallerin düzenlendiği Bursa'daki seyircinin ilgisi ve atmosfer, gerekse maçlardaki çekişme aslında kupayı nefis ve beklenmedik bir üst çizgiye taşıdı. Pınar Karşıyaka'nın uzatmada Fenerbahçe'yi, ertesi güne nefesi yetmez derken Beşiktaş'ı geçmesi Tuborg'un Efes'i yenip Ülker'i zorlaması gibi. Eski günleri hatırlattı. 
Anlaşılan kulüp takımlarının bu sezonki sivrilişleri, diğerlerinin de iştahını kabartmış. Basının, Beşiktaş ve Fenerbahçe ile kafasını hafifçe salonlara çevirmesi, Avrupa maçlarının yarattığı atmosfer onlara ilave bir motivasyon sağladı. Geçen hafta Fenerbahçe'nin katıldığı Final 4'ün İstanbul'da düzenlenmesi bile bir avantajdı. Bayanlarda, Fenerbahçe ve Beşiktaş şampiyonu belli edecek son maça çıkacak. Rekabet, kulüpleri daha iyi olmaya itiyor. Gerisi bu parıltıları değerlendirmek için sistemdeki sorunları giderecek federasyona ve kulüp yönetimlerine kalıyor. 



</TEXT>
</DOC>
