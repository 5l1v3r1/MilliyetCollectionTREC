<DOC>
<DOCNO> 304399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo26.html </URL>
<DATE> 2005/01/07/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Formula 1'de Williams BMW ekibi, Ferrari'nin yeni aracından korkuyor 
</HEADLINE>
<TEXT>

     Dünyada otomobil sporlarının en önemli organizasyonu olan Formula 1'de yer alan Williams BMW takımı, Ferrari takımından çekindiğini açıkladı. 
     Sezonun ilk yarışını Avustralya'nın Melbourne kentinde 57 gün sonra yapacak olan Formula 1 takımları, bir yandan hazırlıklarını bütün hızıyla sürdürürken, bir yandan da rakiplerinin yeniliklerini incelemekten geri durmuyor. 
     Williams BMW Takımı Başkanı Frank Williams, Ferrari'nin mükemmel bir ekip olduğunu ve neredeyse hiç hata yapmadığını belirterek, ''Şubat ayında pistlere yeni bir araçla katılacak İtalyan takımının nisan ayında teknik özellikleri daha da yüksek yeni bir araçla gelebilecek olması gerçekten beni endişelendiriyor'' dedi. 
     Williams, kendilerinin akıllı ve yaratıcı olmak zorunda olduklarını ve araçlarla ilgili yeni aerodinamik kurallar geliştirdiklerini, ancak Ferrari'nin her zaman daha akıllı ve yaratıcı fikirlerle gelebildiğini ve kendisinin bundan korktuğunu söyledi. 
     Yeni araçlarını şubat ayının sonunda piste süreceklerini kaydeden Ferrari Takımı Teknik Sorumlusu Rory Byrne, yeni aracı 2005 sezonunun ilk yarışına yetiştirebileceklerini, ancak teknik araştırmaların ve dizayn çalışmalarının mükemmel şekilde yapılması için acele etmediklerini bildirdi. 
     2004 sezonunda 13 kez damalı bayrağı ilk sırada gören Alman pilot Michael Schumacher, bir sezonda en çok yarış kazanan pilot unvanını elde etmişti. 
     
</TEXT>
</DOC>
