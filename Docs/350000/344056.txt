<DOC>
<DOCNO> 344056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur29.html </URL>
<DATE> 2005/05/19/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ziyaretçi akınına uğrayan Bandırma Vapuru'nun tabanı zarar gördü 
</HEADLINE>
<TEXT>

     19 Mayıs Atatürk’ü Anma ve Gençlik ve 
     Spor Bayramı nedeniyle çok sayıda ziyaretçiyi ağırlayan müze gemi Bandırma Vapuru’nun tabanı zarar gördü. Bunun üzerine gemi, geçici olarak ziyarete kapatıldı. 
     2000 yılında yapımına başlanan ve bir yıl sonra tamamlanarak Doğu 
     Park’ta düzenlenen alanda ziyarete açılan müze gemi Bandırma Vapuru, 19 Mayıs Atatürk’ü Anma ve Gençlik ve Spor Bayramı nedeniyle yoğun 
     ilgi gördü. 
     Aslına sadık kalınarak bire bir ölçülerde inşa edilen Milli Mücadelenin sembolü gemiyi ziyaret etmek isteyen vatandaşlar zaman zaman geminin önünde bulunan alanda kuyruk oluşturdu. 
     Vatandaşlar, içinde Atatürk ve Samsun’a gelen silah arkadaşlarının balmumu heykelleri ile fotoğraflarının bulunduğu Bandırma Vapuru’nun önünde hatıra fotoğrafları çektirdiler. 
     Bu arada, çeşitli illerden gelen vatandaşların da ziyaret ettiği geminin tabanında hasar oluşması üzerine, gemi geçici olarak ziyarete kapatıldı. 
     Yetkililer, müze geminin tabanındaki hasarın en kısa zamanda giderileceğini ve birkaç gün içinde tekrar ziyarete açılacağını kaydettiler. 
     
</TEXT>
</DOC>
