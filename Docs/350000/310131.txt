<DOC>
<DOCNO> 310131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/yasam/axyas01.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Global felaket senaryosu 
</HEADLINE>
<TEXT>


Oxford Üniversitesi, 95 bin bilgisayara araştırma yaptırdı. Sonuç korkunç 2050'de sıcaklık 11 derece artabilir, deniz tam 6 metre yükselebilir 

DIŞ HABERLER SERVİSİ 

İngiliz bilim adamları, küresel ısınmanın dünyaya etkilerinin bugüne kadar tahmin edilenden 2 kat daha yıkıcı olabileceğini ortaya çıkardı. 
Oxford Üniversitesi liderliğinde yürütülen, 150 ülkeden toplam 95 bin gönüllünün bilgisayarlarıyla katıldığı 'climateprediction.net' adlı proje sonucunda elde edilen verileri değerlendiren uzmanlar, dünya sıcaklığının önümüzdeki 100 yıl içerisinde, bazı uzmanlara göreyse en geç 2050'de 11 derece kadar artacağını öngörüyor. 

Londra sular altında 
Bu rakamın, Hükümetlerarası İklim Değişikliği Paneli'nce öngörülen rakamın 2 katı olduğuna dikkat çeken uzmanlar, böylesi bir sıcaklık artışı nedeniyle, kuzey ve güney kutuplarındaki buzulların, beklenenden çok daha hızlı eriyeceğini tahmin ediyor. Bilim adamları, bunun da okyanusların seviyesinde 6 metreden fazla bir yükselişe sebep olacağını belirtiyor. Uzmanlar, dünya genelinde deniz seviyesinde yaşanacak böyle bir yükselişin, İngiltere'nin başkenti Londra gibi düşük rakımlı birçok büyük kenti sular altında bırakacağını kaydediyor. 

'20 derece artabilir' 
18. yüzyıldaki Endüstri Devrimi öncesinde atmosferde bulunan karbondioksit miktarının iki katına çıkması halinde dünya ikliminde oluşacak değişiklikleri belirlemek için geliştirilen projenin yöneticisi David Stainforth, dünyanın bazı bölgelerinde sıcaklığın 20 derece kadar artabileceğini vurguladı. 



</TEXT>
</DOC>
