<DOC>
<DOCNO> 330270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/spo05.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriter, krater oldu 
</HEADLINE>
<TEXT>


UEFA kulüp lisansı için Beşiktaş'ın ek süre istemesi şaşkınlık yarattı. G.Saray'ın da, mali kriter konusunda büyük sıkıntı yaşayacağı bildirildi 

CEMAL ERSEN 


Süper Lig'de, UEFA kulüp lisans krizi sonunda patlak verdi. Avrupa kupalarında mücadele edecek kulüpler ile ligin diğer temsilcileri için Futbol Federasyonu tarafından verilecek lisansa sadece Fenerbahçe, Galatasaray, Samsunspor ve Denizlispor'un talip olması, Beşiktaş'ın belirlenen sürede başvuruda bulunmaması, şaşkınlık yarattı. Trabzonspor'un da son tarih olan 31 Mart'a kadar herhangi bir girişimde bulunmadığı, ancak belgelerin posta yoluyla gönderildiği duyumunun alındığı bildirildi. 
Geçen sezon sorunsuz olarak UEFA lisansı alan Beşiktaş, Gençlerbirliği ve Ankaragücü'nün de aralarında bulunduğu diğer kulüplerin ek süre istediği bildirildi. UEFA takvimine son başvuru tarihinin ardından ilgili departman, 15 Nisan'a kadar mali ve alt yapı kriterlerini yerinde inceleyecek, 30 Nisan'da raporunu bitirecek. 1 Mayıs'ta federasyon lisans alma hakkı kazanan kulüpleri onaylanacak. Mayıs sonunda ise isimler UEFA'ya gönderilecek. 
Geçen sezon Ali Sami Yen Stadı ve şirketle ilgili devir sorunları yaşayan Galatasaray'ın mali kriterler konusunda sıkıntı yaşayacağı bildirildi. Federasyon Başkanı Levent Bıçakcı'nın, kulüplerin futbol ailesine teknik adam, futbolcu, kulüp çalışanı v.s başvuru tarihi itibarıyla gecikmiş borcu bulunmaması şartında taviz vermeyeceğini bildirmesi, Cim - Bom'u zorlayacak. 



</TEXT>
</DOC>
