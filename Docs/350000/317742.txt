<DOC>
<DOCNO> 317742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/siyaset/axsiy02.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Denktaş'ın sonu' 
</HEADLINE>
<TEXT>


Talat, 'Rauf Denktaş kaybedilen davayı temsil ediyor. Bugün halkın kararını CTP'den yana kullanması, Denktaş'ı sona erdirmenin yeni adımıdır' dedi 

Sefa Karahasan - Lefkoşa 


KKTC'de 20 Şubat'ta yapılan seçimlerden zaferle çıkan, 50 üyeli Cumhuriyet Meclisi'nde 24 milletvekilliği kazanan Cumhuriyetçi Türk Partisi CTP lideri ve Başbakan Mehmet Ali Talat, halkın tercihini birleşik bir Kıbrıs Cumhuriyeti'nden yana kullandığını söyledi. 
Milliyet'e açıklamalarda bulunan Talat, "Halk KKTC'yi değil de, birleşik bir Kıbrıs Cumhuriyeti mi istiyor " sorusu üzerine şunları kaydetti 
"Evet. Ama, KKTC dönüşecek ve daha üst seviyeye çıkacak. Çıta yükselecek ve dünya tanıyıp ilişki kuracak. Egemenliği paylaşan bir düzeye çıkacak. Kıbrıs Türk halkının koruyuculuğunu Kıbrıs Türk Devleti KTD yapacak. Bu da, KKTC'nin KTD'ye dönüşmesiyle olacak. KKTC'nin KTD'ye dönüşmesi yukarı bir adımdır." 
Türkiyeli insanların yoksul oldukları için CTP'nin yanında olacağını belirten Talat, şunları kaydetti "Çünkü CTP emeği, yoksul insanları korumayı, fakirleri desteklemeyi öngörür. Her gün, Türkiye kökenli yurttaşlarla daha fazla bütünleşiyoruz. 

'Halkı anlıyoruz' 
Başarının sırrı Kıbrıs Türk halkının duygularını, düşüncelerini, eğilimlerini yansıtan doğru politikalar yürütmek. Kıbrıs Türk halkı, bize destek vermekle Kıbrıs sorununun çözümü, AB ve dünya ile bütünleşme politikasına destek vermeye devam ettiğini gösterdi. Halk bizi doğru buluyor. Ben Kıbrıs sorununun çözümünü kendime misyon edindim. Kararı partim verecek." 

Başarısının sırrı 

Talat, seçim başarısının sırrı ve planları konusunda da şu değerlendirmelerde bulundu 
"Cumhurbaşkanı Denktaş eskiyi, kaybedilen davayı temsil ediyor. Bu seçim Denktaş'ın sonudur. Bugün halkın kararını CTP'den yana göstermesi, Denktaş'ı sona erdirmenin yeni bir adımıdır. Serdar Denktaş Bey'i 'Annan Planı felakettir' diyen Rauf Denktaş ile aynı kategoriye, aynı kefeye koymamak lazım. Bunu Serdar Bey'e sorarsanız, Denktaş babası olduğu için söyleyemez." 


</TEXT>
</DOC>
