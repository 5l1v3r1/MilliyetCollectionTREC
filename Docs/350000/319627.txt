<DOC>
<DOCNO> 319627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy07.html </URL>
<DATE> 2005/03/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erdoğan'dan Koç'a ilk talimat "Zeugma işini hallet" 
</HEADLINE>
<TEXT>

     Başbakan Recep Tayyip Erdoğan, dünkü Bakanlar Kurulu toplantısında, yeni atanan Kültür ve Turizm Bakanı Atilla Koç'a ilk talimatını vererek, "Zeugma ile ilgili çok talep alıyorum. Bu işi halledin" dedi. 
     İlk defa Bakanlar Kurulu toplantısına katılan Koç'u, diğer kabine üyelerine tanıtan Erdoğan, hükümet olarak kültür ve turizm projelerine çok önem verdiklerini söyledi. Eski bakan Erkan Mumcu'ya da göndermede bulunan Erdoğan, birçok projeye dokunulmadığı ve el atılmadığının üzerinde durdu. Yarım kalan projeler olduğunu kaydeden Erdoğan, Koç'a, "Bu projelerle yakından ilgilenin bunları biran önce bitirin. Sizden de yeni ve iyi projeler bekliyorum" dedi. Gaziantep'te bir kısmı sular altında kalan Zeugma antik kentiyle ilgili kendisine birçok talep geldiğini belirten Erdoğan, "Bu konuyla da ilgilenip biran önce bitirin" talimatını verdi. Koç da, kültür ve turizm alanında yapılacak çokşey olduğunu belirterek, elinden gelen bütün gayreti göstereceğini ifade etti. 
     
</TEXT>
</DOC>
