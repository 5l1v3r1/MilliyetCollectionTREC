<DOC>
<DOCNO> 335260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur11.html </URL>
<DATE> 2005/04/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
PKK'lı Pelit örgütün yapılanmasını anlattı 
</HEADLINE>
<TEXT>

     Funda KESKİN İSTANBUL, DHA 

      AZERBAYCAN'ın Nahçivan Özerk Bölgesi'nden 4 ay önce Türkiye'ye geçmek isterken yakalanan, bölücü PKK Kongra-Gel örgütünün Avrupa'daki kadın örgütlenmesi olan Özgür Kadın Partisi'nin PJA koordinasyonunu sağlayan ve örgütün üst düzey yapılanmasında yer aldığı öne sürülen Elif Pelit'in Azerbaycan resmi makamlarına örgütün yapılanmasına ilişkin önemli bilgiler verdiği ileri sürüldü. 
     PKK Kongra-Gel'in Avrupa'daki kadın örgütlenmesi PJA'nın koordinasyonundan sorumlu Elif Pelit, 4 ay önce Azerbaycan'ın Nahçivan Özerk Bölgesi'nden Türkiye'ye geçmek isterken beraberinde 5 kişi ile yakalandı. Kırmızı Bülten ile aranan Pelit'in Türkiye'ye iade için hakkındaki soruşturmayı yürüten İstanbul Cumhuriyet Başsavcılığı, dosyayı ve iade talepnamesini hazırlayarak Azerbaycan resmi makamlarına gönderdi. Pelit'in, Azerbaycan resmi makamlarına verdiği 10 sayfalık ifadesinde, örgütün yapılanmasına ilişkin önemli bilgiler verdiği öne sürüldü. Örgütün yapılanmasını şemalarla anlattığı iddia edilen Pelit'in, Suriye ve Yunanistan'da askeri ve siyasi eğitim aldığını bildirdi. Pelit, eğitimlere zaman zaman bölücübaşı Abdullah Öcalan'ın da telefonla katıldığını iddia etti. 
     Pelit'in ifadesinin devamında talimatları Öcalan'dan aldığını, örgütün mali kaynaklarının büyük bir bölümünü Almanya'dan sağladığını ve bütün paraların bu ülkede toplandığını söylediği ileri sürüldü. Mali konularla ilgili yapılan toplantılara örgütün üst düzey yöneticilerinden Murat Karayılan'ın da katıldığını anlatan Pelit, bu toplantılarda Avrupa ülkelerindeki örgüt raporlarının sunulduğunu ve örgütten kaçanların sayısının oldukça çok olduğunu söylediği iddia edildi. 
     2002 yılında 20 kişiyle birlikte Şam yakınlarında bir kampa götürüldüklerini ve orada kendilerini Osman Öcalan'ın karşıladığını da ileri süren Pelit'in, "Öcalan bize ABD'nin Irak'ı işgalinden sonra kendilerine bazı imkanlar verileceğini söyledi'' diye konuştuğu iddia edildi. 
     
</TEXT>
</DOC>
