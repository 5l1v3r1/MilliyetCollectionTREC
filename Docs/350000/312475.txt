<DOC>
<DOCNO> 312475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur18.html </URL>
<DATE> 2005/02/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Doğum sancısı tutan eşiyle hastaneye giden çiftin evi yandı 
</HEADLINE>
<TEXT>

     
     Kemal ÖZGÜLER EDİRNE, DHA 
     

EDİRNE'de doğum sancısı çeken 32 yaşındaki eşi Nuran Mandacı'yı, hastaneye götüren 35 yaşındaki Tugay Mandacı sobayı söndürmeden evden çıkınca, sıçrayan kıvılcımlar evin tamamen yanmasına neden oldu. 
     Merkeze bağlı Yıldırım Mahallesi'nde oturan Tugay Mandacı saat 12.00 sıralarında doğum sancıları artan Nuran Mandacı'yı hastaneye götürmek için evden çıktı. Telaşlı koca yanan sobayı söndürmeyi unuttu. Çift evden ayrıldıktan sonra sobadan sıçrayan kıvılcımlar evdeki eşyaları tutuşturdu. Tugay Mandacı'nın bir üst katında oturan babası Latif Mandacı yangını fark ederek durumu itfaiyeye bildirdi. Olay yerine gelen itfaiye ekipleri yangını söndürmekte güçlük çekince takviye ekip istendi. Gelen ikinci itfaiye ekibi yağan yoğun kar nedeniyle kara saplandı. Kurtarılan araç söndürme çalışmalarına katılmasına rağmen Mandacı çiftinin dairesi tamamen yandı. 
     Trakya Üniversitesi Tıp Fakültesi Hastanesi'ne kaldırılan Nuran Mandacı'nın ise hala doğum yapmadığı öğrenildi. 
     
</TEXT>
</DOC>
