<DOC>
<DOCNO> 308308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonyas07.html </URL>
<DATE> 2005/01/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Cennet çok gürültülü... 
</HEADLINE>
<TEXT>

     Tatil cenneti Hawaii'yi kurbağalar istila etti. 'Gece uyumak imk nsız' diyen belediye başkanı, adada olağanüstü hal ilan edilmesini istiyor 

      ABD'nin Hawaii adasını gürültücü kurbağalar istila etti. Belediye Başkanı Harry Kim, adanın her tarafına yayılan ve inanılmaz gürültü çıkaran kurbağaların daha da çoğalmasını engellemek için 2 milyon dolar aramaya başladı. Adadaki 150 kadar yerleşim bölgesini istila eden demir para büyüklüğündeki kurbağalar, çıkardığı müthiş ses dolayısıyla yerel halk tarafından 'Koki' olarak adlandırılıyor. 
     Aslında Porto Riko'ya özgü yerel bir tür olan 'kendi küçük sesi büyük' kurbağaların, Hawaii'ye 1990'larda getirilen bazı tropik bitkilerle birlikte geldiği tahmin ediliyor. Geceleri ortaya çıkan ve inanılmaz gürültü yapan kurbağaların hızla çoğalarak tüm adaya yayıldığı belirtiliyor. 
     Gürültünün yanı sıra kurbağaların adadaki örümcek ve böceklerle beslendiği, her türlü ekosisteme kolayca uyum sağladığı, böylelikle yerel kuşların ve diğer pek çok hayvanın besin kaynaklarını ortadan kaldırdığı ifade ediliyor. Belediye Başkanı Kim, validen adada olağanüstü durum ilan edilmesini, böylelikle gürültücü kurbağalarla mücadele için hükümetten talep edilen mali desteğin önünün açılmasını istedi. 
     Daha önce Oahu ve Kauai adalarında uçaklardan yapılan sitrik asit ilaçlamasıyla kurbağalara karşı mücadelede önemli mesafeler kat edilirken, Hawaii'nin büyüklüğü ve ödeneğin yetersizliği nedeniyle ilaçlamalar sınırlı kaldı. Belediye Başkanı Kim, yapılacak etkili ilaçlamayla, kurbağaların tamamen kurutulmasını değil, denetim altına alınmasını hedeflediklerini belirterek, "Kurbağalara karşı daha katı tedbirler almamak için her gün kendimi frenliyorum" diye konuştu. 
     
</TEXT>
</DOC>
