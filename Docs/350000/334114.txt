<DOC>
<DOCNO> 334114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/siyaset/siy04.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tur öncesi üzücü olay 
</HEADLINE>
<TEXT>


Erdoğan'ın Cumhurbaşkanı Roh'la birlikte çıkacakları Boğaz turu öncesi yatta bomba araması yapan dalgıç polis memuru Çatalyürek, kalbine yenildi 

MUSA KESLER İstanbul 


Başbakan Recep Tayyip Erdoğan ve Güney Kore Cumhurbaşkanı Moo - Hyun Roh'un İstanbul Boğazı turuna çıktıkları yatın altında, gezi öncesi bomba araması yapan polis memuru, kalp krizi geçirirek öldü. 
Tur öncesinde Deniz Şube Müdürlüğü'nde görevli dalgıçlar, Beşiktaş'taki iskelede demirli Swissotel'e ait "The İstanbul" adlı özel gezi yatının altında bomba araması yaptı. Kontrol sonrası su üstüne çıkan dalgıç Hulusi Çatalyürek 46 , birkaç dakika sonra polis botunda fenalaştı. 

Hastane yolunda öldü 
Kalp krizi geçirdiği anlaşılan Çatalyürek'e ilk müdahaleyi meslektaşları yaptı. Ambulansla Taksim Eğitim ve Araştırma Hastanesi'ne kaldırılmak istenen Çatalyürek, yolda hayatını kaybetti. 
Olayın ardından ekip otosuyla hastaneye getirilen Çatalyürek'in eşi, oğlu ve kızı sinir krizi geçirdi. Çatalyürek'in kızı, "Babam nerede Beni babama götürün. Babamı istiyorum" diye bağırdı. Çatalyürek'in 10 yıldır deniz polisi olarak görev yaptığı ve emekliliğini 2 yıl önce hak ettiği öğrenildi. 



</TEXT>
</DOC>
