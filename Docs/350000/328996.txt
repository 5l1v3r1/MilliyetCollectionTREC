<DOC>
<DOCNO> 328996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo07.html </URL>
<DATE> 2005/03/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Daum'a bir darbe de Nobre'den... 
</HEADLINE>
<TEXT>

     Sakat Servet, cezalı Luciano ve Serkan yüzünden sıkıntılı olan Daum, dün sakatlığı nükseden Nobre'nin çalışmayı terketmesiyle sarsıldı. 
     
     Seke seke içeri gitti 
     Fenerbahçe’de Gaziantepspor ile oynanacak maç öncesi dertlerin biri bitmeden diğeri başlıyor. Milli takımlardaki oyuncuların yanısıra, hasta ve sakatlar yüzünden günlerdir yarım takımla çalışmak zorunda kalan, Gaziantep karşısına sakat Servet, cezalı Luciano ve Serkan’dan mahrum çıkacak olan teknik direktör Daum, dün de Nobre’nin sakatlığıyla sarsıldı. İstasyon çalışması sırasında, ayağındaki sakatlık nükseden Brezilyalı oyuncu, çalışmayı bıraktı ve seke seke soyunma odasının yolunu tuttu. 
     
     Arayışlar sürüyor 
     Baldırındaki ağrı yüzünden önceki gün öğleden sonra yapılan idmana da çıkmayan Nobre’nin cumartesi günkü maçta forma giymesinin zor olduğu öğrenildi. Daum, ikişer takım halinde pres ve çabukluk çalışmasından sonra yarım sahada çift kale oynattıktan sonra çalışmayı bitirdi. Eksikler yüzünden büyük sıkıntı yaşayan Alman hoca, gözünü millilere çevirdi. Tecrübeli teknik adam, cumartesi günkü karşılaşmada sahaya nasıl bir kadro çıkaracağını ancak milliler döndükten sonra kararlaştıracak. 
     
</TEXT>
</DOC>
