<DOC>
<DOCNO> 348769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/ekonomi/eko08.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kentbank'ta yürütme itirazı reddedildi 
</HEADLINE>
<TEXT>



Danıştay İdari Dava Daireleri Kurulu, Kentbank'ın Bayındırbank bünyesinde birleştirilmesine ilişkin Tasarruf Mevduatı Sigorta Fonu TMSF işleminin yürütmesinin durdurulmasına ilişkin karara yapılan itirazı reddetti. 
Süzer Holding A.Ş, Mustafa Süzer ve Sami Çakır, Kentbank'ın, hisselerinin TMSF'ye devrinin ardından tüm aktif ve pasifiyle hisselerinin tamamının Bayındırbank bünyesinde devren birleştirilmesine ilişkin TMSF Yönetim Kurulu'nun 20 Mart 2002 günlü kararının iptali ve yürütmenin durdurulması istemiyle dava açtı. Danıştay 10. Dairesi, önce yürütmenin durdurulması istemini reddetti. 
Ancak, Danıştay İdari Dava Daireleri Kurulu, Kentbank'ın TMSF'ye devrine ilişkin BDDK kararının iptal isteminin reddine ilişkin 10. Daire Kararı'nı bozdu. 
Davacılar, bu karar üzerine bu kez bankalarla ilgili davaya bakan ve yeni kurulan 13. Daire'ye başvurarak ikinci kez yürütmenin durdurulmasını istediler. Danıştay 13. Dairesi, söz konusu işlemin yürütmesini durdurdu. Bu karara, BDDK ve TMSF itiraz ederek, kaldırılmasını istediler. İstemi bir üst kurul olarak görüşen Danıştay İdari Dava Daireleri Kurulu, 14'e karşı 15 üyenin oyuyla itirazı reddetti. 


</TEXT>
</DOC>
