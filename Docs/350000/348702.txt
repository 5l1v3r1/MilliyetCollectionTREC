<DOC>
<DOCNO> 348702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur15.html </URL>
<DATE> 2005/06/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bağ-Kur, ölen kadına 20 bin YTL borç çıkardı 
</HEADLINE>
<TEXT>

     Muhammet KAÇAR RİZE, DHA 

      RİZE’ de geçen yıl 81 yaşında vefat eden ve yaşamı boyunca hiç sigortalı olmayan Zekiye Bostan’ın, Bağ-Kur’a 19 bin 929 YTL borçlu olduğuna ilişkin yazı geldi. Oğlu Nuretttin Bostan’ın araştırmaları sonucu, Zekiye Bostan’ın 1987 yılında çıkarılan bir kanun nedeniyle, kendisinin haberi olmadan Bağ-Kur’lu yapıldığı ortaya çıktı. Nurettin Bostan, şimdi ölen annesinin borcunu sildirmek için bürokrasi mücadelesi veriyor. 
     Rizeli 3 çocuk annesi Zekiye Bostan, bir yıl önce 81 yaşında hayatını kaybetti. Zekiye Bostan’ın evine 15 gün önce Bağ-Kur’dan, kuruma 19 bin 929 YTL borçlu olduğuna ilişkin bir yazı geldi. Yazıyı alan Zekiye Bostan’ın oğlu yaşındaki Nurettin Bostan büyük bir şaşkınlığa uğradı. Annesinin hayatı boyunca hiç sigortalı olmadığını bilen Nurettin Bostan, Bağ-Kur Rize İl Müdürlüğü’ne giderek olayı araştırmaya başladı. 
     YASA GEREĞİ BAĞ-KUR'LU YAPILMIŞ Nurettin Bostan’ın yaptığı araştırma sonucu işin aslı ortaya çıktı. Zekiye Bostan’ın, Tarım Bakanlığı’nın 1987 yılında çıkardığı bir kanuna göre, habersiz olarak Bağ-Kur’lu yapıldığı ve bunun kendisine bildirilmediği belirlendi. Bağ- Kur yetkililerinin verdiği bilgiye göre, 1987 yılında çıkan 2926 sayılı Tarımda Kendi Adına ve hesabına Çalışan Kişilerin Sigortalı Yapılması’ ile ilgili kanun kapsamında, 22- 60 yaş arasındaki kadınlar ve 22- 65 yaş arasındaki erkeklerin tümü, zorunlu Bağ-Kur'lu yapıldı. Bu kapsamda, Rize’deki çay fabrikalarına yaş çay veren ve kendi adına çay cüzdanı bulunan tüm kişilerin listesi Bağ-Kur’a gönderildi. Kurum da, sözkonusu yaş kapsamına giren herkesi Bağ- Kur'lu yaptı. 
     Zekiye Bostan’ın oğlu Nurettin Bostan, annesine hiçbir şekilde Bağ-Kur’lu yapıldığına ilişkin tebligat gönderilmediğini belirterek, Zaten kanunda 22- 60 yaş arası kadınlar’ deniliyor. Annem, Bağ- Kur’lu yapıldığı 1 Ocak 1987 tarihinde 63 yaşındaydı. Yaş sınırını da geçtiği için hatalı şekilde Bağ- Kur’lu yapılmış. İl Müdürlüğü’ne dilekçe vererek yanlışlığın düzeltilmesini ve borcun silinmesini talep ettim. Şimdi sonucu bekliyoruz'' dedi. 
     
</TEXT>
</DOC>
