<DOC>
<DOCNO> 323063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/guncel/gun07.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Harç yatırmayan atılmayacak 
</HEADLINE>
<TEXT>


Danıştay kararına göre, öğrenci, gecikme faizini ödeyerek kayıt yenileyebilecek 

GÖKÇER TAHİNCİOĞLU Ankara 

Danıştay, harçlarını yatırmayan öğrencilerin üniversiteyle ilişiğinin kesilemeyeceğine karar verdi. Üniversite öğrencilerini sevindirecek nitelikteki karar, Eskişehir'de, mühendislik - mimarlık fakültesinde okuyan bir öğrencinin, üniversiteden ilişiğinin kesilmesi işleminin iptali istemiyle açtığı dava sonunda verildi. 2002 - 2003 eğitim - öğretim yılının 2. döneminde öğrenci katkı payını harç yatırmayan öğrencinin, üniversiteyle ilişiği kesildi. Kararın iptali istemiyle açılan davanın görüldüğü İdare Mahkemesi, öğrencinin başvurusunu haklı buldu ve kararı iptal etti. İlgili üniversite, YÖK Kanunu'na göre harcını yatırmayan öğrencilerin ilişiğinin kesilmesi gerektiğini belirterek, kararı temyiz etti. Dosya, Danıştay 8. Dairesi'ne gitti. Danıştay Savcısı Cem Erbük, temyiz başvurusunun yerinde olmadığını ve davanın onanması gerektiğini belirtti. Danıştay 8. Dairesi'nce 2004 sonunda onanan kararda, YÖK Yasası'nda katkı payını yatırmayan öğrencilerin kayıtlarının yenilenmeyeceğinin düzenlenmiş olmasına rağmen, ilişiklerinin kesileceğine yönelik bir hüküm bulunmadığı kaydedildi. Buna göre, harcını yatırmadığından kayıt yenileyemeyen öğrenciler, atılmayacak ama üniversitenin belirleyeceği makul gecikme faizi oranlarını ödeyerek, kayıt yenileyebilecek. Bu durumda öğrenci, kayıt yenileyemediği dönemi okumak zorunda kalacak ve okulunu yarım dönem uzatmış olacak. 


</TEXT>
</DOC>
