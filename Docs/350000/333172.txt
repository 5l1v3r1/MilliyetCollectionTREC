<DOC>
<DOCNO> 333172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/siyaset/axsiy02.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçaryan'a mektup 
</HEADLINE>
<TEXT>


TBMM'de, soykırım iddiaları üzerine genel görüşme yapıldı. Erdoğan, Ermenistan Cumhurbaşkanı Koçaryan'a mektup göndererek, ortak komisyon kurulmasını önerdi 

ANKARA Milliyet 


Başbakan Recep Tayyip Erdoğan, Ermenistan Cumhurbaşkanı Robert Koçaryan'a bir mektup göndererek, soykırım iddialarını araştırmak üzere uzmanlardan oluşan ortak bir komisyon kurulmasını önerdi. TBMM'de, Ermenistan'a "çözüm ve barış" çağrısı yaptı. TBMM Genel Kurulu'nda dün, "Tarihte Türk Ermeni İlişkileri ve Soykırım İddiaları"na ilişkin genel görüşme yapıldı. İngiltere Avam ve Lordlar Kamarası'na gönderilecek mektubun imzalanmasının ardından, Ermenistan ile soykırım iddialarını gündeme getiren ülkelere, "ortak komisyon" çağrısı yapılan deklarasyon kabul edildi. 

Mavi Kitap'la başladı 
Dışişleri Bakanı Abdullah Gül konuşmasında, soykırım iddialarının, asılsız ve uydurma olduğunu, bunların İngilizlerin Mavi Kitap'ı ile başladığını söyledi. Birçok ülkede soykırım iddialarının diasporanın etkisiyle gündeme getirildiğini belirten Gül, "Tarihi ancak tarihçiler değerlendirebilir" dedi. Koçaryan'ın AB liderlerine, "Türkiye ile müzakerelere başlamayın" mektubu gönderdiğine dikkat çeken Gül, diasporanın faaliyetlerinin Ermenistan tarafından desteklendiğini de vurguladı. 
3 milyon dolar gişe hasılatı olan "Ararat" filminin, 15 milyon dolara mal olduğunu ifade eden Gül, "Bu para, karşı karşıya bulunduğumuz çevrelerin propaganda gücü hakkında bir fikir veriyor" dedi. Gül, iddiaları destekleyen ülkelere de, "Türkiye'nin çağrılarına destek verin ve Ermenistan üzerinde etkinizi gösterin. Yapmazsınız, sadece basit iç politika ve basit oy çıkarı uğruna milletlere hakaret eden, çıkarlarınızı bile unutan ülkeler ve parlamentolar olarak ilan edeceğiz sizi" diye seslendi. 
Gül, şöyle devam etti "Türkler asimilasyonu hedef almış olsalardı, birçok devlet, birçok din, dil yok olmuştu. Türkiye tarihiyle barışıktır. Utanacağımız hiçbir şey yoktur." 
TBMM'de kabul edilen tarihi deklerasyonda özetle şu ifadelere yer verildi "TBMM, iki ülkenin çıkarlarının, Türk ve Ermeni uluslarını barıştırmak, onları savaş yıllarından kaynaklanan derin önyargılara tutsak olmaktan kurtarmak ve dostluğa dayalı bir ortak geleceği paylaşmalarına imk n verecek ortamı yaratmak olduğuna inanmaktadır. Bu girişimin uygulanabilmesi için Ermenistan'la işbirliği şarttır. Akıl ve mantık, Türkiye ile Ermenistan'ın tabuları yıkmaktan korkmamalarını ve tarihleriyle hesaplaşmaya hazır olmalarını emretmektedir. TBMM, bu önerinin değerlendirilmesinde, esasta bunun bir barış girişimi olduğunun dikkate alınması gereğinin altını çizer." 

Tüm partiler imza verdi 

Başbakan Erdoğan ve CHP lideri Baykal'ın Büyük Britanya Avam Kamarası ve Lordlar Kamarası üyelerine gönderilmek üzere, TBMM'de yan yana imzaladıkları mektupta, "Mavi Kitap"ın ASALA'nın eylemlerinde ahlaki gerekçe olarak kullanıldığı vurgulandı. Mektupta, "Mavi Kitap"ın tarihi bir belge olarak geçersiz ve asılsız olduğunun ilan edilmesi" istenerek, "Mavi Kitap"ın, 1. Dünya Savaşı'nda İngiliz Savaş Propaganda Bürosu tarafından hazırlanan bir propaganda malzemesi olduğunun açıklanması gerektiği ifade edildi. Mektuba, TBMM'de temsil edilen tüm partilerden imza verildi. 


</TEXT>
</DOC>
