<DOC>
<DOCNO> 304143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur30.html </URL>
<DATE> 2005/01/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gemi adamları yetiştirmek için kurs açılacak 
</HEADLINE>
<TEXT>

     Üniversiteler, Milli Eğitim Bakanlığı'na MEB bağlı orta öğretim kurumları ile Deniz Kuvvetleri Komutanlığı'nın yanı sıra gerçek ve tüzel kişiler tarafından açılacak kurslarla da gemi adamları yetiştirilebilecek. Bu tür kurslara, Denizcilik Müsteşarlığı'nın uygun görüşü alınarak Milli Eğitim Bakanlığı tarafından izin verilecek. 
     TBMM Bayındırlık, İmar, Ulaştırma ve Turizm Komisyonu, Denizcilik Müsteşarlığı'nın Kuruluş ve Görevleri Hakkında Kanun Hükmünde Kararnamede Değişiklik Yapılmasına Dair Kanun Tasarısı'nı kabul etti. 
     Tasarıya göre, Denizcilik Müsteşarlığı, gemilerin ve gemi adamlarının sicillerini tutmak, gemi adamlarının eğitim, sınav ve belgelendirilmelerine ilişkin esasları belirlemek ve gemi adamlarının belgelendirilmesi işlemlerini yapmakla yetkili olacak. 
     Gemi adamlarının eğitimi, üniversitelere bağlı fakülte ve yüksekokullar ile Milli Eğitim Bakanlığı'na bağlı orta öğretim kurumları, yaygın öğretim kurumları ve Deniz Kuvvetleri Komutanlığı'na bağlı öğretim kurumları, gemi adamlarına eğitim vermek amacıyla kurulan ve Denizcilik Müsteşarlığı'nın uygun görüşü alınarak Milli Eğitim Bakanlığı'nın izniyle gerçek ve tüzel kişiler tarafından açılan özel eğitim kurumları tarafından verilecek. Gemi adamlarının eğitimi, sınavları ve belgelendirilmelerine ilişkin usul ve esaslar Denizcilik Müsteşarlığı tarafından hazırlanacak ve Mili Eğitim Bakanlığı'nın görüşü alınarak hazırlanacak yönetmelikle belirlenecek. 
     Gemi adamları sınavları, ''Gemiadamları Sınavları Merkezi'' tarafından yapılacak. 
     Gemi adamlarına ilişkin eğitim, öğretim, sınav ve belgelendirme yapan kamu veya özel kurum ve kuruluşları denetlemek, denetleme faaliyetlerinin planlanması, yürütülmesi ve değerlendirilmesi işlemlerini yapmak üzere Denizcilik Müsteşarlığı'nda ''Denizcilik Eğitimi Denetleme Kurulu'' oluşturulacak. Kurul, bir başkan ve 6 üyeden oluşacak. 
     
     YÖK KARŞI ÇIKTI 
     Denizcilik Müsteşarı İsmet Yılmaz, tasarı hakkında bilgi verirken, Uluslararası Denizcilik Örgütü'nün IMO gemi adamları yetiştirmek konusunda belirlediği ilke ve esasların iç hukuka uyarlandığını bildirdi. Tasarının yasalaşmasının ardından konuyla ilgili yönetmelik hazırlanacağına işaret eden Yılmaz, gemi adamları yetiştirme kurslarının süresini 5 yıl olarak öngördüklerini, ilk 2 yılda İngilizce, 3 yılda ise mesleki eğitimin verileceğini kaydetti. 
     YÖK Temsilcisi Doç. Dr. İsmail Dehaer, gemilerin yüksek teknoloji ile inşa edildiğini, burada çalışacak personelin yetkin olması gerektiğini söyledi. Kurslarda verilecek eğitimi denetlemenin ve bunlara belirli standart getirmenin zor olacağına işaret eden Dehaer, AB ülkelerinde bu eğitimin özel kurslar eliyle değil 2 ya da 4 yıllık yüksekokullar tarafından verildiğini belirtti. 
     Üniversitelerin ilgili fakültelerinde bu alanda 5 yıllık bir eğitimin verildiğini hatırlatan Dehaer, YÖK olarak yetkilerin genişletilmesinin uygun görmediklerini bildirdi. 
     Deniz Ticaret Odası Yönetim Kurulu Başkanı Metin Kalkavan, Dehaer'e tepki göstererek, ''YÖK'ün görüşü bu değil'' dedi. Dehaer ise YÖK tarafından görevlendirildiğini kaydetti. 
     
     ''GEMİ ADAMI BULAMIYORUZ'' 
     Deniz Ticaret Odası Yönetim Kurulu Başkanvekili Halim Mete, deniz ticaret filosu hacminin 4 milyon tondan 12 milyon tona çıktığını, armatörler olarak gemilerde çalışacak personel bulmakta sıkıntı çektiklerini ifade etti. Gemi adamı yetiştirmek üzere kurslar açılmasını desteklediklerini bildiren Mete, üniversitelerden bu alanda mezun olanların sayısının ihtiyacı karşılamaktan uzak olduğunu söyledi. 
     Komisyon çalışmalarına katılan Milli Savunma Komisyonu Başkanı ve AK Parti İstanbul Milletvekili Cengiz Kaptanoğlu, gemi adamlarının Türkiye'de çok rahat iş bulduğunu belirterek, kendilerine iş isteğiyle başvurulduğunu söyleyen AK Parti Trabzon Milletvekili Asım Aykan'a, ''Bize gönderin 2 dakikada iş buluyoruz'' dedi. 
     
     ''ÜNİVERSİTELER BY-PASS EDİLİYOR'' 
     CHP Kastamonu Milletvekili Mehmet Yıldırım, üniversitelerin elindeki yetkinin alınmak istendiğini savundu. 
     Yıldırım, ''Üniversitelere 'sen bu işi yapmakta yetersiz kalıyorsun, ben bu işi başkasına veriyorum' mu demek istiyoruz Bu düzenleme ile üniversiteleri by-pass mı etmek istiyoruz, yeni bir çıkış mı aramak istiyoruz '' diyerek, düzenlemeye karşı olduğunu belirtti. 
     Görüşmelerin ardından tasarı kabul edildi. 
     
</TEXT>
</DOC>
