<DOC>
<DOCNO> 306127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko31.html </URL>
<DATE> 2005/01/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ulusal Gıda Kodeksi Komisyonu, enerji içeceklerini konuştu... 
</HEADLINE>
<TEXT>

     Ulusal Gıda Kodeksi Komisyonu, dün toplanarak enerji içecekleri ve makarna konularında bir çalışma yaptı. 
     Tarım ve Köyişleri Bakanlığı'ndan yapılan açıklamaya göre, toplantıda, Özel Beslenme Amaçlı Gıdalar İhtisas Alt Komisyonu ve Enerji İçecekleri Çalışma Grubu, raporunu Ulusal Gıda Kodeksi Komisyonu'na sundu. 
     Ulusal Gıda Kodeksi Komisyonu, çalışma grubu raporunun ve Avrupa Birliği Bilimsel Komitesi'nin 2003 yılında enerji içecekleri konusunda yayınlamış olduğu ''European Commission Opinion Of The Scientific Committee on Food on Additional Information on Energy Drinks'' raporu ve AB ülkelerindeki uygulamaların incelenmesine karar verdi. 
     Açıklamaya göre, Komisyonda ayrıca, makarna ile ilgili ihtisas alt komisyonunun çalışmalara başlamasına da karar verildi. 
     Bu arada Danıştay, Tarım ve Köyişleri Bakanlığı'nın enerji içeceklerinin içindeki kafein miktarının 150 mg'dan 350 mg'ye çıkartılmasını düzenleyen tebliği ile ilgili ''yürütmeyi durdurma'' kararı vermiş, bunun üzerine Tarım ve Köyişleri Bakanlığı Koruma ve Kontrol Genel Müdürlüğü de valiliklere ve tarım il müdürlüklüklerine bir genelge göndererek kararın uygulanmasını istemişti. 
     Genelgede, tarım il müdürlüklerinden 24 Aralık 2004 tarihinden başlamak üzere 30 gün içerisinde ilgili firmalara bir yazı yazarak söz konusu içeceklerle ilgili izin ve tescil işlemlerinin yapılamayacağını ve içeceklerin ilgili firmalar tarafından toplanması gerektiğinin bildirilmesi istenmişti. 
     Edinilen bilgiye göre, Ulusal Gıda Kodeksi Komisyonu, Enerji İçecekleri Çalışma Grubu'nun raporunu inceledikten sonra enerji içecekleri konusunda yeni bir düzenlemeye gidecek. 
     
</TEXT>
</DOC>
