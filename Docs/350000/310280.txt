<DOC>
<DOCNO> 310280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy19.html </URL>
<DATE> 2005/01/28/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Erdoğan Dindar olmaktan korkmayalım, aşırılıktan korkalım 
</HEADLINE>
<TEXT>

     Başbakan Recep Tayyip Erdoğan, laiklik konusundaki görüşlerini açıklarken, Türkiye'nin laiklikte "dünya ortalamasını alan bir ülke" olduğunu belirtti ve "Dindar olmaktan korkmayalım, aşırılıklardan korkalım" dedi. 
     Erdoğan, Davos'ta Dünya Ekonomik Forumu programı çerçevesinde Türkiye konulu yemekte soruları yanıtladı. 
     Erdoğan, özellikle Almanya ve Batı Avrupa'da Türkiye'deki laikliğin uygulanmasında "din ve devlet işlerinin birbirinden ayrılmasına" ilişkin eleştiriler bulunduğuna ilişkin bir soruyu yanıtlarken, bu ülkelerde dinin siyasete daha egemen olduğunu gözlediğini belirtti. Bu eleştirileri "önyargı" diye niteleyen Erdoğan, "Hükümetimiz, göreve geldiği andan itibaren programında ne varsa, özellikle laiklikle ilgili konularda bunu yerine getirmiştir" dedi. 
     1982 Anayasası'nın gerekçesindeki laiklik tanımını 
     partisinin programına aynen aldıklarını kaydeden Erdoğan, tüm inanç gruplarına aynı mesafede olmanın laiklik çalışmalarının temelini oluşturduğunu söyledi. Klasik anlamda laikliğin "din ile devlet işlerinin birbirinden ayrılması" şeklinde tanımlanmmasına karşın dünyada farklı uygulamaların bulunduğunu belirten Erdoğan, "Avrupa'da farklı, İngiltere ve ABD'de farklı uygulamalara şahit olmak mümkündür. Bizler bu noktada laikliğin adeta ortalamasını almış bir ülke olarak 1982 Anayasası'ndaki tanıma uygun olarak çalışmalarımızı sürdürüyoruz" diye konuştu. 

     
</TEXT>
</DOC>
