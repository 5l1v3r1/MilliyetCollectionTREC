<DOC>
<DOCNO> 319898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun04.html </URL>
<DATE> 2005/03/02/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Saddamı'ı yargılayan hakime bombalı saldırı 13 ölü, onlarca yaralı 
</HEADLINE>
<TEXT>

     Irak'ın başkenti Bağdat'ta bugün bomba yüklü araçlarla düzenlenen 2 ayrı saldırıda toplam 13 kişi öldü, onlarca kişi yaralandı. 
     Polisin verdiği bilgiye göre, Bağdat'ta, asker kayıtlarının yapıldığı bir ordu üssünün dışında bomba yüklü araçla düzenlenen ilk saldırıda 6 asker öldü, 38'i yaralandı. 
     Bir Iraklı asker konvoyunun hedef alındığı bomba yüklü araçla düzenlenen ikinci saldırıda da 7 asker öldü, 2'si yaralandı. 
     Saddam'ın yargıcı çıktı 
     Irak'ta dün öldürülen Yargıç Bereviz Mahmud'un, devrik lider Saddam Hüseyin'in yargılanması için oluşturulan Irak özel mahkemesinde görevli olduğu açıklandı. 
     Irak İçişleri Bakanlığı sözcüsü, Mahmud'un özel mahkeme için çalıştığını ve Saddam Hüseyin aleyhindekinin de aralarında bulunduğu davalarla ilgilendiğini söyledi. 
     Saldırının ikinci kurbanın da Mahmud'un kardeşi değil, avukat olan oğlu olduğu belirtildi, ancak bu konudaki bilgiler netleşmedi. 
     Reuters ajansı, ağır ceza yargıcı Mahmud'un avukat kardeşi ile birlikte dün Bağdat'ta evinin önünde silahlı saldırı sonucu öldürüldüğünü duyurmuştu. 
     Özel mahkeme soykırım, savaş ve insanlık suçları ile 30 yıllık Baas iktidarı sırasında işlenen diğer suçlardan Saddam Hüseyin ve eski rejim üyelerini yargılamak üzere Aralık 2003'te kurulmuştu. Özel mahkemede, davanın itiraz dahil tüm süreci için 50 yargıç görevlendirildi. 
     
</TEXT>
</DOC>
