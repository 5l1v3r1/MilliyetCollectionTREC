<DOC>
<DOCNO> 332226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy03.html </URL>
<DATE> 2005/04/11/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Başbakan Erdoğan Norveç'te 
</HEADLINE>
<TEXT>

     Başbakan Recep Tayyip Erdoğan, resmi temaslarda bulunmak üzere, TSİ 00.45'te Norveç'in başkenti Oslo'ya ulaştı. 
     Erdoğan'ı, Oslo Havalimanı'nda, Norveç Dışişleri Bakanlığı Devlet Sekreteri Odd Jostein Saeter ve Türkiye'nin Oslo Büyükelçisi Mehmet Görkay karşıladı. 
     İki günlük gezi kapsamında, Başbakan Erdoğan ile birlikte eşi Emine Erdoğan, Ulaştırma Bakanı Binali Yıldırım, Enerji ve Tabii Kaynaklar Bakanı Hilmi Güler ve bazı milletvekilleri de Oslo'da bulunuyor. 
     Türkiye ile hidroelektirik santraller ve doğalgaz başta olmak üzere enerji alanında ticaret yapan Norveç ile gemi yapımı, balıkçılık gibi konularda işbirliği gündemin üst sıralarında. 
     Norveç'e hareketinden önce Esenboğa Havalimanı’nda açıklama yapan Erdoğan, gezinin amacının, iki ülke arasındaki işbirliği potansiyelini geliştirmek olduğunu söyledi. 
     Norveç'te bulunan Başbakan, bu ülkedeki Türk vatandaşları ile de biraraya gelecek. 
     Erdoğan, Oslo'daki Nobel Ensitüsü'nde düzenlenecek toplantıya katılarak 'Küresel Barış Arayışı ve Türkiye'nin Katkısı' konulu bir konuşma da yapacak. 
     
</TEXT>
</DOC>
