<DOC>
<DOCNO> 300052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas24.html </URL>
<DATE> 2004/12/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Pamela'dan ''Kürk Giyeceğime Çıplak Gezerim'' kampanyasına destek 
</HEADLINE>
<TEXT>

     Internetteki ''msn'' sitesinin haberine göre, hayvan hakları için ünlü isimlerin üzerlerinde kıyafetleri olmadan yer aldığı, ancak estetik bir bakış açısıyla çekilen fotoğraflardan oluşan ''Kürk Giyeceğime Çıplak Gezerim'' kampanyası iki ünlü isimle sürüyor. 
     ''Sahil Güvenlik'' dizisinin yıldızı Anderson, daha önce de destek verdiği hayvan hakları savunucularına bu kez de afişler aracılığıyla yardımcı oldu. Hayvanların kürkleri için avlanmasına karşı olduğunu vurgulayan Pamela Anderson, ''Eğer hayvanları kurtaracaksam bunun için soyunmaktan mutlu olurum. Pek çok imitasyon kürk varken hayvanlar katlediliyor ve sırtlarından derileri çalınıyor'' dedi. 
     Anderson'ın bulunduğu afişte Çince harfler kullanılırken, PETA sözcüleri bunun nedeninin geçen yılların verilerine göre ABD'ye giren kürklerin yüzde 40'ının bu ülkeden gelmesi olduğunu kaydetti. 
     
     DENNIS RODMAN DA KAMPANYADA 

     Basketbol sahalarının ünlü yıldızı Dennis Rodman da kampanyada boy gösterecek. 
     Miami'deki bir gece kulübünde PETA sözcülerinden Dan Mathews'a rastlayan Rodman, sözcüye evsizlere yardım amacıyla kurduğu Dennis Rodman vakfı aracılığıyla hayvan hakları savunucularına destek verebileceğini söyledi. 
     Rodman'dan böylece kampanyaya destek sözünün alındığının ifade edildiği haberde ünlü basketbolcunun eski eşi Carmen Electra kürk giydiğinde büyük rahatsızlık duyduğunu da Mathews'a ilettiği belirtildi. Dennis Rodman'ın ''Kürk Giyeceğime Çıplak Gezerim'' kampanyasında yer alan ilk ''erkek'' olacağı kaydedildi. 
     PETA'nın geçtiğimiz günlerde açıkladığı kürk giyen ünlülere yer verdiği kara listesinde, Beyonce, Jennifer Lopez, Kate Moss, Paris Hilton, Puff Diddy, Madonna, Naomi Campbell, Nicole Kidman, Usher ve Claudia Schiffer gibi ünlüler yer almıştı. 
     
</TEXT>
</DOC>
