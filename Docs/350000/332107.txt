<DOC>
<DOCNO> 332107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun01.html </URL>
<DATE> 2005/04/11/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Kahire'deki saldırıyla ilgisi olan 3 kişi tutuklandı 
</HEADLINE>
<TEXT>

     Mısır'ın başkenti Kahire'de Perşembe günü girişilen bombalı saldırıyla ilgili 3 kişi tutuklandı ve adalete sevk edildi. 
     Mısır İçişleri Bakanlığı kaynakları, Kahire Çarşısı'nda girişilen ve 2 Fransız ile bir Amerikalının öldüğü saldırıyı düzenleyen grubun, ''aşırı dinci eğilimleri ve motivasyonu'' bulunduğunu belirttiler. 
     İntihar saldırganı dışında saldırıya 3 kişinin karıştığını tespit ettiklerini belirten yetkililer, saldırıyı düzenleyen intihar saldırganından geriye kalanların adli polis tarafından kriminal laboratuvarda incelendiğini ve yakında kimliğinin açıklanacağını kaydettiler. 
     İlk belirlemelere göre patlayıcı ve parça tesirli çivilerle üretilen el yapımı bombayla girişilen saldırıyı, şimdiye dek adı duyulmayan ''Yiğit Mısır İslami Tugayları'' adlı örgüt üstlenmişti. 
     
</TEXT>
</DOC>
