<DOC>
<DOCNO> 303710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy11.html </URL>
<DATE> 2005/01/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Babacan "İşsizlik büyüme hızında düşmedi" 
</HEADLINE>
<TEXT>

     Devlet Bakanı Ali Babacan, ekonomide yakalanan istikrarın sürdürülmesi ve yapısal reformların kararlılıkla uygulanmasıyla istihdamın artırılmasında önemli mesafeler alınacağını söyledi. 
     DYP Iğdır Milletvekili Dursun Akdemir'in soru önergesini yanıtlayan Babacan, faiz harcamalarının toplam harcamalar içinde önemli payı olduğunu belirterek, uygulanan ekonomik program ile enflasyonun düşmesi, piyasanın kamu politikalarına olan güveninin artmasının, faiz oranlarının düşmesini sağladığını kaydetti. 
     Düşen borçlanma maliyetleri sayesinde bütçede faiz harcamalarının azaldığını vurgulayan Babacan, 2001 yılında yüzde 23.3 olan konsolide bütçe faiz harcamalarının GSMH'ye oranının 2004 yılında yüzde 13.8 ve 2005 yılında ise yüzde 11.8 düzeyine gerilemesinin beklendiğini ifade etti. Babacan, faiz harcamalarının vergi gelirlerine oranının 2001 yılında yüzde 103.3 olduğunu, bunun, 2004 yılı sonu itibariyle yüzde 58.4'e gerilemesinin beklendiğini bildirdi. 
     Faiz harcamalarının düşmesiyle fiziki ve beşeri sermayeyi artıran yatırım harcamalarına sağlanan ödeneklerde rahatlamanın mümkün olduğuna dikkati çeken Babacan, şunları kaydetti 
     ''Özel sektör yatırımları da hızla artmaktadır. 2004 yılında büyümeye en büyük katkıyı, ekonomideki olumlu bekleyişlerin güçlenmesiyle özel sektör yatırımları sağlamıştır. Türkiye ekonomisi, 2002 yılından itibaren büyüme sürecine girmiştir. Ancak kriz dönemlerindeki ekonomik daralmanın ardından milli gelirde yaşanan gelişmeler, genelde istihdama eşanlı olarak yansımamakta. Ekonomideki istikrara bağlı olarak yeni açılan firma sayısındaki artış, kapasite kullanım oranlarının artması, üretim kapasitesinin genişlemesi gibi unsurlar, ilave istihdam talebini doğurmakta. Nitekim son dönemlerde istihdam edilen kişi sayısında artış olmuştur. Ekonomide yakalanan istikrarın sürdürülmesi ve yapısal reformların kararlılıkla uygulanmasıyla önümüzdeki dönemde istihdamın artırılması ve işsizliğin azaltılmasında daha da önemli mesafeler alınacak.'' -''İTHALATTA GEVŞEME SİNYALLERİ...''- Babacan, ''ithalat rakamlarında gevşeme sinyalleri gelmeye başladığına'' işaret ederek, alınan önlemlerin rakamlara yansıması sonucunda ihracatın ithalatı karşılama oranının Ocak ayından sonra ilk defa Ekim ayında daha belirgin hale geldiğini kaydetti. 
     Ekim ayında ithalatın hız keserek 7.9 milyar dolar seviyesinde gerçekleştiğine dikkati çeken Babacan, ''İthalatı sınırlandırmak üzere bugüne kadar alınan önlemlerin etkileri belirgin bir şekilde görülmeye başlanmış olup, önümüzdeki dönemlerde de ithalatta yavaşlama görülecek'' dedi. 
     
     ''İŞSİZLİK AYNI HIZLA DÜŞMEDİ'' 
     Ekonomide yeniden yapılanma sürecinde önemli büyüme eğilimi gerçekleşmesine karşın işsizlik oranının aynı hızla düşmediğine dikkati çeken Babacan, buna, istihdamın büyümeyi geriden takip etmesinin neden olduğunu vurguladı. 
     2004 yılı üçüncü çeyreğinde bir önceki yılın aynı dönemine göre istihdam edilen kişi sayısının 463 bin kişi arttığını belirten Babacan, 25 bin işsizin yararlanacağı 300-350 aktif işgücü projesi uygulamaya konulacağını bildirdi. 
     Babacan, 2002 yılı ile enflasyonda gözlenen düşme eğiliminin ekonominin istikrarlı bir yapıya kavuşmasıyla daha belirgin hale geldiğini ekonomideki faiz oranlarındaki düşme ve güven ortamının temini suretiyle sağlanan istikrarın enflasyona ilişkin beklentileri de olumlu yönde etkilediğini söyledi. Babacan, ''Söz konusu istikrar ortamı önümüzdeki süreçte de yatırımlardaki artışın devamını sağlayacak, böylece iç talepte herhangi bir daralma olmaksızın enflasyonda hedeflenen düzeye ulaşmak mümkün olabilecek'' dedi. 
     
</TEXT>
</DOC>
