<DOC>
<DOCNO> 347782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun45.html </URL>
<DATE> 2005/06/01/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Suriye'de kaybolan Kürt din adamı, ölü bulundu... 
</HEADLINE>
<TEXT>

     Suriye’de geçen ay kaybolan Kürt din adamı Şeyh Muhammed Maşuk el Kaznavi’nin cesedi, bir hastane morgunda bulundu. 
     Yetkililer, ölüm haberinin duyulması üzerine, Kaznavi’nin yaşadığı Kamışlı’da binlerce kişinin sokaklara döküldüğünü belirtti. 
     Kaznavi’nin bugün geç saatlerde Kamışlı’da toprağa verileceği, güvenlik güçlerinin bölgede geniş çaplı güvenlik önlemleri aldığı bildirildi. 
     AP’ye açıklama yapan görgü tanıkları, 5 binden fazla kişinin Diyar el Zor kentinde bir hastane morgunda cesedi bulunan Kaznavi’nin, Kamışlı’da yapılacak cenaze töreni için sokaklarda beklediğini söyledi. 
     Kamışlı’daki İslam Merkezi’nin başkanlığını yapan Kaznavi, Şam’da bulunan İslami Etütler Merkezi’ne Mayıs başında yaptığı ziyaret sırasında ortadan kaybolmuştu. Kaznavi’nin oğlu, babasını hükümete bağlı güvenlik güçlerinin götürdüğünü öne sürmüştü. 
     
</TEXT>
</DOC>
