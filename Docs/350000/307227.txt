<DOC>
<DOCNO> 307227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonspo20.html </URL>
<DATE> 2005/01/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Ankaragücü Fenerbahçe maçı bizim için final niteliğinde... 
</HEADLINE>
<TEXT>

     Ankaragücü teknik direktörü Sakıp Özberk, pazar günü Türkiye Kupası 3. kademe maçında karşılaşacakları Fenerbahçe maçının kendileri için final niteliğinde olduğunu söyledi. 
     İkinci yarı hazırlıklarını Antalya Belek'te tamamlayarak Ankara'ya dönen başkent ekibi, Fenerbahçe maçı hazırlıklarını sürdürdü. 
     Cemal Aydın Spor Kompleksi'nde teknik direktör Sakıp Özberk yönetiminde yapılan antrenmanda futbolcular hafif koşunun ardından çift kale maç yaptı. 
     Antrenman öncesi AA muhabirine açıklamada bulunan Özberk, pazar günü Fenerbahçe ile yapacakları Türkiye Kupası maçında iddialı olduklarını belirterek, ''Bu maç, Fenerbahçe'den çok bizi ilgilendiriyor. Biz UEFA Kupası'na katılmak istiyoruz. Fenerbahçe'nin hedefi ise Şampiyonlar Ligi. Bu nedenle bizim için çok önemli olan bu maç Fenerbahçe için prestijden öteye gitmiyor'' dedi. 
     Antalya Belek'te çok iyi bir kamp dönemi geçirdiklerini ancak zaman zaman meydana gelen sakatlıklar nedeniyle sıkıntılar yaşadıklarını belirten Sakıp Özberk, 6 oyuncuyu kadrolarına dahil ettiklerini, 4 oyuncularının da takımdan ayrıldığını söyledi. 
     Yeni oyuncuların takıma uyum sağlamaları için süreye ihtiyaç olduğunu ifade eden Özberk, sakatlığı nedeniyle ilk yarıda forma giyemeyen Effa'nın da iyileştiğini ve takımdaki yerini alacağını sözlerine ekledi. 
     Bugünkü antrenmana özel işleri nedeniyle İstanbul'a giden Okan Koç katılmadı. 
     
</TEXT>
</DOC>
