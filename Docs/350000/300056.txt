<DOC>
<DOCNO> 300056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/dunya/adun.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müthiş bir deneyim' 
</HEADLINE>
<TEXT>


Çek Cumhuriyeti'nin baş müzakerecisi Telicka, 'Türkiye'yi hayli ilginç ama bir o kadar da zorlu günler bekliyor. Aynı süreci bir daha yaşamaktan çekinmezdim' dedi 

DIŞ HABERLER SERVİSİ 


Cek Cumhuriyeti'nin AB'ye katılım sürecinde baş müzakereci olarak görev yapan Pavel Telicka, Türkiye'nin müzakerelere çekinmeden başlamasını ve karşı tarafı bir hasım gibi değil, bir gün üyesi olunacak bir ailenin mensubu gibi görmesi tavsiyesinde bulundu. Avrupa Komisyonu tarafından desteklenen "Güncel Haber" elektronik bülteni, Pavel Telicka ile yapılan söyleşiye yer verdi. Güncel Haber'in yaptığı röportajı kısaltarak yayımlıyoruz 

Baş müzakerecinin görevi nedir 
- Baş müzakereci, müzakerelerin yürütülmesinden bakan yardımcısı düzeyinde sorumludur. Bu, bir yandan COREPER'deki Daimi Temsilciler Komitesi müzakerelere katılması ve ulusal heyetteki üyelerin görüşmelerinin eşgüdümünü sağlaması anlamına gelir. Diğer yandan da görüşmelere hazırlık sürecinin koordinasyonunu yapar. Bu süreçte baş müzakerecinin bakanlıklar, Parlamento ve farklı taraflarla da iletişim içinde olması gerekir. Baş müzakereci, üye devlet başkentlerinde, Brüksel'de ve kendi ülkesinde yüzlerce görüşme yapmak zorunda kalacak. 
Müzakereler nasıl yürütülüyor 

- Önce, müktesebatı tarıyorsunuz ve bir yandan karşınızdakileri mevzuatın bu veya şu kısmının yasalaştığına veya uygun bir zamanda yasalaşacağına ikna etmeye çalışıyorsunuz, öte yandan da müzakerelere konu olabilecek sorunları tanımlamayı hedefliyorsunuz. İkinci bölümde, tanımlanmış sorunlar üzerinden müzakerelere fiilen başlıyorsunuz. Belli bir noktadan sonra antlaşma metni hazırlanmaya başlanıyor. Tarama, bir grup uzman tarafından her konu başlığı teker teker ele alınarak gerçekleştiriliyor. Bu aşamada muhatabınız Avrupa Komisyonu oluyor. Müzakere COREPER ile yapılıyor ve bir kez de Konsey Başkanlığı ile. Hükümetlerarası Konferans aşaması, hayli resmi bir aşama. Pozisyonlarınızı anlatmak, onların kaygılarını öğrenmek ve mümkünse, AB ortak bir pozisyon belirlemeden önce AB başkentlerini sık sık ziyaret etmekten kaçınmamalı. Gerçek anlamdaki müzakereler, sorunlu konu başlıkları gündeme geldikçe başlayacak. Görüşmeleri, dönem başkanlığını yürüten ülkenin büyükelçisi, aday ülkenin baş müzakerecisi ile Komisyon yürütüyor. Müzakerelerin yaklaşık yüzde 70'i aday ülke içinde yapılıyor. 

Türk kamuoyu, müzakereleri bir "pazarlık süreci" olarak algılıyor. Durum gerçekten böyle mi 
- Pazarlık yaptığınız zamanlar oluyor tabii. Ancak oynanan oyunun adını böyle koyamayız. AB, sizin gerçekten neye ihtiyacınız olduğunu çok iyi bilir. O anlamda, ikide bir, karşı tarafın sahip olmasanız da sorun çıkmayacağını bildiği bir şeyi talep ederek güvenilirliğinizi zedelememelisiniz. Çok az sayıda sorun söz konusu olduğunda pazarlık etmek gerekiyor. 

Müzakere heyetini nasıl oluşturdunuz 
- Müzakere heyetinin çekirdeği yaklaşık 12 kişiden oluştu. Hepsi de çok iyi profesyonellerdi ve çoğunluğu da Dışişleri Bakanlığı'nın AB ile ilgili bölümlerinde birbirlerine yakın çalışan meslektaşlardan oluşuyordu. Daha sonra heyete diğer bakanlıklardan da bazı kişileri kattık. Sıkı bir hazırlık yaptık bazılarımız yurtdışında beceri ve taktik eğitimi aldı. Müzakerelere katılan tüm meslektaşlarım mükemmel bir politik düşünce yapısına ve teknik beceriye sahipti. İyi bir arkadaş grubu ve bir takımdık. Biz alay etmeyi de bilen savaşçılardan oluşan iyi bir ekiptik. 

Türkiye'ye müzakere sürecinde nelere dikkat etmesini tavsiye edersiniz 
- Çekinmeden başlayın ve karşı tarafı bir hasım gibi değil, anlaşmaya varmanız gereken bir kişi, boynunuzu kırmak veya gereksiz karışıklık yaratmak istemeyen ve bir gün sizinle aynı ailenin bir mensubu olacak biri gibi kabul edin. Ayrıca, bir yandan üye ülkelere, Türkiye'nin üyeliği için kamuoyu desteği arayışlarında yardımcı olmanız gerekiyor. Ve size her şeyin yolunda gitmesi için bol şans ve aynı zamanda da direnme gücü dilememe izin verin. Ülkenizi, hayli ilginç ama bir o kadar da zorlu günler bekliyor. Garip gelecek ama sizleri kıskanıyorum İmk n olsa, aynı süreci bir kez daha yaşamaktan çekinmezdim. Zira bu, müthiş bir deneyim. 




</TEXT>
</DOC>
