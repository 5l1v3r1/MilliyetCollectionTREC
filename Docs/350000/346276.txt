<DOC>
<DOCNO> 346276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/yazar/oztrak.html </URL>
<DATE> 2005/05/27/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
İşsizlikte 2005 yılı 2004'ü aratabilir 
</HEADLINE>
<TEXT>


Devlet İstatistik Enstitüsü DİE bu yılın şubat ayına ait hane halkı işgücü verilerini açıkladı. DİE ilk defa bu yıl işgücü verilerini aylık yayımlıyor. Bu yıla kadar bu veriler üçer aylık dönemler itibariyle yayımlanıyordu. Şubat ayı verisi geçen yılın birinci üç aylık dönemine karşılık geliyor. 
Geçen yılın aynı dönemi ile karşılaştırıldığında bu yıl işsizlik oranı yüzde olarak 0.7 puan gerileyerek yüzde 11.7 olmuş. 
Son bir yılda çalışan sayısı 936 bin kişi artmış. Tarımda istihdam gerilerken diğer sektörlerde yaratılan ilave istihdam ise 1 milyon 118 bin kişiye ulaşmış. İstihdam artışı dış rekabete daha az açık olan hizmetler ve inşaat sektörlerinde yüksek olurken sanayi sektöründeki artış istihdam hacmine oranla daha sınırlı kalmış. Genel olarak bakıldığında Türk ekonomisinde son bir yılda küçümsenemeyecek bir istihdam olanağı yaratılabildiği görülüyor. Ancak çalışmak isteyen sayısında da 856 bin kişiyle oldukça yüksek bir artış olmuş. Bu nedenle de işsiz sayısı sadece 80 bin kişi düşerek 2 milyon 750 bin kişide kalmış. 
Aynı dönemde kayıt dışı çalışanların sayısı toplam 141 bin kişi artarken ücretle çalışanlar arasında kayıt dışı olanların sayısı 296 bin kişi artmış. Halen ücretle çalışan 9 milyon 713 bin kişiden 2 milyon 088 bini herhangi bir sosyal güvenlik kuruluşuna kaydolmadan çalışıyor. Şubatta istihdam verilerinde bir aylık gelişmelere baktığımızda ise yıllık eğilimlere göre ciddi bir kötüleşme dikkati çekiyor. Ocak ayına göre işsizlik oranında 0.2 puanlık, işsiz sayısında da 53 bin kişilik bir artış var. Bir yılda işsiz sayısında 80 bin kişilik bir azalmaya karşılık son bir aydaki bu artış çok keskin bir değişime işaret ediyor. Çalışmak isteyen sayısındaki bir aylık artış yıllık trendden çok farklı değil. Ancak istihdam artışı son yılda aylık ortalama 78 bin olurken şubatta 23 bin kişiye gerilemiş.Tarımdaki aylık istihdam azalışı 59 bin kişiyle yıllık eğilimin çok üzerine çıkarken, inşaat ve hizmetler sektörlerinde sağlanan ilave istihdam 73 bin kişiyle son yıldaki aylık ortalama istihdam artışına yakın. Buna karşılık sanayideki istihdam artışı 8 bin kişide kalmış. Son bir yılda gerçekleşen aylık ortalama 17.5 bin kişilik artışla karşılaştırıldığında sanayideki istihdam artışında şubatta önemli bir yavaşlama olması dikkati çekiyor. Şubat'ta ücretli kesimde kayıt dışı istihdamda artışı 76 bin kişi olmuş. Rakamlar ücretli kesimde kayıt dışı çalışanların sayısındaki son bir yıldaki artışın dörtte birinin şubat ayında gerçekleştiğini gösteriyor. 
Özetlersek, şubatta aylık veriler, mevsimlik hareketlerin önemli olduğu tarım sektöründeki gelişmeler bir yana bırakılırsa, sanayideki istihdam artışında önemli bir yavaşlamaya, ücretli kesimde kayıt dışında çalışanların sayısında ise önemli bir artışa işaret ediyor. 
Dış rekabete açık sanayi sektöründe yaratılan yeni iş imk nlarındaki artışın şubatta geçmiş bir yıldaki artışlara kıyasla çok sınırlı kalmasının bir ölçüde 17 Aralık'tan sonra TL'nin yabancı paralar karşısında hızla değerlenmesinden kaynaklandığını söylemek yanlış olmayacaktır. 
Bunun yarattığı rekabet baskısı rekabete açık sektörlerin istihdam yaratma kapasitesini sınırlıyor, kayıt dışı istihdamı da artırıyor. Şubat eğilimi bütün yıla yayılırsa geçen yılı aramamız kaçınılmaz olacaktır. 





</TEXT>
</DOC>
