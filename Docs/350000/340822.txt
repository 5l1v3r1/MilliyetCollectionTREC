<DOC>
<DOCNO> 340822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/yasam/yas05.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Torba için umut ışığı 
</HEADLINE>
<TEXT>


Torba Koyu'nu kurtarmak için balık çiftliği işletmelerinin sahipleriyle turizmciler işbirliği anlaşması imzaladı 

YAŞAR ANTER DHA 

12 tatil köyü, 30 otel ve motelin bulunduğu Torba'da, turizm sezonu öncesi yaşanan deniz kirliliği üzerine sivil toplum örgütü temsilcileri, turizmciler ve balık çiftliği işletmecileri Milta Tatil Köyü'nde "Acil Çözüm" toplantısı düzenledi. Konaklama sektörünün temsilcisi Emir Bağ, Torba'ya 2 mil uzaklıktaki İkiz Adalar ve Salih Adası'na son iki yılda kurulan balık çiftliklerinin koyda kirlilik yarattığını öne sürdü. Muğla Kültür Balıkçılığı Üreticileri Derneği Genel Sekreteri Akın Özder de, "Salih Adası ve İkiz Adalar bölgesinde pisliğini denize bırakan çiftlikleri tespit edeceğiz" dedi. 
Toplantıda turizmciler ve balık çiftliği işletmeleri sahiplerinin imzaladığı işbirliği anlaşmasıyla, çevre katliamına yol açan balık çiftlikleri ve tekneler saptanıp kalıcı önlemler alınacak. 


</TEXT>
</DOC>
