<DOC>
<DOCNO> 310917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun05.html </URL>
<DATE> 2005/01/31/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Irak'ta oy sayımı başladı 
</HEADLINE>
<TEXT>

     Irak'ta yaklaşık 50 yıl sonra yapılan ilk demokratik seçim sonrası, uzun oy sayım işlemi başladı. 
     Elektrik kesintiler nedeniyle ülkenin bazı bölgelerinde sayım, sık sık mum ışığı altında yapılıyor. 
     Milyonlarca Iraklı dünkü genel seçimlerde, isyancıların tehditlerine karşın oy kullandı. 
     Seçimleri izleyen uluslararası uzman heyetin başkanı Jean-Pierre Kingsley, seçimlerin büyük oranda uluslarrası standartlara uygun yapıldığını söyledi. 
     Jean-Pierre Kingsley sadece bazı yasal düzenlemeler ve güvenlikle ilgili olarak durumun düzeltilmesi gerektiğini belirtti. 
     Uluslararası heyet, güvenlik nedeniyle Ürdün'de bulunuyordu. 
     Amerika Birleşik Devletleri Başkanı George Bush ve İngiltere Başbakanı Tony Blair ise Irak'taki seçimleri övdü. 
     Bush ve Blair, seçimlerin, önemli ölçüde başarılı olduğunu söyledi. 
     ABD ve İngiltere, Irak'ın işgaline öncülük etmişti. 
     Amerika Birleşik Devletleri Başkanı George Bush seçmenleri ve adayları övdü, onların 'cesaretli kahramanlar' olduklarını söyledi. 
     İngiltere Başbakanı Tony Blair ise seçimlere katılımın göreceli olarak yüksek olmasının, dünya çapında terörizme darbe olduğunu belirtti. 
     Blair, Saddam Hüseyin'in silah zoruyla devrildiğini, ancak seçimlerin, özgürlüğün gücünü gösterdiğini vurguladı. 
     Birleşmiş Milletler Genel Sekreteri Kofi Annan da, uluslararası topluma, geleceklerini kontrol eden Iraklıları destekleme çağrısı yaptı. 
     Çin'de ise resmi medyanın, 'şiddetin lekelediği' seçimler hakkında kötümser yorumlar yaptığı ve Irak'taki 'vahşi ortama' dikkat çektiği gözlendi. 
     Irak'taki en etkin siyasi kişilerden, Şiilerin en üst düzey lideri Büyük Ayetullah Ali el-Sistani ise Iraklılara, oyları için teşekkür etti. 
     Ayetullah Ali el-Sistani, kendisinin ise İran doğumlu olduğunu hatırlatarak, oy kullanamadığı için üzgün olduğunu söyledi. 
     
     Katılım oranı yaklaşık yüzde 60 
     Öte yandan Irak'ta genel seçimlere katılım oranının yaklaşık yüzde 60 olduğu ve yaklaşık sekiz milyon kişinin oy kullandığı sanılıyor. 
     Iraklıların çoğu, sandıklara ulaşabilmek için büyük çaba harcadı, bu amaçla bazen uzun mesafeler yüründü. 
     Seçim sırasında, koltuk değnekleri ya da tekerlekli sandalyeyle, sandıklara giden Iraklılara da rastlandı. 
     Sünnilerin çoğunlukta olduğu bölgelerde ise çoğu sandık boş kaldı. 
     Bu bölgeler, aynı zamanda Amerika Birleşik Devletleri karşıtı isyan ve direnişin en yoğun olduğu yerler. 
     Seçimlerin resmi sonuçlarının açıklanmasının iki hafta sürebileceği belirtiliyor. 
     Irak'ta genel seçimler sonucu oluşturulacak parlamento ve geçici yönetim, bir başkan atayacak ve ülkenin yeni bir anayasa taslağı hazırlayacak. 
     Bu anayasa taslağının ekim ayında referanduma sunulması planlanıyor. 
     Anayasanın onaylanması halinde, Irak'ta yeni hükümet için Aralık ayında yeniden seçim yapılacak. 
     
</TEXT>
</DOC>
