<DOC>
<DOCNO> 347508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy17.html </URL>
<DATE> 2005/05/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yüce Divan'da işkence feryadı 
</HEADLINE>
<TEXT>

     Eski Bayındırlık ve İskan Bakanı Koray Aydın’ın yargılandığı davada, tanıkların Emniyet’te gördükleri işkence anlatımları dikkat çekti. Vurgun sanığı Koray Aydın’ın müsteşarı Saadettin Dinçer, "Emniyet’ten sağ çıktığıma dua ediyorum" diye işkenceyi anlatırken, Bakan Aydın, "işkence belli bir yer tarafından kollanıyor" diye konuştu. 
     Eski Bayındırlık Bakanı Koray Aydın’ın yargılanmasına Yüce Divan’da devam edildi. Duruşmaya, Koray Aydın avukatı Bülent Acar ile birlikte katıldı. Mustafa Bumin’in başkanlık ettiği oturumda, iddia makamında Yargıtay Cumhuriyet Başsavcıvekili Abdurrahman Yalçınkaya yer aldı. 
     
     KARAYOLLARI DA MÜDAFİ OLDU 
     Karayolları Genel Müdürlüğü davaya müdafi olma talebinde bulundu. Bu talep Yüce Divan tarafından kabul edildi. Karayolları Genel Müdürlüğü adına Avukat Buket Çağlar duruşmada yer aldı. Duruşmada, Bayındırlık Bakanlığı adına Avukatlar Sibel Özkan ve Zeynep Tuncer hazır bulundu. 
     
     ESKİ MİLLETVEKİLİ TUNCER TANIK OLDU 
     Bu duruşmada tanıklar dinlendi. 
     Tanık olarak dinlenen DYP eski Trabzon Milletvekili Ali Naci Tuncer, Koray Aydın ile hemşehrilik dışında bir ilişkisinin bulunmadığını anlattı. Daniş Pakoğlu’nun ihale alabilmesi için Koray Aydın’la iletişime geçtiği yönündeki iddiaları yanıtlayan Tuncer, Koray Aydın’ı sadece bakan olduktan sonra tebrik ettiğini, bunun dışında görüşmediğini anlattı. Daniş Pakoğlu’nun gözaltına alındıktan sonra ifadelerinde kendisinin ismini verdiğini gazetelerden öğrendiğini anlatan Tuncer, serbest bırakıldıktan sonra Pakoğlu ile görüştüğünü ve kendisine, "Emniyet’te çok korktum, sizin isminizi verdim" dediğini anlattı. 
     
     ENİŞTE 500 BİN DOLAR HARÇLIK BİRİKTİRMİŞ 
     Koray Aydın’ın eniştesi Tevfik Erkan Hancıoğlu da tanıklık yaptı. Hancıoğlu, 500 bin dolar tutarındaki maddi birikiminin sorulması üzerine, "Liseyi bitirdikten sonra çalıştım. Kendimizi yetiştirdik. Büyükler beni fabrikanın başına getirdi. Her sene şahsi birikimlerinden bize bir pay verirlerdi, teşvik gibi. Bu paraların hepsi benim şahsi paramdır" diye konuştu. 
     Hancıoğlu, Savcı Abdurrahman Yalçınkaya’nın, sahibi oldukları firmalardaki 6 trilyon düzeyindeki ciro artışının kaynağını sorması üzerine, "Toptancıyız, Türkiye’nin her tarafında mal satıyoruz. Ciro artışı ondan kaynaklı" dedi. 
     Bu sırada söz alan Koray Aydın, sahibi oldukları 3 şirketin toplam cirosunun 6 trilyon düzeyinde olduğunu belirtti. Koray Aydın, kendisine ait hisseleri de 2001 yılında devrettiğini ve para almadığını söyledi. 
     
     VURGUN OPERASYONU SANIKLARI YÜCE DİVAN TANIĞI 
     Vurgun Operasyonunun sanıkları da bu duruşmada tanıklık yaptı. Sanıklardan İlkutlu Gönülal, Koray Aydın’ın çok özveriyle çalışan bir bakan olduğunu anlattı. 
     
     İŞKENCE ANLATIMLARI 
     Vurgun Operasyonu sanıkları, operasyon kapsamında gözaltına alındıkları ve Emniyette işkence gördüklerini anlattı. Sanıklardan Mehmet İnce, gözlerinin bağlanarak, dizüstüne oturtulduğunu ve yüksek sesle müzik dinletildiğini, zorla kendisine ifade imzalatıldığını söyledi. Savcılıkta da hakarete maruz kaldığını anlatan İnce, ifadelerini kabul etmediğini, ihalelerin hepsinin yasal yollarla yapıldığını kaydetti. 
     Operasyon sanıklarından Fethi Soydan da 7 gün boyunca işkenceye maruz kaldığını anlantırken, üzerine su döküldüğünü, yumrukla dayak yediğini anlattı. 7 gün aç ve susuz bırakıldığını, ifadeleri zorla imzaladığını anlattı. 
     
     ABAN "İNSANLIĞIMDAN UTANDIM" 
     Sanıklardan Koray Aydın’ın müsteşar yardımcısı Sedat Aban da poliste dayak dahil her türlü muameleye devletin müsteşar yardımcısı olarak maruz kaldığını anlatırken, "Karıma kızıma laf edildi. İnsanlığımdan utandım. Bu devletin müsteşar muavinliğini yaptığım için utandım" dedi. 
     Verdikleri tüm kağıtları imzaladığını ve okuyamadığını kaydeden Aban, "O kağıtlarda annem hakkında bir şey yazsa, onu da imzalardım" dedi. 
     
</TEXT>
</DOC>
