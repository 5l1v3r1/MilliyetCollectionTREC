<DOC>
<DOCNO> 343299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko21.html </URL>
<DATE> 2005/05/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çin, gül üretimine de girdi... 
</HEADLINE>
<TEXT>

     Çin’in, Türk gülünde de, ucuz işçilikle rakip olmaya başladığı bildirildi. 
     Gül, Gülyağı ve Yağlı Tohumlar Tarım Satış Kooperatifleri Birliği GÜLBİRLİK , 2005 sezonu gül çiçeği alım kampanyası için hazırlıklarını sürdürüyor. 
     GÜLBİRLİK Genel Müdürü Bolat Tamer, "Birliğimizin en büyük rakibi Bulgaristan’dı. Şimdi buna, sektöre yeni giren Çin de eklendi. Türk gülüne karşı Çin de rakip olmaya başladı. Gülcülüğü zor günler bekliyor, iyi ki kozmetik sektörüne girmişiz" dedi. 
     Gül çiçeği alım kampanyasına 20-25 Mayıs tarihleri arasında başlanacağını belirten Tamer, şöyle konuştu 
     "Kampanya döneminde 2 bin 500 ton gül çiçeği almayı hedefliyoruz. 
     Eğer havalar iyi giderse 20 Mayıs’tan sonra kampanya başlar. Bu yıl ilk kez özel sektör kampanyaya avans dağıtmadan başlıyor. Özel sektör geçmiş yıllarda hep avans dağıtarak sezona girerdi. Ama bu sezon bu geleneği bozdular. Avans dağıtmadan kampanyaya giriyorlar. Her zaman söylüyoruz Üretim fazlalığı gülcülüğün aleyhinedir. Artık üretimde belli bir istikrar olması gerekir. Ancak tüm uyarılarımıza rağmen gül üretim alanları artıyor." Çin’in tüm sektörlerde olduğu gibi gülcülük sektörüne de girdiğini anlatan Bolat Tamer, bu durumun iç açıcı olmadığını kaydetti. 
     Tamer şöyle devam etti 
     "Daha önce Gülbirlik’in en büyük rakibi Bulgaristan idi. 
     Önümüzdeki yıllarda Çin de büyük rakiplerimiz arasına girmiş olacak. 
     Çünkü bu ülkede işçilik maliyeti çok düşük. Çin’de işçilik maliyeti 50 dolar, bizde ise 500 dolar. İşçilik maliyetinin düşük olması üretime de yansıyor. Çin’de bir kilogram gülyağının maliyeti bin 500, bizde 6 bin dolar. Artık gülcülüğü sıkıntılı günler bekliyor. Hiçbir şey eskisi gibi olmayacak. Bu nedenle gül çiçeği dikiminin yapılmaması gerekir. Gülbirlik’in kurtuluşu kozmetik sektörüne bağlı. Bizi kozmetik sektörüne girdiğimiz için eleştirenler oldu. Kozmetik sektörüne girmekle ne kadar isabetli bir iş yaptığımız zamanla daha iyi anlaşılacak." 
     
</TEXT>
</DOC>
