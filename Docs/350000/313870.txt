<DOC>
<DOCNO> 313870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo11.html </URL>
<DATE> 2005/02/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Samet Aybaba Sahada puan alacak takım gibi durmuyoruz 
</HEADLINE>
<TEXT>

     Büyükşehir Belediyesi Ankaraspor, ligde bu hafta yapacağı Gençlerbirliği maçının hazırlıklarını sabah yaptığı antrenmanla sürdürdü. 
     Aktepe Tesisleri'nde, teknik direktör Samet Aybaba yönetiminde yapılan çalışma yaklaşık 1,5 saat sürdü. Lacivert-beyazlı futbolcular, antrenmanda gruplar halinde kondisyon ağırlıklı çalışırken, sakatlığı süren Brezilyalı stoper Asprilla takımdan ayrı hafif koşu yaptı. 
     Teknik direktör Samet Aybaba, Gençlerbirliği maçının zorlu geçeceğini belirterek, ''Biz futbol takımı gibiyiz, ancak sahada puan alacak takım gibi durmuyoruz. Henüz profesyonelce oynayamıyoruz. Ancak bütün bunlara karşın sahadan 3 puanla ayrılacağız'' diye konuştu. 
     Golcü futbolcu Ümit Karan ise derbilerin sonucunun hiçbir zaman belli olmadığını ifade ederek, ''Bu maçı kesinlikle kazanmak istiyoruz. Ligde istikrarsız bir görüntü sergiliyoruz. Bir hafta kazanıp bir hafta kaybetmek olmaz. Gençlerbirliği maçını kazanarak bir seri yakalamak istiyoruz'' dedi. 
     Bu arada Ankaraspor'da Hürriyet kart cezası, Asprilla da sakatlığı nedeniyle hafta sonunda takımdaki yerlerini alamayacak. 
     Öte yandan lacivert-beyazlılar, Gençlerbirliği maçının hazırlıklarını akşam yapacağı antrenmanla sürdürecek. 
     
</TEXT>
</DOC>
