<DOC>
<DOCNO> 340926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy08.html </URL>
<DATE> 2005/05/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sağlık Bakanı'ndan kanserojen hastane itirafı 
</HEADLINE>
<TEXT>

     Sağlık Bakanı Recep Akdağ’ın verdiği bilgiye göre, Bezm-i Alem Vakıf Gureba Hastanesi’nin röntgen bölümünün ruhsatı bulunmuyor, radyoaktif sızıntının hasta ve çalışanları etkilememesi için gerekli olan çekim, soyunma odalarının kurşun kaplama işlemleri devam ediyor. Hastalar ise fazla radyasyona maruz kalıyor. 
     Sağlık Bakanı Recep Akdağ, CHP Denizli Milletvekili Mehmet Neşşar’ın soru önergesini yanıtladı. Bezmi-i Alem Vakıf Gureba Eğitim ve Araştırma Hastanesinin röntgen bölümünün ruhsatının bulunmadığını bildiren Akdağ, tadilat çalışmalarının devam ettiğini, tamamlandığında ruhsat başvurusunun yapılacağını duyurdu. Söz konusu hastanenin röntgen bölümündeki havalandırma sisteminin 1995 yılında yapıldığını ve klima santrallerinde arıza olması nedeniyle işlevini kaybettiğini kaydeden Akdağ, ayrıca çekim odalarının, soyunma odalarının kurşun kaplama işlemlerinin de devam ettiğini bildirdi. 
     
     VAKIFLAR GENEL MÜDÜRLÜĞÜ’NE TEKRAR GEÇEBİLİR 
     Vakıf Gureba Hastanesi’nin Bakanlığa devredilmesinden sonra var olan eksikliklerinin giderilmesi için çalışmalar yapıldığını söyleyen Akdağ, Vakıflar Genel Müdürlüğü’nün hastanenin tekrar devri için talepte bulunduğunu, işlemlerin devam ettiğini kaydetti. 
     
</TEXT>
</DOC>
