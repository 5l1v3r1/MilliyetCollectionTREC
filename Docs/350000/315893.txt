<DOC>
<DOCNO> 315893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur52.html </URL>
<DATE> 2005/02/16/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
İmar Bankası davasına devam edildi... 
</HEADLINE>
<TEXT>

     TMSF tarafından el konulan İmar Bankası'na ilişkin Kemal, Yavuz ve Hakan Uzan'ın da aralarında bulunduğu 24 sanıkla birlikte yargılanan Bahattin Uzan, özel hastanede prostat ameliyatı olabilmek için mahkemeden tahliyesini istedi. 
     İstanbul 8. Ağır Ceza Mahkemesi'ndeki duruşmaya, tutuklu yargılanan Bahattin Uzan, Erol Hürbaş, Hilmi Başaran, Mustafa Akar, Tacettin Pak, Yeşim Öztürk ile tutuksuz sanıklar Yaşar Avni Güral, Birol Çilingir, Gürol Demirkol, Nurettin Sivlim, Nedim Çokçok ve Gül Handan Ertargın katıldı. 
     Davanın gıyabi tutuklu sanıkları Kemal, Yavuz ve Hakan Uzan'ın yakalanamadığı için hazır edilemedikleri duruşmaya, diğer sanıklar gelmedi. 
     Duruşmada söz alan Bahattin Uzan, prostatının portakal büyüklüğüne ulaştığını, bu nedenle ortaya çıkan salgıların kritik seviyelere geldiğini söyledi. 
     Acil olarak ameliyat edilmesi gerektiğini, cezaevinden ancak devlet hastanelerine sevk yapılabildiğini anlatan Uzan, devlet hastanelerinde eski yöntemlerle ameliyat yapıldığını, ameliyat sonrası idrar kaçırma gibi bazı sorunlar ortaya çıktığını ve iyileşme süresinin uzun olduğunu savundu. 
     Türkiye'deki bazı özel hastanelerde ''Greenlight'' denilen yöntemle büyüyen prostatın tedavi edilebildiğini belirten Uzan, bu yöntemle ameliyat olmak istediğini söyledi. 
     Uzan, ''Bu ameliyatın olması için prostatın belli bir büyüklüğü aşmamış ve kötü huyluya dönmemiş olması gerekiyor. Bu fırsatımın kaçmaması için tahliyemi istiyorum. Aksi takdirde hayati tehlike söz konusu olacaktır. Soruşturma konusu olan 20 banka var. Hiçbirinde benim gibi bir sanık yoktur. Ne bankacıyım, ne de bilgisayarcı. Bana emanet edilen bir para da olmadı'' dedi. 
     
     KANSER HASTASI SANIK 
     Tutuklu sanık Sadık Karagöz'ün avukatı İsmail Hakkı Karaca da müvekkilinin aniden rahatsızlanarak hastaneye kaldırıldığını ve 4. evrede akciğer kanseri teşhisi konulduğunu söyledi. 
     Avukat Karaca, hastalığın müvekkilinin hayatını tehdit ettiği ve tedavisinin tutukluluk şartlarında mümkün olmadığına dair Dr. Lütfi Kırdar Eğitim ve Araştırma Hastanesi'nin verdiği Sağlık Kurulu Raporu'nu mahkemeye sundu. 
     Karagöz'ün tedavi gördüğü odanın bodrum katında ve morga bitişik bulunduğunu belirten Karaca, sürekli vefat edenlerin yakınlarının ağlamalarını duyan müvekkilinin psikolojisinin kötü etkilendiğini söyledi. 
     Doktorların hastalığın tedavisinde yüksek moralin çok önemli olduğunu söylediklerini kaydeden Karaca, benzer durumlara ilişkin AİHM'in kararlarından örnekler verdi. 
     Hasta Hakları Mevzuatı ve Anayasa'nın ilgili maddeleri de dikkate alınarak müvekkilinin tahliyesini isteyen Karaca, ''Müvekkilimin hayatı, tutukluluğu ile hastalığı arasında kıskaç altındadır. Bu durumda vicdanlarınıza sığınıyoruz. Mahkeme yarın sanığa ceza da verebilir, beraat da verebilir ama yarın geç olabilir'' dedi. 
     
     İSTEMLER REDDEDİLDİ 
     Celse arasında dava dışı Yasemin Paris Uzan ile Renç Emre Uzan'ın avukatlarının, müvekkilleri hakkındaki tedbir kararının, 4969 sayılı Bazı Kanun ve Kanun Hükmünde Kararnamelerde Değişiklik Yapılmasına Dair Kanun kapsamında kendiliğinden kalktığını, bu durumun ilgili mercilere bildirilmesi talebinde bulunduklarını belirten mahkeme heyeti, bu yöndeki talebi reddetti. 
     Üzerlerine atılı suçun vasıf ve mahiyeti, tutuklu kaldıkları süre, olayın ekonomik boyutu ve sanıklarla ilgili karmaşıklık nedeniyle tahliye istemlerini reddeden mahkeme heyeti, Sadık Karagöz'e ilişkin Sağlık Kurulu raporunun İstanbul Cumhuriyet Başsavcılığı'na gönderilerek, tutuklu kaldığı süre içinde sağlık durumunun değerlendirilmesinin takdirine karar verdi. 
     Mahkeme Heyeti, Bahattin Uzan'ın cezaevi koşullarında ameliyatının sağlıklı bir şekilde yapılmasının mümkün olmadığı yönündeki beyanlarının da İstanbul Cumhuriyet Başsavcılığı'na gönderilmesini hükme bağladı. 
     Tahliye istemlerinin reddedildiğini öğrenen Sadık Karagöz'ün eşi Sedef Karagöz, mahkeme heyetine tepki göstererek, heyet başkanına yönelik ''Kaleminizi kırın'' diye bağırdı. 
     Adliye koridoruna çıkarılan Sedef Karagöz ''Kocamı istiyorum. Kocamı kanser yaptınız. 3 gün ömrü var. 1 saniyenin dahi önemi var. Parayı biz mi yedik '' diyerek ağladı. 
     Yakınları tarafından sakinleştirilen Karagöz, adliyeden ayrıldı. 
     
     CEZA İSTEMLERİ 
     İstanbul Cumhuriyet Başsavcılığı'nca hazırlanan iddianamede, Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak, Mehmet Koray Özkaya, Nedim Çokçok, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç ve Mehmet Bulat'ın, ''2 kez nitelikli zimmet'', ''19 bin 334 kez dolandırıcılık'', ''off-shore hesaplardan mevduat kaydırarak BDDK'nın ikazlarına uymamak'' ve ''cürüm işlemek için teşekkül oluşturmak'' suçlarından toplam 87 bin 12 yıl ile 145 bin 24 yıl arasında ağır hapis cezasına çarptırılmaları isteniyor. 
     Sanıklardan Murat Hakan Uzan, Bahattin Uzan, Azmi Yılmaz, Suat Gusinalı, Mustafa Akar, Nuray Özel ve Nurettin Sivlim'in ise ''zimmet'' ve ''cürüm işlemek amacıyla teşekkül oluşturmak'' suçundan 7 ile 14'er yıl arasında ağır hapis cezasına çarptırılmaları öngörülen iddianamede, Mustafa Say'ın da ''Bankacılık Kanunu'na muhalefet'' suçundan 2 ile 4 yıl arasında hapisle cezalandırılması talep ediliyor. 
     
</TEXT>
</DOC>
