<DOC>
<DOCNO> 303616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun22.html </URL>
<DATE> 2005/01/05/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Gazze'de bir Filistinli öldürüldü, hacı adayları geri çevrildi 
</HEADLINE>
<TEXT>

     İsrail askerleri, Gazze Şeridi ile İsrail arasındaki Erez kontrol noktasında silahlı bir Filistinliyi öldürdü. 
     Bölgedeki İsrailli ordu komutanı Albay Avi Levi, silahlı bir Filistinlinin bu sabah Erez'e sızarak askeri mevzilerinden birine saldırı düzenlemesi üzerine Filistinlinin öldürüldüğünü söyledi. 
     Çıkan çatışmada Filistin topraklarında bulunan 3 polisin ise yaralandığı, yaralıların bir İsrail hastanesine kaldırıldığı kaydedildi. 
     İsrail ordusu, Filistinlinin yalnız olmadığının sanıldığını, ancak diğerlerinin muhtemelen kaçtığını bildirdi. 
     İsrail askerlerinin saldırıdan sonra Hac farizasını yerine getirmek için Gazze'den Mekke'ye yol alan 400 hacı adayını Erez kontrol noktasından geri çevirdiği de belirtildi. 
     Saldırıdan sonra kontrol noktasında arama yapan askerlerin bir bomba bulduğu, bombayı kontrollü şekilde imha ettiği açıklandı. 
     Bu arada İslami Cihad ve Ek Aksa Şehitleri Tugayı, saldırının sorumluluğunu üstlendi. 
     
</TEXT>
</DOC>
