<DOC>
<DOCNO> 320407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo23.html </URL>
<DATE> 2005/03/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Trabzonspor lige döndü... 
</HEADLINE>
<TEXT>

     Türkiye Kupası'nda Gaziantepspor'u sahasında 3-0 yenerek yarı finale çıkan Trabzonspor'da, pazar günü ligde aynı takımla deplasmanda yapılacak maçın hazırlıklarına ara vermeden başlandı. 
     Mehmet Ali Yılmaz Tesisleri'nde, Teknik Direktör Şenol Güneş yönetiminde yapılan antrenmana Gaziantepspor maçında sakatlanan Gökdeniz ve Erdinç ile yorgun olan Fatih katılmadı. Dizindeki ağrısı nükseden İbrahim Ege de idmanı yarıda bıraktı. 
     Kulüp doktoru Mesut Çelebi, sol ayak bileğinde burkulma olan Erdinç'in durumunun tam netlik kazanmadığını belirterek, ''Yarın bu oyuncunun durumuna bir kez daha bakacağız ve buna göre Gaziantepspor maçında oynama şansını değerlendireceğiz'' dedi. 
     Çelebi, Gökdeniz'in de dünkü maçta sağ ayak bileğine darbe aldığını, bu futbolcunun da maça yetiştirilmeye çalışılacağını kaydetti. 
     Emrah Eren'in sakatlığının düzeldiğini ve bugün takımla çalışmalara başladığını ifade eden Çelebi, bu futbolcu konusunda teknik heyetin karar vereceğini belirtti. 
     Yarın basına kapalı çalışmanın ardından hazırlıklarının Trabzon bölümünü tamamlayacak bordo-mavililer, özel uçakla Adana'ya gidecek ve karayoluyla da Gaziantep'e geçecek. 
     Öte yandan, Gaziantepspor maçında cezaları nedeniyle oynayamayacak Hüseyin'in yerine Adem Koçak'ın, Lee Yong'un yerine ise Volkan'ın görev alması bekleniyor. 
     
</TEXT>
</DOC>
