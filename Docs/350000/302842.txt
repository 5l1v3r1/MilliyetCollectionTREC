<DOC>
<DOCNO> 302842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur26.html </URL>
<DATE> 2005/01/02/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kaçakları taşıyan tekne battı... 
</HEADLINE>
<TEXT>

     Balıkesir'in Ayvalık İlçesi açıklarında, yurt dışına kaçak yollardan gitmek isteyen Somali ve İran uyruklu kişileri taşıyan teknenin, batması sonucu bir kişi öldü. 
     Alınan bilgiye göre, Ayvalık'tan Yunanistan'ın Midilli Adası'na gitmek isteyen kaçakları taşıyan ''Selim'' adlı tekne, Çıplak Adası yakınlarında battı. Balıkçıların yardım çağrılarını duyarak haber vermesi üzerine olay yerine giden Ayvalık Sahil Güvenlik Bölge Komutanlığı'na bağlı ekipler, 12 kaçağı kurtardı. 
     Bir kaçağın cesedi bulunurken, kurtarılan kaçakların ilk tedavileri Ayvalık Devlet Hastanesi'nde yapıldı. Kaybolan bir kaçak ile tekne kaptanının ise arandığı belirtildi. 
     Kaçaklar, tedavilerinin ardından Ayvalık Emniyet Müdürlüğü'ne götürülürken, olayla ilgili soruşturma devam ediyor. 
     
     TEKNENİN KAPTANININ CESEDİ BULUNDU 

     Yunanistan'ın Midilli Adası'na gitmek isteyen Somali ve İran uyruklu kaçakları taşırken Balıkesir'in Ayvalık İlçesi açıklarında batan teknenin, kaptanının cesedi bulundu. 
     Alınan bilgiye göre, ''Selim'' adlı teknenin batmasının ardından olay yerine giden Ayvalık Sahil Güvenlik Bölge Komutanlığı ekiplerince yapılan aramalarda, kimliği henüz belirlenemeyen tekne kaptanının cesedine ulaşıldı. 
     Kaybolan bir kaçağın bulunması ve kaptanın kimliğinin tespit edilmesi için, çalışmaların devam ettiği bildirildi. 
     Yunanistan'ın Midilli Adası'na gitmek isteyen kaçakları taşıyan tekne Çıplak Adası açıklarında batmış, bir kaçağın cesedini bulan sahil güvenlik ekipleri, 12 kaçağı kurtarmıştı. 
     
</TEXT>
</DOC>
