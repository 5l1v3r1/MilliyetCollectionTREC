<DOC>
<DOCNO> 319457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/guncel/axgun01.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nesin'in çocukları hayata karışıyor 
</HEADLINE>
<TEXT>


Yoksulluk nedeniyle öğrenimlerine devam etme şansları yokken Aziz Nesin'in kurduğu vakfa gelen çocuklar, bugün öğretmen, ressam, heykeltıraş ve tarihçi olarak aramızda... 

Şükran Pakkan - İstanbul 

Yazar Aziz Nesin, kimsesiz ve yardıma muhtaç çocuklar için kurduğu, mezarını da bahçesine yaptırdığı "Çocuk Cenneti" ile hayallerini gerçeğe dönüştürdü. Sıra, kurduğu vakıfla kanatları altına aldığı çocuklarına geldi. 
Nesin, 1972'de kurduğu vakfıyla, hayatını ekonomik durumu okumaya el vermeyen çocukların eğitimine adadı. 1995 yılında öldüğünde de, kurduğu yuvanın bulunduğu Çatalca'daki 12 dönümlük arazinin gizli tutulan bir yerine gömüldü. Vasiyeti üzerine, çocuklar mezarın yerini öğrenmedi, bahçede oynamaya devam etti. 
Bugüne kadar yaklaşık 150 çocuk, vakıftan ayrılıp hayata karıştı. Halen 52 çocuk, eğitimini bitirip meslek sahibi olacağı günleri bekliyor. 

Üniversitede burs 
Nesin Vakfı çocukları, ilk ve orta eğitimleri için Çatalca'daki devlet okullarına gidiyor. Üniversite öğrenimleri sırasında da bursları devam ediyor. Öğrencilere, matematik, İngilizce, resim, müzik, tiyatro kursları veriliyor. 
Milliyet, Nesin'in ölümünün ardından bahçede oynamaya devam eden, bugünse kendi ayaklarının üzerinde durmayı başaran çocukları buldu. İşte hayallerini gerçeğe dönüştüren Nesin çocukları... 

Bir kitap okudu, hayatı değişti 

Kamuran Demirkesen 26 , ilkokuldan sonra okuyamadı. Nesin'in kitaplarında vakıf duyurusunu gördü. Vakfa yazdığı mektup hayatını değiştirdi. Gazi Üniversitesi İşletme Fakültesi'nden mezun oldu, şu an vakıf yöneticiliği yapıyor. 
Bolulu Çayan Yılmaz 26 , ilkokuldan sonra 2 yıl çobanlık yaptı. Siyasi suçtan cezaevinde olan öğretmen babası, Nesin'in kitaplarındaki duyuruyu görüp vakfa mektup yazdı. Yılmaz, bugün Marmara Üniversitesi Güzel Sanatlar Fakültesi heykel bölümü öğrencisi... 
Mersinli Mehmet Ali Göl 29 , 8 çocuklu bir ailenin üyesiydi. Köye gelen vakıf yöneticilerinin dikkatini çekti. İnönü Üniversitesi Edebiyat Fakültesi'ni bitirdi. Şimdi Çatalca'da bir lisede edebiyat öğretmeni. 
Şırnak'tan gelen Süleyman Cihangiroğlu 27 , inşaat işçisi babası ve 10 kardeşini, okumak için Mersin'de bıraktı. Marmara Üniversitesi Güzel Sanatlar Fakültesi Resim Bölümü'nü bitirdi. Uluslararası ödüller aldı. Ressam Cihangiroğlu, Nesin Yayıncılık'ta da çalışıyor. 
Esengül Kaya ise 25 vakfa Erzurum'dan 11 yaşında geldi. Babası çiftçiydi, okuyamıyordu. Şimdi güzel sanatlar fakültesi sınavlarına hazırlanıyor ve vakıftaki seramik atölyesini işletiyor. 
Erzurumlu çiftçi bir ailenin oğlu Ali Hançer 27 , Bilgi Üniversitesi Tarih Bölümü öğrencisi. Akademisyen olmayı planlıyor. 


</TEXT>
</DOC>
