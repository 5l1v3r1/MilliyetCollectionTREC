<DOC>
<DOCNO> 344134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/spor/axspo02.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Transferde özgürlük 
</HEADLINE>
<TEXT>


FIFA yeni sezonda hem kulüpleri, hem de futbolcuları rahatlatacak kararlar aldı. Oyuncular artık yarım sezonluk sözleşme yapabilecek 

İLHAN GÜLER 


Türkiye Futbol Federasyonu'nun iki yıldır savunduğu "sezonluk sözleşme dönemi" FIFA'nın transfer talimatına da girdi. Federasyonun gelecek haftaki yönetim toplantısında da ele alınacak talimat değişikliğine göre yeni sezondan itibaren kiralık veya ara transfer süresi 4 aya inecek. Örneğin Galatasaray'ın Malatyaspor'a satışını yapmak zorunda kaldığı Saidou, ocak ayında yeni takımına 4 aylık imza atabilecek, Haziran ayındaki transfer döneminde ise istediği kulüple yeni anlaşma yapabilecek. 
Transfer sezonu Türkiye'de 1 Haziran - 31 Temmuz olarak belirlenirken, ara transfer yine ocak - şubat aylarında gerçekleştirilecek. Bu dönemler içinde futbolcuların üç ayrı kulübe imza atma hakkı olacak, ancak bunlardan sadece iki tanesinin formasını giyebilecekler. 
Yeni dönemde kulüp ve futbolcu arasında yapılan özel sözleşmelerin de dikkate alınması zorunluluğu getirilecek. Ancak bu sözleşmelerin federasyona ibra edilmesi gerekecek. Anlaşmazlık halinde ilgili kurullar özel hükümler üzerinden de karar verebilecek. 
Geçen sezon sonunda yabancı sayısının beşe indirilmesi yolundaki kararını kaldıran mevcut federasyonun, gelecek yıl da altı yabancı oynatılmasını benimsediği öğrenildi. 


</TEXT>
</DOC>
