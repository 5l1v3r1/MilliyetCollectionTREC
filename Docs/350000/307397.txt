<DOC>
<DOCNO> 307397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/yasam/yas01.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemoterapi tek çare değil 
</HEADLINE>
<TEXT>


Kanser tedavisinde tamamlayıcı tıp mucizeler yaratabiliyor. Dans etmek, meditasyon yapmak da bu tedavinin parçası... 

TAMAMLAYICI TIP - Ayşegül Aydoğan 

Kanserin tedavisinde kemoterapi, radyoterapi gibi klasik uygulamalar dışında, son yıllarda 'tamamlayıcı tıp' da önemli yer edindi. Tamamlayıcı tıp denildiğinde bitki, vitamin ve mineraller ile meditasyon, yoga, bioenerji gibi ruhsal, bedensel ve beyinsel metotlar akla geliyor. Ancak sanattan dansa, gülme tedavisine kadar daha birçok dalı bulunuyor. Tamamlayıcı tıbbı 20 yaşına kadar uygularsanız yüzde 40-60 oranında kanserden korunabilirsiniz. Ama 20 yaşından sonra başlarsanız korunma şansınız yüzde 20. Tedavi esnasında tamamlayıcı tıp unsurlarının kullanılması durumunda da hastanın şansı yüzde 20 artıyor. 
"Kanserde alternatif ve tamamlayıcı tıbbın bilimsel yeri" adlı yeni kitabında, günümüzde kullanılan yöntemleri mercek altına alan İstanbul Üniversitesi Onkoloji Enstitüsü Müdürü Prof. Dr. Erkan Topuz sorularımızı yanıtladı... 

Müzik terapisi de faydalı 
Tamamlayıcı tıp nedir 
Kanser tedavisinden önce, tedavi esnasında ve kurtulduktan sonra diye tamamlayıcı tıbbı üçe ayırıyoruz. En önemlisi kansere yakalanmadan önceki koruyucu, tamamlayıcı tıp. Genetik kanseri olanlarda daha önemli. Örneğin ailede kolon kanseri varsa, kırmızı etten kaçınıp, bol yoğurt, lifli sebzeler gıdalar, omega 3, günde 1 gram kalsiyum almak, tereyağ ve margarinden kaçınmak gerekir. 

Bitkilerin dışında hangi uygulamalar var 
Dans ve sanat tedavisi, aromaterapi koku tedavisi , bioenerji, gülme tedavisi, hipnoz, meditasyon, müzik terapisi, yoga, akupunktur hastalara moral veren, kemoterapiye katlanmalarını sağlayan ve hatta bilimsel olarak tam ispat edilmemesine rağmen ömrü uzatabilen yaklaşımlardır. 

En gözde olan ısırgan tohumu 
Alternatif olarak çok kullanılan bitkiler neler 
Sarmısak, gingko biloba, ekinezya, soya, ginseng, John's Wort, silmarin, üzüm çekirdeği dünyada çok kullanılıyor. Bizde ise ısırgan, alternatif tedavi olarak en çok kullanılan bitki. Enstitüde yaptığımız bir çalışmaya göre hastaların yüzde 65 - 70'i tamamlayıcı tıbba başvuruyor. Bunların yüzde 95'i ısırgan tohumu kullanıyor. 

Hangi bitkisel ilaçlara dikkat edilmeli 
Kemoterapi esnasında pek çok bitkisel ürün kanser ilaçlarıyla reaksiyona girebilir ve ölüme kadar götüren yan etkiler oluşturabilir. 

Havuç prostattan korur 
Hangi bitki ve besinleri tedaviye dahil ediyorsunuz 
Betakarotenler bağışıklık sistemini güçlendiriyor. Özellikle havuç. Uzun süre 2 bardak havuç suyu içmek, prostat kanserine karşı yüzde 20 koruma sağlar. Betakarotenin özellikle ağız, yemek borusu ve mide kanserinde koruyucu etkisi var. Ayrıca omega 3 içeren semizotu ve keten tohumu da önemli. 

'Radyoterapi gören bol semizotu yesin' 

Radyoterapi esnasında nelere dikkat edilmeli 
Bazı bitkiler kanama riskini artırabildiğinden hastalar, doktora danışmadan hiçbir bitkiyi kullanmamalı. Ama bol semizotu, kayısı ishali yoksa , böğürtlen, ceviz, günde 5 bardak yeşil çay, keten tohumu, çörekotu ishali yoksa faydalıdır ve yan etkisi yoktur. 

'Aslında anne sütü koruyucu olabilir' 

Anne sütü tedaviye yardımcı mı 
Anne sütünün içinde bağışıklık sistemini güçlendirecek pek çok madde var, ama bunu kullanan birkaç hastaya bakarak 'Kanseri tedavi edebilir' demek yanlış. Ancak kanserden koruyucu olabilir. Aslında bağışıklık sistemini güçlendirmek, dolaylı olarak kansere karşı savaşı kazanmaktır. 

'Sabahları bıldırcın yumurtası veriyoruz' 

Kemoterapi esnasında bezelye, kuru fasulye, baklagiller çok faydalıdır. Sabahları 1-2 bıldırcın yumurtası veririz. Bu vücudun protein seviyesini ayarlar. Ayrıca hastalara günde yarım kilo katkı maddesiz ve kaymaksız yoğurt öneriyorum. 


</TEXT>
</DOC>
