<DOC>
<DOCNO> 317843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun42.html </URL>
<DATE> 2005/02/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Eski Rum liderinden Papadopulos'a, "Talat ile görüş" çağrısı... 
</HEADLINE>
<TEXT>

     Güney Kıbrıs Rum Yönetimi'nin eski liderlerinden, Birleşik Demokratlar Hareketi EDİ Genel Başkanı Yorgos Vasiliu, Rum yönetimi lideri Tasos Papadopulos'a, KKTC Başbakanı Mehmet Ali Talat ile ''gayri resmi bir görüşme yapması'' çağrısında bulundu. 
     Vasiliu, Güney Kıbrıs'ta yayın yapan bir radyoya yaptığı açıklamada, buzların erimesi ve görüş alışverişinde bulunulması amacıyla girişim üstlenmesi için Papadopulos'a çağrıda bulundu ve ''Er ya da geç, Papadopulos Talat ile görüşecek'' dedi. 
     Papadopulos'un Talat ile ''gayri resmi bir görüşme yapması'' çağrısında bulunan Vasiliu, sorunun, müzakerelerin ne zaman başlayacağı yönünde olduğunu, Rum tarafının açıkça değişiklik arzuladığını belirtmesi gerektiğini söyledi. 
     ''Böyle kalınması durumunda, dışarıya çözüm istemediğimiz imasını vereceğiz'' diyen Vasiliu, ''Talat'ın gerçekten Kıbrıs'ın yeniden birleşmesini istediğini ve Annan Planı'nda müzakere etmeye, değişiklikleri kabul etmeye hazır olduğunu, ayrıca Talat'ın 'bölünmeyle' ilgilenmediğini'' belirtti. 
     
</TEXT>
</DOC>
