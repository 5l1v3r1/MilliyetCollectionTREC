<DOC>
<DOCNO> 339741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/siyaset/siy08.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yaşanan faciaları unutmayın' 
</HEADLINE>
<TEXT>


Sezer, "Gediz'deki grizu faciası, iş sağlığı ve güvenliğinin hiçbir zaman savsaklanmaması gerektiğini acı biçimde bir kez daha göstermiştir" dedi 

ANKARA Milliyet 


Cumhurbaşkanı Ahmet Necdet Sezer, "İş Sağlığı ve Güvenliği Haftası" nedeniyle yayımladığı mesajında Kütahya Gediz'de 18 madencinin yaşamını yitirdiği grizu faciasına atıfta bulunarak, "İş sağlığı ve güvenliğinin hiçbir zaman savsaklanmaması, önlemlerin zamanında alınması gerektiğini acı biçimde bir kez daha göstermiştir" dedi. 
Cumhurbaşkanlığı Basın Merkezi'nden yapılan açıklamaya göre, Sezer, sanayileşme ve teknoloji alanındaki hızlı gelişmelere, artan rekabet koşullarına bağlı olarak iş sağlığı ve güvenliği kavramının büyük önem kazandığını, çalışma yaşamının temel öğelerinden biri durumuna geldiğini vurguladı. Sezer, şöyle devam etti 
"İş güvenliğinin sağlanmasında ve çalışanların sağlıklarının korunmasında denetimlerin etkinleştirilmesi, ölçme-değerlendirme, denetim ve eğitim çalışmalarına süreklilik kazandırılması zorunludur. Yasal düzenlemeler, iş kazalarının, meslek hastalıklarının ve işgücü kaybının önlenmesinde ne yazık ki tek başına yeterli olmamaktadır. Devletin, işyeri sahiplerinin ve çalışanların duyarlı olmaları yanında, iş sağlığı ve güvenliği bilincinin oluşturulması da büyük önem taşımaktadır." 


</TEXT>
</DOC>
