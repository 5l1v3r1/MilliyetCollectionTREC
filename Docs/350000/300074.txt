<DOC>
<DOCNO> 300074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/guncel/gun03.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yüzbaşı görgü tanığı 
</HEADLINE>
<TEXT>


Musul'da 5 Türk polisinin şehit olduğu saldırının tanıkları arasında bir Türk yüzbaşı da var. İrtibat subayı yüzbaşı, saldırının ardından olay yerine ulaşmış 

UTKU ÇAKIRÖZER Ankara 

Türk Özel Harek t Timi'ne mensup 5 polisin şehit olmasıyla sonuçlanan Musul'daki saldırının görgü tanıkları arasında, bir Türk yüzbaşının da olduğu belirlendi. Edinilen bilgilere göre, Ankara'ya ulaşan raporlarda, ABD'yle Türkiye arasındaki anlaşma doğrultusunda Musul'da "irtibat subayı" olarak bulunan Türk yüzbaşı, saldırının hemen ardından olay yerine ulaştı. 

Zarkavi şüphesi 
Genelkurmay Başkanlığı tarafından başlatılan soruşturmanın en önemli tanıklarından olan Türk subayı, ABD birliklerinin saldırıya müdahalesi konusunda da Ankara'nın eline ulaşan bilgilere katkıda bulundu. 
Saldırıya ilk müdahaleyi yapan Türk ve ABD yetkilileriyle, sağ kurtularak Habur'a dönen Türk polislerin beyanlarından edinilen ilk bilgiler, saldırının Ebu Musab el Zerkavi grubuna ait olabileceği değerlendirmelerine yol açtı. ABD tarafının, polisleri taşıyan konvoydan haberdar olmadıkları yönündeki savunmasına da yanıt veren Türk kaynakları, Türk polislerinin görev değişikliği nedeniyle karayolundan Bağdat'a gidip geleceği bilgisinin birkaç hafta önce Irak tarafına resmen iletildiğini kaydetti. 
Geçici olarak Dışişleri Bakanlığı kadrosuna dahil edilen şehit polislerin, günlük 80 dolar harcırah üzerinden 3 aylık görev süresi için 6400 dolar almalarının öngörüldüğü de bildirildi. 


</TEXT>
</DOC>
