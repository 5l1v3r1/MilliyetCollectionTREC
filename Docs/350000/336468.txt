<DOC>
<DOCNO> 336468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonspo20.html </URL>
<DATE> 2005/04/24/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Akçaabat Sebatsporlu Milosevski'nin tedavisi sürüyor... 
</HEADLINE>
<TEXT>

     Malatyaspor ile Akçaabat Sebatspor arasında dün yapılan maçta başından aldığı darbe sonucu sakatlanan Akçaabat Sebatspor'un kalecisi Milosevski'nin tedavisi, Malatya Turgut Özal Tıp Merkezi'nde sürüyor. 
     Karşılaşmanın uzatma dakikalarında kale içindeki bir mücadele sırasında başından aldığı darbe sonucu sakatlanarak Turgut Özal Tıp Merkezi'nde tedavi altına alınan Milosevski'nin başının sağ kulak kısmında kırık belirlendiği öğrenildi. 
     Hastahane yetkililerinden alınan bilgiye göre, beyin cerrahi servisinde kontrol altında tutulan kalecinin yarın çekilecek tomografisinin ardından cerrahi bir müdahale söz konusu olabileceği öğrenildi. 
     Malatyaspor Kulübü Yönetim Kurulu Üyesi Ali Cengiz, Malatyaspor Kulübü yönetimi olarak Milosevski'nin yanında olduklarını belirterek, ''Doktorlar şimdilik acil bir müdahaleye gerek olmadığını, ancak kırık bölgenin yerine konulması için cerrahi müdahalenin gerekli olabileceğini söylediler. Yarın çekilecek tomografinin ardından durum netlik kazanacak'' dedi. 
     
</TEXT>
</DOC>
