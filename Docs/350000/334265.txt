<DOC>
<DOCNO> 334265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonspo15.html </URL>
<DATE> 2005/04/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Beşiktaşlı taraftarlar Kadıköy'de olay çıkardı... 
</HEADLINE>
<TEXT>

     Fenerbahçe-Beşiktaş derbisi için Kadıköy'e vapurla gelen siyah-beyazlı taraftarlar olay çıkardı. 
     Vapurla toplu olarak Kadıköy İskelesi'ne gelen 1500'e yakın Beşiktaş taraftarı, burada taşkınlık yaptılar. Çarşı Grubu'na dahil olduklarını belirten taraftarlar, seyahat sırasında sürekli tezahüratlar yapıp, aynı anda yanlarında gelen vapurdaki vatandaşlara geminin sandallarının küreklerini ve ellerindeki şişeleri fırlattılar. 
     Beşiktaşlı taraftarlar, Kadıköy İskelesi'ne ulaştıklarında ise vapurun can simitlerini iskelede bulunan vatandaşlarının üzerine attı. Taraftarlar vapurdan inince de taşkınlık yapınca, bu kez duruma müdahale eden polislerle aralarında arbede yaşandı. 
     Güvenlik güçleri, taraftarların üzerine biber gazı sıkarak olayların büyümesini önledi. 
     Olayların ardından güvenlik güçleri, 250 kadar taraftarı 3 otobüse bindirerek stada gönderdi. Taraftarlar, bu sırada da bindikleri otobüsün camlarını kırdılar. 
     Kalan taraftarlar da Kadıköy'de bekletildikten sonra sonra gruplar halinde otobüslere bindirilerek stada götürüldüler. Taraftarlar, otobüslerin camlarını kırmayı sürdürdü. 
     
</TEXT>
</DOC>
