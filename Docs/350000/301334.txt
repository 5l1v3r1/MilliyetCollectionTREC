<DOC>
<DOCNO> 301334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo12.html </URL>
<DATE> 2004/12/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Zehiroğlu Takıma katkı sağlayabilecek oyuncular almayı hedefliyoruz 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, takıma katkı ve uyum sağlayabilecek oyuncular almayı hedeflediklerini söyledi. 
     Zehiroğlu, şu ana kadar hiçbir futbolcuyla anlaşmaya varmadıklarını belirterek, ''Bazı futbolcularla görüşmelerimiz oldu. Ancak henüz kesin bir sonuç alamadık. Transfer çalışmalarımız sürüyor'' dedi. 
     Ara transfer döneminde iki kaliteli futbolcu almayı düşündüklerini belirten Zehiroğlu, şöyle devam etti 
     ''Hocamızın vermiş olduğu isimler doğrultusunda arayışlarımız sürüyor. Takıma katkı ve uyum sağlayabilecek oyuncular almayı hedefliyoruz. Almak istediğimiz oyuncuların isimlerini ise gizli tutuyoruz. Çünkü sezon öncesinde transfer etmek istediğimiz futbolcuların isimlerinin basında yer alması nedeniyle bu oyuncularla anlaşma sağlayamadık. Onun için futbolcuların isimlerini kesin anlaşmaya vardığımızda açıklayacağız.'' Zehiroğlu, almayı düşündükleri futbolcuları 4 Ocak'ta başlayacak Antalya kampına yetiştirmeyi hedeflediklerini kaydederek, ''Antalya'da yapacağımız iyi bir hazırlık döneminin ardından ikinci yarıya daha güçlü bir Çaykur Rizespor olarak gireceğiz'' diye konuştu. 
     
</TEXT>
</DOC>
