<DOC>
<DOCNO> 306646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/guncel/axgun01.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Takılar demirbaşa geçecek 
</HEADLINE>
<TEXT>


Armağanların fiyatının abartıldığını belirten Başbakan, "Takıların değeri 45 bin değil, 10 bin 600 dolar" dedi 

SİNOP DHA 

Başbakan Recep Tayyip Erdoğan, eşine Stork's Mücevherat Yönetim Kurulu Başkanı Muammer Alkım tarafından, "değerleri 45 bin dolar" açıklaması eşliğinde Moskova'da armağan edilen takıların Başbakanlık demirbaşına kaydettirileceğini söyledi. Sinop'ta AKP İl Kadın Kolları Kongresi'ne katılan Erdoğan, şunları söyledi 
"Eşime kolye ve broş hediye edildiğinde, aman ya Rabbi, gazetelerde ağza alınmayacak, milletin adap çizgilerinin dışında, ifadeler kullanılması çok çirkindir. Şu ana kadar bir şey bulamayanlar, bir gayretin içine girdiler. Ama gafil yakalandılar. Halbuki sabretseydiler, daha 30 günlük süre var. Bu süre içinde Başbakan, eşi ne yapacaklar diye takip etseydiler, daha iyi olacaktı. Zaten bunun değerini iyi öğrenememişler. Eğer samimiyseniz, en yüksek rakamı yazan hangi gazeteyse, bunun parasını o versin." 
"30 gün bekleyemediler" sözleriyle, Mal Bildiriminde Bulunulması, Rüşvet ve Yolsuzlukla Mücadele Yasası'ndaki süreye işaret eden Erdoğan, gazetelerde takıların değeriyle ilgili, "uçuk rakamlar" telaffuz edildiğini iddia ederek, şunları söyledi "30, 35, 45 bin dolar dediler. Toplam perakende 10 bin 600 küsur. Resmi olarak aldırdığımız rakamlardır bunlar" dedi. 

İkinci seçenek bağış 
Erdoğan çifti, armağanlarla ilgili ikinci seçenek olarak da, hediyelerin büyük bir kermes düzenlenerek "açık artırma" ile satılması ve elde edilen gelirin bağışlanmasını düşünüyor. 


</TEXT>
</DOC>
