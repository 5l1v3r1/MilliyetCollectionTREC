<DOC>
<DOCNO> 304096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonspo13.html </URL>
<DATE> 2005/01/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Akçaabat Sebatspor, 2 Tunuslu oyuncu deniyor... 
</HEADLINE>
<TEXT>

     Akçaabat Sebatspor, ligin ikinci yarısına Antalya Side'deki Grand Aqua Otel'de kamp yaparak hazırlanıyor. 
     Karadeniz ekibi, bu sabah salonda ağırlık çalışması yaparken, akşam da Sorgun Ormanı'nda kros yapacak. 
     Akçaabat Sebatspor'un Malatyaspor'dan transfer ettiği Yunus, dün gece Side kampına katıldı. Sabahki antrenmanda yer almayan Yunus'un, akşam yapılacak krosa katılacağı öğrenildi. 
     Kırmızı-beyazlı takım ayrıca kampta deneyeceği 2 Tunuslu oyuncuyu dün Side'ye getirdi. Tunus'un Esterance takımında forma giyen 25 yaşındaki stoper Emir ile 26 yaşındaki orta alan oyuncusu Beşir'in antrenmanlarda deneneceği ve beğenilmeleri durumunda resmi sözleşmenin imzalanacağı bildirildi. 
     Akçaabat Sebatspor Kulübü Teknik Menajeri İlker Kasap, Emir ve Beşir'in Tunus Ligi'nin en önemli takımı olan Esterance'de sürekli forma şansı bulduğunu hatırlatarak, ''Bu futbolcular için çok olumlu duyumlar aldık. Ayrıca fiyatları da Türk oyunculara göre çok daha ucuz. Umarım antrenmanlarda kendilerini gösterirler ve Akçaabat Sebatspor'da forma giyerler'' diye konuştu. 
     
</TEXT>
</DOC>
