<DOC>
<DOCNO> 319868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/yasam/yas01.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
52 ölüm kolisi kayıp 
</HEADLINE>
<TEXT>


Dün İstanbul'da 5 can alan sahte rakı olayı, buzdağının görünen yüzü çıktı. Polis, aynı imalathaneden çıkan 52 koli 'sahte rakı'nın peşine düştü. Bu kolilerin, özellikle Bursa ve çevre illere gittiği sanılıyor.. 


Gaziosmanpaşa'da, sahte rakıdan ölenlerin sayısı 5'e yükseldi. Hastanelere başvuran 28 kişiden, 4'ü ağır 16'sının tedavisi sürerken, polis, imalathanede bulunamayan 52 koli sahte rakıyı arıyor. 
Ali Gökten'in sahibi olduğu Dem Restoran'da içki içen kişiler, rahatsızlanınca hastanelere kaldırılmıştı. 
Gökten ile müşteri Salih Eğridereli ve büfeci Selahattin Nilidar ölmüş, Beylikdüzü'ndeki bir marketten aldığı rakıyı içen ve VKV Amerikan Hastanesi'ne nakledilen mali müşavir Abbas Avcı da kurtarılamamıştı. Sahte rakının üretildiği Bayrampaşa'daki otoparkın sahibi Hasan Bayramoğlu'nun kalp krizi geçirerek ve Cumali Çetin'in Avcılar'daki hastanede ölümü şüpheli bulundu. İncelemede Çetin'in de sahte rakıdan öldüğü anlaşıldı. 
Sahte rakı ürettikleri öne sürülen Avni Kaptan ve Tanju Kelkit, dağıtımı üstlenen eski TEKEL çalışanı Ercüment İnan, rakıları büfeden piyasaya süren Mesut Simsar ve kardeşi Mehmet Simsar gözaltına alındı. Restoranın mesul müdürü Hasan Altındal, uzman çavuş olduğu belirtilen Bekir Çığcı ile Atilla Bayramoğlu ve Uğur Gökkul da yakalandı. Aşkın Gökkul, Turgay Kaya, Ergun Şabadak ve Cihan Tüfekçi aranıyor. Gözaltındaki Kelkit ve imalathane işçisi Ömer Lütfi Kanal da fenalaşınca hastaneye kaldırıldı. 

Bursalılar dikkat 
Bayrampaşa'daki imalathanede, alkol dolu 9 adet 250, 7 adet de 50 kiloluk bidon, çok sayıda 'TEKEL' yazılı kapak ve etiket, baskı makinesi ele geçirdi. Sahte rakının, Bursa başta olmak üzere çevre illere gönderildiğini belirten polis, kayıp 52 koli sahte rakının peşine düştü. Polis anonslarında da, metil alkol zehirlenmesi şikayetiyle hastanelere yapılan başvuruların yakından takip edilmesi istendi. 

'Şüphelenmedik' 

Sahte rakı kurbanı Bünyamin Yıldız, yaşadıklarını şöyle anlattı "Sık sık o lokantaya gideriz. O gece Fenerbahçe'nin galibiyetiyle keyiflenmiştik. 4 kişi 2 büyük içtik. Hep gittiğimiz bir yerdi. Hiç şüphelenmedim. Bulantı başlayınca 'Fazla kaçırdım' diye düşündüm. Eve gidince bulanık görmeye başladım. Ertesi gün bulantı geçmeyince hastaneye geldim." Mücahit Erman da, rakıdan şüphelenmediklerini vurgulayarak, "Çünkü TEKEL'in yeni ambalajındaydı" dedi. 

Zehirlenme belirtileri 

Sahte rakı yapımında da kullanılan 'metil alkol' zehirlenmesinde, genellikle baş dönmesi, yorgunluk, bulantı ve görme bozukluğu görülür. Nörolojik bozukluk, ardından koma gelir. Kalıcı körlük oluşabilir. Erken dönemde hasta kusturulur veya midesi yıkanırsa tedavi yararlı olabilir. Aksi halde, santral sinir sistemi hücreleri harap olur, kalp krizi ve ölüme neden olabilir. 

Sahtesi nasıl anlaşılır 

Gerçek Yeni Rakı'da kapakta kahverengi TEKEL yazılı şeffaf plastik koruma, dikine gri metalik hologram bant, 'TEKEL' , 'rakı' , 'gerçek rakı' ve 'genuine rakı' ibareleri yer alır. Kapaktaki üretim tarihi, net ve belirgindir. Sahte rakı da ise tüm rakamlar aynı olur. Şişeler genelde eskidir ve etiket yıpranmıştır. Kullanıcıların şeffaf koruma ve hologramı bizzat açması, sadece yetkili distribütörlerden mal alması tavsiye ediliyor. 


</TEXT>
</DOC>
