<DOC>
<DOCNO> 334740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun31.html </URL>
<DATE> 2005/04/19/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
El Kaide büyük ölçüde çökertildi ancak... 
</HEADLINE>
<TEXT>

     Almanya Federal Suç Dairesi BKA Başkanı Jörg Ziercke, El Kaide örgütünün büyük ölçüde çökertilmiş olmasına rağmen, özellikle gençleri radikal olarak yetiştirdiğini söyledi. 
     Ziercke, Almanya'da akredite olan yabancı gazeteciler için düzenlediği basın toplantısında, ''El Kaide örgütü büyük ölçüde çökertildi, ancak hala özellikle gençleri radikal olarak yetiştiriyor'' dedi. 
     Olası terör olaylarını önlemek durumunda olduklarını, ancak böyle bir durumda da zanlılar hakkında yeterli delil bulmakta zorlandıklarını belirten Ziercke, ''Terör olaylarını önlemek öncelikli görevimiz, ancak böyle bir durumda zanlılar hakkında delil toplamak da daha zor oluyor. Mahkemeleri, planladıkları eylemlerin çok kötü sonuçlar doğuracağı konusunda ikna etmemiz gerekiyor'' diye konuştu. 
     Müslüman olan ve Irak'a ya da Çeçenistan'a çarpışmaya giden Almanların da diğer bir sorunu oluşturduklarını söyleyen Ziercke, ''Daha önce kamplarda eğitim gören bu kişiler Almanya'ya döndüklerinde ne olacak Bunu da izlememiz gerekecek'' diye konuştu. 
     Almanya'da radikal dincilere yönelik yaklaşık 180 davanın sürdüğüne işaret eden Ziercke, ''Gençlerin nasıl radikal hale getirildikleri konusunda çok az bilgiye sahibiz. Profesörlerle bu konuları tartışıyoruz. Çünkü yeterli bilgimiz yok. Gençlerimizin neden Irak'a ya da Çeçenistan'a gittiklerini bilmemiz lazım'' dedi. 
     Ziercke, Almanya'nın dünya çapında bir terör tehdit bölgesi içinde yer aldığını kaydederek, ''Bin Ladin bunu açıkça bildirdi. Çünkü biz de terörizme karşı başarılı şekilde mücadele ediyoruz. Bazı Arap ülkelerinde polislerin eğitimine katkı sağlıyoruz. Yine de İngiltere ya da İtalya gibi ülkelere nazaran daha az tehdit altındayız'' şeklinde görüş belirtti. 
     Terörizmle mücadele konusunda çok sayıda ülkeyle işbirliği yaptıklarını, özellikle de uyuşturucu şebekelerinin ortaya çıkarılması konusunda çok başarılı olduklarını belirten Ziercke, terör örgütleri ile organize suç şebekeleri arasında da silah satışı gibi bağlantıların olduğunu bildiklerini söyledi. 
     Buna rağmen terör örgütleri ile organize suç şebekelerinin sıkı şekilde işbirliği yaptıklarını tahmin etmediğini ifade eden Ziercke, ''Organize suç şebekelerinin iş yapabilmek için devletin parasına ihtiyacı var, teröristler ise devleti yıkmak istiyor'' dedi. 
     Ziercke ayrıca, Almanya'da yaklaşık 6 buçuk milyon suç olayı kaydedildiğini belirterek, ülkedeki suç olaylarının, AB'ye yeni ülkelerin girmesiyle birlikte değil, çok daha önceden komünist rejimin yıkılmasından sonra artmaya başladığını kaydetti. 
     Suç olaylarının aydınlatılmasında DNA testlerinin çok faydalı olduğunun ortaya çıktığını belirten Ziercke, bu nedenle DNA testlerinin yaygınlaştırılmasını istediğini ifade etti. 
     Ziercke, bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlükleriyle ilgili soruları ise Araştırma Komisyonu'nda ifade vereceği gerekçesiyle cevapsız bıraktı. 
     
</TEXT>
</DOC>
