<DOC>
<DOCNO> 310532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonsiy08.html </URL>
<DATE> 2005/01/29/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Şener Mortgage sistemiyle kiralar da düşecek 
</HEADLINE>
<TEXT>

     Başbakan Yardımcısı ve Devlet Bakanı Abdüllatif Şener, 2005 yılı sonuna doğru ipoteğe dayalı konut finansmanını içeren Mortgage sisteminin devreye sokulmasına yönelik çalışmaların devam ettiğini belirterek, bu sistemin uzun dönemde kiraların düşmesine olanak sağlayacağını ve kiralama taleplerini azaltacağını bildirdi. 
     Şener, Ekonomi Koordinasyon Kurulu EKK toplantısıyla ilgili düzenlediği basın toplantısında, dün 25'incisi yapılan toplantıda iş ve çalışma hayatında karşılaşılan bürotratik engeller ile ekonomideki son gelişmelerin değerlendirildiğini söyledi. Ekonomik göstergelerin ve ekonomideki gelişmelerin iyi yönde seyretmeye devam ettiğinin değerlendirildiğini ifade eden Şener, 2003 yılının aralık ayında yüzde 79.4 olan kapasite kullanım oranının yüzde 84'e yükseldiğini hatırlattı. 
     Tüketici güven endeksinin yüzde 2.4 artarak 105.2'ye ulaştığını anımsatan Şener, Merkez Bankası'nın beklenti anketi sonuçlarının ise hükümet tarafından uygulanan ekonomik programın ve 2005 yılı için öngörülen hedeflerin gerçekleşeceğine piyasaların duyduğu güveni teyit ettiğini söyledi. 
     Şener, AB'den müzakere tarihi alınmasından sonra artan yabancı sermaye girişinin piyasalarda da kendisini hissettirdiğini ifade ederek, gelecek dönemde yabancı sermaye girişinin artarak devam edeceğini bildirdi. 
     
     "MORTGAGE SİSTEMİ'YLE İLGİLİ ÇALIŞMALAR SÜRÜYOR" 

     2005 yılı sonuna doğru Mortgage sisteminin devreye 
     sokulmasına yönelik çalışmaların devam ettiğini kaydeden Şener, ipoteğe dayalı konut finansmanını içeren sistemin, tüketicilere konut üzerine konulan ipotek karşılığında uzun vadeli konut kredisi olanağı sağlayan bir sermaye piyasası aracı olduğunu belirtti. Şener, sistemle ev sahibi olmak isteyenlerin uzun vadeli kredi sağlamakta zorlanmayacaklarını ve uzun vadeli konut kredisi olanaklarının genişleyeceğini kaydederek, bu sistemin dünyada yaygın olarak kullanıldığını belirtti. İpotek kredilerinin GSMH'ye oranının Batı Avrupa'da yüzde 40, ABD'de yüzde 50, Brezilya'da yüzde 7, Meksika'da yüzde 6, Arjantin'de yüzde 4, İsrail'de yüzde 22, Ürdün'de yüzde 11, Tunus'ta ise yüzde 6 düzeyinde bulunduğunu bildiren Şener, Türkiye'de ise bu oranın 2003 sonu itibarıyla onbinde 1'ler civarında kaldığını söyledi. Şener, "Demek ki ülkemizde gelişmeyen bir kurumun, 2005'te devreye sokulacak olması sermaye piyasaları açısından, inşaat sektörü ve konut edinmek isteyenler açısından önemli işlevleri yerine getirecektir" dedi. SPK'nın bu sisteme yönelik bir kanun tasarısı taslağı hazırladığını ve bunun 28 Aralık'ta kendilerine sunulduğunu bildiren Şener, bu çerçevede 27 Ocak'ta SPK, BDDK, TBB, Özel Finans Kurumları Birliği ve TSPAKB ile bir toplantı yapıldığını söyledi. 
     
     "SİSTEM KİRALARI DÜŞÜRECEK" 

     Bakan Şener, Mortgage sisteminin uygulamaya geçmesiyle birlikte vatandaşların konut ihtiyaçlarını kolayca karşılamalarına olanak sağlanacağını belirterek, şöyle devam etti 
     "Sistem, uzun dönemde konut arzı artacağından, kiraların düşmesine olanak sağlayacaktır. Konut sahibi olma aynı zamanda konut kiralama taleplerini de azaltacaktır. Bir yandan arz artarken, bir yandan talep azalacaktır. Kiraların düzeyi olumlu etkilenecektir. Bu kapsamda inşaat sektörü canlanacak, bu sektöre bağlı diğer sektörlerin istihdam ve üretiminde önemli artışlar görülecektir. Depreme dayanıklı konut yapımı desteklenecek. Sermaye piyasasına derinlik ve yeni bir yatırım enstrümanı sağlanacaktır. Yurtdışından yeni kredi olanakları ortaya çıkacaktır." Hazırlanacak yasa tasarısının basit, güvenilir ve tüketiciyi koruyan bir yapıda olmasının önemine dikkat çeken Şener, ilgili birimlerin görüşleri alındıktan sonra taslağa bu çerçevede son şeklinin verileceğini bildirdi. Şener, "Sistemin tüketicileri koruyan bir yapıyı yansıtması gerekmektedir. Özellikle orta gelir düzeyine sahip olduğu halde birikimleri el vermediği için konut edinemeyenlerin, konut edinebileceği bir sistemin kurulması önem taşıyor" dedi. 
     
</TEXT>
</DOC>
