<DOC>
<DOCNO> 335326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonyas06.html </URL>
<DATE> 2005/04/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Böceklere 'cinsel' tuzak .. 
</HEADLINE>
<TEXT>

     Bolu'da ağaçlara zarar vererek, ölümlerine neden olan kabuk böceği, ormanlık alanlara kurulan ve içindeki özel ilaç nedeniyle dişi böceğin kokusunu yayarak, erkek böceği kutu içine çeken, ''cinsel tuzak''la yakalanıyor. 
     Bolu Doğa Koruma ve Milli Parklar Şube Müdürü Sezgin Akay, ormanlık alanlarda sık rastlanan ve ağaçlara zarar veren kabuk böceğini cinsel tuzak sayesinde yakaladıklarını belirterek, ''Ormanlık alanlara yerleştirdiğimiz bu tuzakların içine özel bir ilaç bırakıyoruz. Bu ilaç erkek böceklere karşı cinsteki böceğin kokusunu yayıyor'' dedi. 
     Erkek kabuk böceklerinin dişi böceklerin kokusunu aldıktan sonra kurulan tuzağa düştüğüne işaret eden Akay, böcekler düştükleri kutunun içinden çıkamadığını ve bu yolla yakalandıklarını anlattı. 
     
     1 HEKTARA 3 CİNSEL TUZAK 
     Akay, kabuk böcekleri için hazırlanan cinsel tuzakların, 1 hektara 3 tane olacak şekilde yerleştirildiğini vurgulayarak, şöyle konuştu 
     ''Bu böcekler, özellikle göknar ağacının kabuğunun içine giriyor ve kabukla ağaç arasındaki canlı tabakayı yiyerek, kökten alınan suyun, üst tabakalara gitmesini önlüyor. Bunun sonucunda da ağaç kuruyor. Bu mevsimde gövdesine kabuk böceği giren bir ağaç yaz mevsiminde tamamen ölüyor.'' Kabuk böceklerinin zarar verdiği ağaçların orman ekipleri tarafından işaretlendiğini ifade eden Akay, ''Zarar görerek kuruduğu tespit edilen ağaçlar orman işçileri tarafından kesiliyor. Kabuk böceğinin neden olduğu zarar yalnızca bir yıl içerisinde milyarlarca lirayı buluyor'' dedi. 
     
</TEXT>
</DOC>
