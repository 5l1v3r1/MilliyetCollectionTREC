<DOC>
<DOCNO> 324877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur27.html </URL>
<DATE> 2005/03/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Terk eden eşine kızınca... 
</HEADLINE>
<TEXT>

     Mardin'in Nusaybin İlçesi'nde kendisini polise şikayet ederek evi terk eden eşine kızan ve silahla havaya ateş açarak üzerine kilitlediği bodrumda 17 saat bekleyen kişi, polisin uzun uğraşları sonucu teslim oldu. 
     Edinilen bilgiye göre, Abdulkadir Paşa Mahallesi'nde oturan Celaleddin Altınkaynak 30 , henüz belirlenemeyen nedenle, eşi Ayşe Altınkaynak 20 ile tartıştı. Tartışma sonrası polise başvuran Ayşe Altınkaynak, eşinin eve silah getirerek kendisini ölümle tehdit ettiğini öne sürerek şikayetçi olduğunu bildirdi. 
     Altınkaynak, eşinin kendisinden şikayetçi olarak evi terk etmesi üzerine dün akşam saatlerinde uzun namlulu silahla, oturduğu evin damına çıktı. Eşinin yeniden eve dönmesini isteyen kişi, elindeki Kaleşnikof marka uzun namlulu silahla, 6 el havaya ateş etti. 
     Altınkaynak polislerin olay yerine gelmesiyle, silahla evin bodrum katına kendini kilitleyerek eşini beklemeye başladı. 
     Polis ekiplerinin bütün çabalarına rağmen teslim olmayan kişiyi ikna etmek için Kaymakam Ersin Emiroğlu olay yerine geldi. Emiroğlu, iş vaatlerine rağmen Altınkaynak'ı ikna edemedi. 
     Polis, Altınkaynak'ı 17 saat sonra ikna etmeyi başararak, bulunduğu bodrum katından çıkararak gözaltına alındı. 
     Celaleddin Altınkaynak'ın, daha önce de terör örgütü PKK'ya yardım ve yataklıktan 4 yıl hapis yattığı öğrenildi. 
     
</TEXT>
</DOC>
