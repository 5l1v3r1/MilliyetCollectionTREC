<DOC>
<DOCNO> 322604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo33.html </URL>
<DATE> 2005/03/10/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Beşiktaş'ta B.B. Ankaraspor hazırlıkları... 
</HEADLINE>
<TEXT>

     Beşiktaş, ligde Büyükşehir Belediyesi Ankaraspor ile yapacağı maçın hazırlıklarına başladı. 
     Teknik direktör Rıza Çalımbay yönetiminde gerçekleştirilen antrenmanda, dünkü Gençlerbirliği maçında forma giyen oyuncular, koşu ve açma-germe hareketleri yaparken, öteki oyuncular ısınma, koşu ve pas çalışmasının ardından çift kale maçla antrenmanı tamamladı. 
     Antrenmana, sakatlıkları bulunan Pancu, Ronaldo, Sergen, Berkant ve Veysel katılmadı. Kulüp doktoru Ayhan Optur, Pancu'nun sağ arka adalesinde, Ronaldo'nun sol üst, Sergen'in de sol arka adalesinde gerilme olduğunu bildirdi. Berkant'ın kas rahatsızlığı bulunduğunu kaydeden Optur, bu 5 oyuncunun, Büyükşehir Belediyesi Ankaraspor maçı kafilesinde yer alamayacaklarını söylerken, teknik direktör Rıza Çalımbay'ın, sakat oyuncular dışındaki 21 futbolcuyu da Ankara'ya götüreceği bildirildi. 
     Bu arada, antrenman sonrası futbolcular, 31 yaşına giren İbrahim Üzülmez'in doğum gününü, pasta keserek kutladı. 
     Beşiktaş, Büyükşehir Belediyesi Ankaraspor maçı hazırlıklarını, yarın sabah yapacağı antrenmanla sürdürecek ve akşam saatlerinde de Ankara'ya gidecek. 
     
</TEXT>
</DOC>
