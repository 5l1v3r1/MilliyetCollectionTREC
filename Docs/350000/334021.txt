<DOC>
<DOCNO> 334021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonspo14.html </URL>
<DATE> 2005/04/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Beşiktaş'da Hakkı Yeten anıldı... 
</HEADLINE>
<TEXT>

     Beşiktaş Kulübü'nün Onursal Başkanlarından merhum Hakkı Yeten, ölümünün 16. yılında anıldı. 
     Hakkı Yeten'in Zincirlikuyu Mezarlığı'ndaki kabri başında gerçekleştirilen anma törenine, Beşiktaş Kulübü'nün Onursal Başkanı Süleyman Seba, Divan Kurulu Başkanı Şeref Nasır, Genel Sekreter Kenan Öner, Pazarlama Komitesi Başkanı İbrahim Murat Ürünsak, Divan Kurulu üyelerinden Nevzat Demir, Hakkı Yeten'in yakınları ile siyah-beyazlı camiadan kişiler katıldı. 
     Törende Şeref Nasır, Hakkı Yeten'in gerek futbolculuğu, gerekse de yöneticiliği ile Beşiktaşlıların kalbinde büyük yer edindiğini belirterek, ''Şeref Bey tarafından bir çift ayakkabı ve bir takım elbise ile kulübümüze transfer edilen Yeten, 17 senelik futbolculuk hayatı boyuncu takım arkadaşlarıyla birlikte Beşiktaş'a 22 kupa kazandırdı. O, Beşiktaş'a futbolculuk, teknik adamlık, idareci ve başkanlık olmak üzere her kademede hizmet etti. Beşiktaş'ta altyapıya onun zamanında başlandı ve o, altyapıya çok büyük önem verdi. Onun Beşiktaş'a olan hizmetlerini asla unutmayacağız'' diye konuştu. 
     Kenan Öner de Hakkı Yeten'nin Beşiktaş camiasının en önemli isimlerinden biri olduğunu belirterek, Yeten'in daima kalplerinde yaşayacağını söyledi. 
     Öner, yarın Fenerbahçe ile yapacakları derbi karşılaşma ile ilgili tören sonunda görüşlerinin sorulması üzerine de, takımlarının çok iyi motive olduğunu ve bu karşılaşmadan puanla ayrılacaklarını savundu. Öner, yönetim kurulu olarak maçı protokol tribününde izleyeceklerini vurguladı. 
     
</TEXT>
</DOC>
