<DOC>
<DOCNO> 330886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas15.html </URL>
<DATE> 2005/04/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Christofer, 33 yıl sonra kavuştuğu Türk babasıyla hasret gideriyor 
</HEADLINE>
<TEXT>

     Ali KÖSE- Süleyman EKİN ANTALYA, DHA 

      YILLAR önce aşık olduğu Arjantinli sevgilisi Erica Rofhmund'dan dünyaya gelen, hiç görmediği oğlu ressam Christofer Rofhmund'la 33 yıl sonra kucaklaşan 71 yaşındaki Halis Özkan, Antalya'da hasret gideriyor. Babasıyla birlikte Türk vatandaşlığına geçmek için başvuruda bulunan Christofer Rofhmund, "Arjantin, Almanya'dan sonra Türk vatandaşı da olmaktan zevk duyacağım. Türkiye'yi çok beğendim. Başta Antalya olmak üzere, birçok yeri gezeceğim'' dedi. 
     Halis Özkan, 1970 yılında Türkiye'nin Frankfurt Konsolosluğu'nda katip olarak görev yaparken tanıştığı, bir fabrikada tercüman olarak çalışan Arjantinli Erica Rofhmund'a aşık olup birliktelik kurdu. O tarihte 24 yaşında olan Erica Rofmund, 2 yıl sonra hamile kaldı. Evli olduğunu söyleyen ve Erica'nın çocuğu dünyaya getirmesini istemeyen Halis Özkan, olumsuz yanıt alınca sevgilisini 6 aylık hamileyken terk etti. 
     Halis Özkan, bir arkadaşı aracılığıyla Erica Rofhmund'un bebeği dünyaya getirdiğini ve bir oğlu olduğunu öğrendi ve görmek istedi. Erica Rofhmund, "Beni yüzüstü bırakıp gittin. Seni hiçbir zaman affetmeyeceğim. Bunun bedelini sana çocuğunu göstermeyerek ödeteceğim'' diyerek, bebeğini ona göstermeden ülkesi Arjantin'e döndü, bir daha da Halis Özkan'ı aramadı. 
     Halis Özkan da daha sonra Türkiye'ye dönüp evlendi, iki çocuk sahibi oldu. Emekli olan Halis Özkan Antalya'ya yerleşti. Aradan geçen 33 yılın ardından eski sevgilisini affeden Erica Rofmund, ortak bir arkadaşları aracılığıyla Halis Özkan'a ulaştı. Özkan, telefonda uzun uzun Almanca sohbet ettiği oğluyla hasret giderdi. 
     Bu hasrete son vermek isteyen baba- oğul, buluşma kararı aldı. Önceki gece elinde çiçeklerle Antalya Havalimanı'nda bekleyen Halis Özkan, terminalden çıkan oğlu Christofer Rofhmund'un boynuna sarılıp, dakikalarca sevinç gözyaşı döktü. 
     33 yıl sonra birbirlerine kavuşan baba oğul, bugün Konyaaltı Plajı'na giderek, bir kafede çay içip, deniz manzarasını seyretti. Daha sonra kumsala inen baba oğul, kendileri hakkında gazetelerde çıkan haberleri okuyup, sohbet etti. Denizde taş sektiren baba oğul, birbirlerine sarılarak kumsal boyunca yürüdü. 
     
     ANNEDEN MEKTUP 
     Arjantinli Erica Rofhmund ise, 33 yıldır görüşmediği Halis Özkan'a oğluyla birlikte mektup gönderdi. Baba ve oğul, Erica Rofmund'dan gelen mektubu birlikte okudu. Mektubuna Sevgili Halis' diye başlayan Erica Rofhmund, "Oğlum senin yanında olduğu için çok mutluyum. Oğlumla güzel vakit geçireceğinize inanıyorum'' dedi. 
     
     VATANDAŞLIK BAŞVURUSU 
     Daha sonra Antalya Nüfus ve Vatandaşlık Müdürlüğü'ne giden Halis Özkan, oğlunun Türk vatandaşlığına geçmesi için başvuruda bulundu. Özkan, "Oğlum Arjantin ve Alman vatandaşı. Şimdi Türk vatandaşı olması için müracat ettim. Adını da Hıdır Christofer Özkan olarak kayıtlara geçireceğim'' dedi. 
     Oğlunun 3 hafta boyunca yanında kalacağını belirten Halis Özkan, "Ona Antalya'yı gezdirmek istiyorum. Daha sonra Türkiye'nin turistik ve tarihi yerlerini gezdireceğim. Zamanı olsa, atalarının doğup büyüdüğü yer olan Tunceli'ye de götürmek istiyorum. Fakat zamanı olmadığı için bunu daha sonraki gelişinde yapmayı düşünüyoruz'' dedi. 
     Christofer Rofhmund ise, "Türkiye'yi ve Türkleri çok sevdim. Babama kavuşmaktan son derece mutluyum. Onu bulabilmek için çok aradım. Arjantin ve Alman vatandaşlığından sonra şimdi de Türk vatandaşı olacağım için mutluyum. Annem babamı bulup onunla vakit geçirmemi çok istiyordu, benimle gurur duyduğunu söyledi'' diye konuştu. 
     3 hafta sonra Arjantin'e döneceğini hatırlatan Rofhmund, "Türkiye'yi çok beğendim. Başta Antalya olmak üzere, birçok yeri gezeceğim. Kısa bir süre sonra evleneceğim. Anne ve babamı düğünümde biraraya getirmek istiyorum'' dedi. 
     
</TEXT>
</DOC>
