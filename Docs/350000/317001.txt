<DOC>
<DOCNO> 317001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur05.html </URL>
<DATE> 2005/02/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Fatih'te yangın korkuttu... 
</HEADLINE>
<TEXT>

     Fatih'te bir elektrik trafosunda gerçekleşen patlama ve ardından çıkan yangının yakındaki 4 katlı binaya sıçraması sonucu maddi hasar oluştu. 
     Kocamustafapaşa Caddesi'ndeki elektrik trafosunda, henüz belirlenemeyen bir nedenle patlama gerçekleşti. Trafo merkezinin kapısının sokağa fırlamasına neden olan patlamanın ardından yangın çıktı. Yangın, kısa süre içinde yakındaki 4 katlı bir binaya da sıçradı. 
     Binayı saran alevler, olay yerine gelen Fatih ve Zeytinburnu itfaiye ekiplerince çeşitli noktalardan ve merdiven kullanılarak sıkılan suyla daha fazla büyümeden söndürüldü. 
     Trafo merkezinin kullanılamaz hale geldiği olayda, işyerlerinin bulunduğu 4 katlı binada da maddi hasar oluştu. 
     
</TEXT>
</DOC>
