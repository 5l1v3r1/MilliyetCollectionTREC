<DOC>
<DOCNO> 306457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko34.html </URL>
<DATE> 2005/01/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Babacan Stand-by kapsamında yapısal reformlarla ilgili üç adım gerekiyor 
</HEADLINE>
<TEXT>

     Devlet Bakanı Ali Babacan, stand-by kapsamında yapısal reformlarla ilgili, üç adım gerektiğini hatırlatarak, ''bu üç adım ne zaman tamamlanırsa IMF İcra Direktörleri Kurulu o zaman toplanır'' dedi. 
     Babacan, 2005 Finansman Programı ile 2004 gerçekleşmeleri konusunda, Hazine'de düzenlediği basın toplantısında, basın mensuplarının sorularını yanıtladı. 
     IMF İcra Direktörleri Kurulu'nun ne zaman toplanacağına ilişkin bir soruya karşılık Babacan, yapısal reformlarla ilgili 3 adım gerektiğini hatırlattı. 
     Bunları, vergi idaresinin yeniden yapılandırılması ile ilgili yasanın Meclis'ten geçirilmesi ile Sosyal Güvenlik ve Bankacılık tasarılarının da Meclis'e sunulması olarak sıraladı. 
     Babacan, bu üç adım ne zaman tamamlanırsa, IMF İcra Direktörleri Kurulu'nun o zaman toplanacağını, herhangi bir tarih veya herhangi bir gün vermeyi şu an için sakıncalı gördüğünü kaydetti. 
     Ana muhalefet partisi CHP'nin, geçtiğimiz hafta Meclis'te çalışmaları yavaşlattığını ve kurultay nedeni ile de ocak ayının son haftasında, Meclis'in toplanmaması talebi olduğunu kaydeden Babacan, ''Meclis'in bu süreçlerini hep beraber bekleyeceğiz'' dedi. 
     Öte yandan Hazine'nin başka birimlere bağlanacağı yönündeki basında yer alan haberlerin hatırlatılması üzerine de Babacan, ''şu an için gündemimizde böyle birşey yok'' cevabını verdi. 
     
</TEXT>
</DOC>
