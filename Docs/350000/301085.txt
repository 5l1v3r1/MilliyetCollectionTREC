<DOC>
<DOCNO> 301085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonsiy07.html </URL>
<DATE> 2004/12/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Sağlık Bakanı Bakanlığımızda torpil dönemi bitmiştir 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, sosyal güvenlikte reform öngören yasal düzenlemeleri 2005 yılında TBMM gündemine getireceklerini söyledi. 
     TBMM Genel Kurulu'nda Sağlık Bakanlığı ile Çalışma ve Sosyal Güvenlik Bakanlığı'nın 2005 Mali Yılı bütçeleri kabul edildi. 
     Murat Başesgioğlu, bakanlığının çalışmaları hakkında bilgi verdiği konuşmasında, çıkarılan yasalar, yönetmelikler işçi-işveren ve hükümet kesimleriyle oluşturulan kurulların çalışmasıyla iş yaşamında yeni düzenlemeler, açılımlar ve çağdaş normlara uygun çalışma biçimleri getirildiğini belirtti. 
     Sendikalar Kanunu ile Toplu İş Sözleşmesi, Grev ve Lokavt Kanunu'nu AB normları ile uyumlaştırmaya yönelik çalışmaların sürdüğünü bildiren Başesgioğlu, Kıdem Tazminatı Fonu Kanunu Tasarısı'nın, işçilerin kazanılmış haklarını ve işletmelerin rekabet gücünü koruyacak şekilde düzenlenmesi konusunda sosyal taraflarca çalışmalara devam edildiğini de ifade etti. 
     
     ASGARİ ÜCRET 
     Asgari ücrette, kendilerinden önceki hükümetler döneminde meydana gelen kayıpları telafi eden düzenlemeleri 2004 yılında yaptıklarını kaydeden Başesgioğlu, bu yıl asgari ücretin brüt yüzde 45.1 bir oranında yükseltilerek 2004 için hedeflenen enflasyon rakamının 3.4 katı artırıldığını, önceki dönemlerdeki yüzde 30 kaybın da tamamen telafi edildiğini anlattı. 
     İlan edilen asgari ücretlerin, ailesiyle birlikte işçinin bütün ihtiyaçlarını karşılamasının mümkün olmadığını bildiklerini ifade eden Başesgioğlu, ancak bu konuda kendilerine eleştiri getirenlerin, asgari ücrete geçmiş hükümetler döneminde yapılan artışları da göz önünde tutmaları gerektiğini söyledi. 
     Başesgioğlu, önümüzdeki günlerde belirlenecek yeni asgari ücretin hak kayıplarına engel olacak şekilde ve enflasyonun üzerinde belirleneceğine inandığını da ifade etti. 
     
     İŞSİZLİK SİGORTASI 
     Konuşmasında işsizlik sigortası ödemelerine ilişkin bilgi de veren Başesgioğlu, 2002 yılı Mart ayı ile 2004 Ekim ayı arasında 332 bin 959 işsize 336 trilyon 413 milyar lira ödendiğini bildirdi. 
     İşsizlik Sigortası Fonu'nun gelirlerinin 19 Kasım 2004 itibariyle 13 katrilyon 281 bin 981 lira olduğunu belirten Başesgioğlu, ''Bakanlık olarak biz de işsizlik sigortasından yararlanma şartlarının ağır olduğunu, bu fondan istihdama yönelik eğitim için pay ayrılması gerektiğini düşünüyoruz. 2005'te işsizlik sigortası konusunda yeni bir yasal düzenleme getireceğiz'' dedi. 
     
     SOSYAL GÜVENLİK REFORMU 
     Çalışma ve Sosyal Güvenlik Bakanı Başesgioğlu, uzun süredir kamuoyunun her kesiminde tartışılan sosyal güvenlik sisteminin sorunlarının çözümü için mevcut sistemde yeniden yapılanmaya gidileceğini de vurguladı. 
     Sosyal güvenlikte gerçekleştirilecek reformun adil, kolay ulaşılabilir, yoksulluğa karşı daha etkin koruma sağlayan, mali açıdan sürdürülebilir bir sistemi öngördüğünü bildiren Başesgioğlu, çalışmaları sürdürülen Sosyal Güvenlik Reformu'nun 4 ana unsuru bulunduğunu belirterek, şunları söyledi 
     ''İlki, nüfusun tümüne eşit, koruyucu ve tedavi edici, kaliteli sağlık hizmetinin sunumunun finansmanına yönelik genel sağlık sigortasının oluşturulmasıdır. 
     İkincisi, halen dağınık bir halde yürütülmen sosyal yardımların merkezi olarak izlenebildiği, nesnel yararlanma ölçütlerine dayalı bir sistemin oluşturulmasıdır. 
     Üçüncüsü, sağlık dışındaki kısa ve uzun vadeli sigorta kollarının yer aldığı tek bir emeklilik sigortası sisteminin kurulmasıdır. 
     Dördüncüsü ise bu üç temel işleve ilişkin hizmetlerin verilmesi için çağdaş, etkin ve vatandaşlarımızın günlük hayatlarını kolaylaştıracak yeni bir yapının oluşturulmasıdır.'' Başesgioğlu, reformun hayata geçirilmesine yönelik olarak Çalışma ve Sosyal Güvenlik Bakanlığı'nca hazırlanan taslağın tartışmaya açıldığını anımsattı. Görüş ve önerilerin değerlendirilmesi sonucu, reformun ilk unsuru olan Genel Sağlık Sigortası Kanun Tasarısı'nın Başbakanlığa gönderildiğini bildiren Başesgioğlu, ''Primsiz Ödemeler'', ''Emeklilik Sigortası'' ve ''Kurumsal Yapılanma'' ile ilgili kanun tasarılarının hazırlanmasına ilişkin çalışmaların da son aşamaya geldiğini söyledi. 
     Başesgioğlu, sosyal güvenlik reformunu oluşturan yasa tasarılarının 2005'te TBMM gündemine getirileceğini sözlerine ekledi. 
     Bu arada Uluslararası Çalışma Örgütü'nün bu yılki konferansında kişilerin yaşam boyu eğitimine yönelik olarak alınacak önlemleri içeren öneriler dizisine Türkiye Cumhuriyeti Hükümeti'nin uyacağına ilişkin Başbakanlık Tezkeresi Genel Kurul'un bilgisine sunuldu. 
     Konuyla ilgili bilgi veren Bakan Başesgioğlu, söz konusu önerilerin Hükümet tarafından dikkate alınacağını söyledi. 
     
     ''TORPİL DÖNEMİ BİTMİŞTİR'' 
     Genel Kurul'da daha sonra Sağlık Bakanı Recep Akdağ ile Çalışma ve Sosyal Güvenlik Bakanı Murat Başesgioğlu, milletvekillerinin sorularını yanıtladı. 
     Sağlık Bakanı Akdağ, Türkiye'de sağlık kurumlarına başvuran kişi başına ortama harcama miktarının 30 milyon lira olduğunu bildirdi. 
     Bakanlığındaki personel atamalarının tamamen objektif kriterlere göre yapıldığını da kaydeden Akdağ, ''Sağlık Bakanlığı'nda torpil dönemi sona ermiştir'' dedi. 
     Akdağ, sağlık turizmi kapsamında yurtdışından Türkiye'deki hastanelere hasta getirilmesine devam edileceğini de sözlerine ekledi. 
     TBMM Genel Kurulu'nda Sağlık Bakanlığı ile Çalışma ve Sosyal Güvenlik Bakanlığı'nın 2005 Mali yılı bütçelerinin kabul edilmesinin ardından birleşime ara verildi. 
     Aradan sonra Kültür ve Turizm Bakanlığı ile Bayındırlık ve İskan Bakanlığı'nın bütçelerinin görüşmelerine geçilecek. 
     
</TEXT>
</DOC>
