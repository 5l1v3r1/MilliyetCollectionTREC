<DOC>
<DOCNO> 334613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/dunya/axdun02.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den uyarı gibi kutlama 
</HEADLINE>
<TEXT>


ANKARA Milliyet 


Cumhurbaşkanı Ahmet Necdet Sezer, KKTC Cumhurbaşkanlığı'na seçilen Mehmet Ali Talat'a gönderdiği kutlama mesajında, Kıbrıs Türk halkının bağımsızlık, özgürlük ve ulusal bütünlüğünün korunmasının önemine dikkati çekti. 
"Kıbrıs Türkü'nün özgürlük ve insanca yaşama simgesi" olarak tanımladığı KKTC'nin huzuru için Türkiye'nin gerekli çabayı göstermeyi sürdüreceğini belirten Sezer, Talat'a desteğini ise Kıbrıs Türk halkının hak ve çıkarlarının korunmasına bağladı. Cumhurbaşkanı, "KKTC ve Kıbrıs Türk halkının hak ve çıkarları doğrultusunda üstlendiğiniz görevinizde, Türkiye, sizin ve Kıbrıs Türk halkının yanında olacaktır" dedi. Başbakan Recep Tayyip Erdoğan da, Talat'ı telefonla arayarak tebrik etti. 

Hedef adil uzlaşı 
Dışişleri Bakanı Abdullah Gül de, Talat'a gönderdiği mesajda, Kıbrıs Türklerinin 40 yıldan bu yana sürdürdüğü mücadelesinde kat ettiği mesafenin temelinde "milli bütünlüğünü korumakta gösterdiği başarının yattığını" ifade etti. Gül, Türkiye'nin KKTC ile dayanışma içinde olmaya devam edeceğini söyledi. 
CHP Genel Başkanı Deniz Baykal ise, "Kıbrıs Türklerinin antlaşmalardan doğan kazanımlarını, özgürlüklerini, temel çıkarlarını yerine getirmeye özen göstereceğiniz inancı ve umuduyla üstün başarılar dilerim" ifadesini kullandı. 


</TEXT>
</DOC>
