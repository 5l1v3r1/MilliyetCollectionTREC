<DOC>
<DOCNO> 314496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonspo20.html </URL>
<DATE> 2005/02/11/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Beşiktaşlı futbolcular, Çalımbay döneminde çok mutlu... 
</HEADLINE>
<TEXT>

     Beşiktaşlı futbolcular, teknik direktör Rıza Çalımbay ile başladıkları yeni dönemin, takıma iyi bir hava kazandırdığını söyledi. 
     Menajer futbolcu Tayfur Havutçu, Tümer Metin ve yeni transfer Koray Avcı, BJK Nevzat Demir Tesisleri'nde düzenlenen basın toplantısında, takımın son durumu ve yarınki Denizlispor maçıyla ilgili değerlendirmeler yaptı. 
     Takımdaki havanın çok iyi olduğunu ve tüm futbolcuların istekli olduğuunu vurgulayan Tayfur, ''Hoca değişiklikleriyle herşey sıfırdan başlar. Takımdaki tüm futbolcular bunun bilincinde. Herkes oynamak için elinden gelen çabayı sarfediyor. Bizim için bundan sonra her maç final, yarınki karşılaşmayı da kazanmak istiyoruz'' diye konuştu. 
     Vicente Del Bosque döneminde çok fazla oynama fırsatı bulamayan futbolcuların, işine dört elle sarıldığını belirten Tayfur, bu oyuncuların, yaşadığı motivasyon eksikliğini de gidermeye başladığını kaydetti. 
     Kendisini de değerlendiren Tayfur, ''Kendimi iyi hissediyorum. Hazırlık dönemini iyi geçirdim. Eski gücüme kavuştum. Takım kazandıkça daha mutlu oluyorum'' diye konuştu. 
     Tayfur, Sergen ile ilgili bir soru üzerine de Rıza Çalımbay döneminin onun için de yeni bir başlangıç olduğunu, Sergen'in kaptan olarak takım içinde daha çok sorumluluk üstlendiğini söyledi. 
     
     TÜMER ''OYUN SİSTEMİNDEN DOLAYI MUTLUYUM'' 
     Siyah-beyazlı takımın önemli futbolcularından Tümer Metin, Rıza Çalımbay'ın getirdiği oyun sisteminde mutlu olduğunu bildirdi. 
     Takımın, Çalımbay'ın oynattığı oyun sistemine yabancı olmadığını kaydeden Tümer, ''Lucescu döneminde de aşağı yukarı aynı sistemde oynuyorduk. 2 haftadır da aynı sistemde oynuyoruz. Bu nedenle sistem beni fazla etkiledi diyemem. Bana tercihim sorulsa, bu sistemde oynamak isterim. Sistem için mutluyum'' ifadelerini kullandı. 
     Teknik direktör değişikliğinin takıma yeni bir hava getirdiğini belirterek Tayfur'un sözlerine katıldığını anlatan Tümer, ''Bunun etkisini takımda görüyoruz. Oynamayan oyuncular için yeni bir şans geldi. Rıza hocamız bu havayı takımda sağladı'' dedi. 
     Tümer, basın mensuplarının gol bölgesinde forvet oyuncularından daha çok etkili olduğu belirterek, bunun nedeniyle ilgili bir soruyu, ''Rıza hocanın getirdiği sistem anlayışı Lucescu dönemiyle hemen hemen aynı. Şampiyon olduğumuzda da aynı sistem vardı. Tek forvetin arkasında hücuma yönelik 2 orta alan oyuncusu olarak görev yapıyoruz. Carew'e markaj yapıldığı için biz daha çok pozisyon şansı buluyoruz. Son haftalarda da ben bunları iyi değerlendiriyorum'' diye yanıtladı. 
     Siyah-beyazlı oyuncu, lider oyuncu pozisyonunda üzerinde baskı oluşup oluşmadığı konusundaki soruya da şu yanıtı verdi 
     ''Saha içinde 1 değil 2-3 lider oyuncu olmalı. Çünkü bize karşı oynayan takımlar önlem alıp markaj yaptırıyor. Bu noktada da lider oyuncunun vasıflarını ortaya koyamadığımızda eleştirilebiliyoruz. Bu benim üzerimde bir baskı oluşturmuyor.'' Tümer, ''Gençlerbirliği maçında kural hatası yapan hakem Kuddusi Müftüoğlu için medyada istifa etmeli şeklinde yorumlar yapıldı. Müftüoğlu istifa etmeli mi '' biçimindeki soru karşısında, Müftüoğlu'na destek çıktı. 
     Tümer Metin, şunları kaydetti 
     ''Bence etmemeli. Her insan hata yapabilir. Hakemlerimiz de hata yapabilir. Belki maçın atmosferinden, belki baskıdan, belki o anki düşüncesinden hata yapmış olabilir. Yazılıp çizilenler doğrultusunda konuşuyorum, bir cezası olduğu söyleniyor. Cezasını çeker. Kuddusi hoca iyi hakemlerimizden bir tanesidir. Ben devam etmesi gerektiği kanaatindeyim.'' Siyah-beyazlı futbolcu ayrıca bazı gazetelerde, Müftüoğlu'na maçtan sonra Bahis mi oynadın biçiminde bir ifade kullandığının yazıldığını hatırlatarak, ''Ben böyle birşey söylemedim'' dedi. 
     Tümer, son olarak Denizlispor maçıyla ilgili, ''Kesinlikle zor bir ekip. Oyun sistemimizi sahaya yansıtamazsak işimiz zor olacak'' dedi. 
     
     KORAY HALA HEYECANLI 
     Beşiktaş'ın yeni transferi Koray Avcı, siyah-beyazlı ekibe transferinin çok ani geliştiğini, bu nedenle çıktığı ilk maçta Gençlerbirliği karşısında heyecanlı olduğunu söyledi. 
     Büyük takımda oynamanın heyecan verici olduğunu vurgulayan Koray, ''Başarılı olmak için bu heyecanı yenmek lazım. İşimi en iyi şekilde yapmaya çalışıyorum. Heyecanımı yenip kendimi rahat hissedersem, daha iyi olacağım'' dedi. 
     Rıza Çalımbay'ın antrenman sisteminde yeni takımında çok fazla değişiklik yapmadığını kaydeden Koray, ''Ufak tefek değişiklikler var. Ben bu sisteme alışığım. Ancak takımın alışması gerekiyor. Bir geçiş dönemi yaşanıyor, aşılmayacak bir durum değil. Çaykur Rizespor'u ideal bir takım haline getiren Rıza Çalımbay'ın, burada da önemli işler yapacağına inanıyorum'' diye konuştu. 
     Koray, Denizlispor maçının iyi konsantre olarak hazırlanmaları gereken bir karşılaşma olduğunu ifade ederek, ''Gücümüzü sahaya yansıtırsak aşılmayacak bir engel değil'' dedi. 
     
</TEXT>
</DOC>
