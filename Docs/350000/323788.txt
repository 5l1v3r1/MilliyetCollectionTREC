<DOC>
<DOCNO> 323788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur33.html </URL>
<DATE> 2005/03/14/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Rakı içince rahatsızlanıp öldü 
</HEADLINE>
<TEXT>

     Gaziantep'te rakı içtikten sonra rahatsızlanan bir kişi, kaldırıldığı hastanede hayatını kaybetti. 
     Edinilen bilgiye göre, Recep Koç Parkı'nda arkadaşlarıyla rakı içtikten sonra rahatsızlandığı belirtilen Hanifi Bıçkıcı, tedavi için getirildiği Gaziantep Cengiz Gökçek Devlet Hastanesi'nde öldü. 
     Başhekim Opr. Dr. Necati Bilgin, AA muhabirine yaptığı açıklamada, Hanifi Bıçkıcı'nın hastaneye koma halinde getirildiğini belirterek, ''Alkol koması teşhisi koyup tedavi etmeye çalıştığımız Hanifi Bıçkıcı kısa süre sonra hayatını kaybetti'' dedi. 
     Bilgin, Hanifi Bıçkıcı'nın sahte rakıdan öldüğüne ilişkin kesin teşhisin konulamadığını, bu kişinin kesin ölüm nedeninin belirlenmesi için İstanbul Adli Tıp Kurumu'na cesetten alınan parçaların gönderildiğini bildirdi. 
     Bu arada, Gaziantep'te önceki gün, rakı içtikten sonra rahatsızlanarak Gaziantep 25 Aralık Devlet Hastanesi'ne kaldırılan Ali Mercan 51 , alkol zehirlenmesi tanıyla sevk edildiği Gaziantep Üniversitesi Tıp Fakültesi Hastanesi'nde hayatını kaybetmişti. 
     Mercan'ın da kesin ölüm nedenin belirlenmesi için cesedinden alınan parça Adli Tıp Kurumu'na gönderilmişti. 
     Yetkililer, 2 kişinin sahte rakıdan ölmüş olabilecekleri şüphesiyle başlatılan soruşturma kapsamında kentteki tüm tekel büfeleri ile eğlence merkezlerinin denetlendiğini kaydettiler. 
     
</TEXT>
</DOC>
