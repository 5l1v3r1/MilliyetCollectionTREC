<DOC>
<DOCNO> 331091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko16.html </URL>
<DATE> 2005/04/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Norveç'te şirket yönetimlerindeki kadın sayısı önemli... 
</HEADLINE>
<TEXT>

     OSLO DHA 

NORVEÇ'te 2002 yılında hazırlanan bir kanun çerçevesinde, 2007 yılına kadar yönetim kurulunda yüzde 40 oranında kadınlara yer vermeyen şirketlerin kapatılacağı bildirildi. Kadın erkek eşitliğini daha yüksek bir düzeye çıkarmayı hedefleyen bu girişimle ilgili olarak Reuters haber ajansına konuşan Çocuk ve Aileden Sorumlu Devlet Bakanı Laila Daavoey, "2002 yılından bu yana şirket yönetim kurullarındaki kadınların oranı yüzde 6'dan sadece yüzde 11'e kadar yükseldi, ancak hala dışarıda binlerce nitelikli kadın eleman var" dedi. 
     
     BİRÇOK ŞİRKET UYGULAMADAN ŞİKAYETÇİ 

     Parlamentonun yüzde 37'si, kabinenin ise yüzde 40'ı kadınlardan oluşan Norveç'te devlete ait petrol grubu Statoil ve telekom şirketi Telenor 'yüzde 40 kadın yönetici' zorunluluğunu yerine getirmiş durumda. Bununla birlikte birçok şirket, söz konusu kanun nedeniyle sadece kadın yönetici kotasını doldurmak amacıyla nitelikli olmayan kadın çalışanları yönetim kadrosuna getirmek zorunda kalabileceklerinden şikayet ediyor. 
     
     SON TARİH 2007 

     Oslo yönetimi Daavoey'in açıklamaları öncesinde, bu zorunluluğu yerine getirmeyen şirketlere yaptırım uygulanacağına dair bir işaret vermemişti. Ancak Bakan Daavoey'in planı doğrultusunda, ağustos ayında şirket yönetim kurullarının isim listeleri incelenecek kadın yönetici oranı yüzde 40'a ulaşmayan firmalara bu kotayı doldurmaları için 2007'ye kadar süre tanınacak. 2007'de yapılacak son uyarının ardından da yasanın gereğini yerine getirmeyen şirketlere kapatma cezası verilecek. 
     
</TEXT>
</DOC>
