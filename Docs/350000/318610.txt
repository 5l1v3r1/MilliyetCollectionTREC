<DOC>
<DOCNO> 318610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo28.html </URL>
<DATE> 2005/02/25/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Emre Belezoğlu Seneye Türkiye'de de oynayabilirim 
</HEADLINE>
<TEXT>

     Lütfullah Göktaş bildiriyor 

İtalya Birinci Futbol Ligi Serie A takımlarından FC İnter'de top koşturan milli futbolcu Emre Belözoğlu, gelecek sezon Türkiye'de oynamasının da ihtimal dahilinde olduğunu söyledi. 
     Emre Belözoğlu, AA muhabirine yaptığı açıklamada, sezon sonunda futbol kariyerini nerede sürdüreceği konusunda karar vermesinin gündeme gelebileceğini belirtti. Emre, ''Önümüzdeki üç ay içinde, FC İnter'de kalıp kalmayacağım konusunda bir karar vermek istiyorum. Futbol kariyerimi Avrupa'da sürdürme düşüncesindeyim. Ama Türkiye'ye de dönebilirim'' dedi. 
     İtalya'da FC İnter'de oynamaktan mutlu olduğunu ifade eden Emre, şöyle devam etti 
     ''Burada mutlu ve huzurluyum. Hocamız Mancini ile ilişkilerimden de gayet memnunum. Ama 25 yaşıma girmek üzereyim. Önümde, Allah bir kaza bela vermez ise kariyerimin en önemli 7-8 yılı beni bekliyor. İnter'de kalıp kalmayacağım konusunda bir karar vermem gerekebilir. Kulübümün beni bırakacağını sanmıyorum. Kulübümden bana bu türden bir ima da söz konusu değil. Ancak önümüzdeki üç ay her şeye gebe. İnter'de kalabilirim, İtalya'da başka bir takıma da gidebilirim. İlk hedefim, futbol hayatımı yine Avrupa'da sürdürmek. İtalya dışında başka bir ülkeye gidebilirim. Ama Türkiye'ye de dönebilirim. Avrupa'dan istediğim şekilde bir teklif alamazsam, Türkiye'ye de dönmeyi düşünebilirim.'' 
     
     İNTER'İN HEDEFLERİ 

     Emre, FC İnter'in bu sezonki hedeflerini ise şöyle özetledi 
     ''Şampiyonlar Ligi'nde şu ana dek iyi bir grafik sergiledik. Takım içerisindeki havadan yola çıkacak olursam, şu an için Şampiyonlar Ligi bizim için birinci planda. Hedefimiz inşallah İstanbul'da final oynayan takım olmayı başarabilmek. İtalya Kupası'nı kazanmak da ikinci hedefimiz. Şampiyonlar Ligi ve İtalya Kupası'nda gidişatımız iyi olsa da ligde İnter camiasının beklentisini tam olarak karşılayabilmiş değiliz. Ama ligde de her şeyin olması mümkün.'' 
     
     TEŞVİK PRİMİ İDDİALARI 

     Emre, halen Vestel Manisaspor'da oynayan Cafer Aydın'ın Ankaragücü'nde oynadığı dönemde teşvik primi aldıklarına ilişkin iddiaları ve bu konuda Türkiye'de yaşanan tartışmalara da değindi. 
     Bu iddiaların henüz kanıtlanmadığını belirten Emre, bu türden tartışmalarla Milli Takımlar Teknik Direktörü Ersun Yanal'ın yıpratılmasının hedeflenmiş olabileceğine dikkati çekerek, şöyle konuştu 
     ''Bu tür iddiaların şu dönemde gündeme getirilmesinin beni rahatsız eden bir yönü var. O da milli takımımızın başındaki hocamızın bu şekilde gündeme getirilmiş olmasıdır. Dolayısıyla bu, milli takımımızı da etkileyebilecek bir şeydir. Ben bunu, taraflı bir medyanın bilinçli bir şekilde yaptığına inanıyorum.'' Emre, Türkiye liginde iddiaya konu olan türden teşvik primleri olup olmadığına dair elinde somut bir bilgi bulunmadığını belirterek, sözlerini şöyle sürdürdü 
     ''Ama şahsi kanaatim sorulursa, Türkiye'de teşvik pirimi asla söz konusu olmamıştır da diyemem. Mutlaka vardır yani. Bizim oynadığımız dönemde de olmuştur, daha önce de olmuştur, şu anda da oluyordur. Bunlar bizim bilgimiz dışında olan şeyler. Ama hocamız Ersun Yanal'ı da yıpratacak biçimde bu tür konuların üzerine gidilmesinin hiç kimseye bir yararı olmayacağını düşünüyorum.'' 
     
     MİLLİ TAKIM KONUSUNDAKİ DEĞERLENDİRMELER 

     Emre Belözoğlu, Türkiye A Milli Futbol Takımı'nın 2006 Dünya Kupası eleme maçlarından başarıyla çıkmasının mümkün olabileceğine inandığını da söyledi. 
     Grupta liderlik Ukrayna'da olsa da Türkiye'nin Danimarka ve Yunanistan'la eşit koşullarda olduğuna işaret eden Emre, ''Türkiye'de takım içi atmosfer hariç, milli takıma konusunda gerçekten olumsuz bir ortam var. Ben oynadığım takıma güveniyorum. İyi bir kadromuz var. Grupta ikinci olmayı başararak, Dünya Kupası'na gitmemiz pekala mümkün'' dedi. 
     Emre, Türk medyasında milli takım konusundaki spekülasyonlar ve tartışmalardan da rahatsızlık duyduğunu kaydetti. Emre, bu konudaki düşüncelerini ise şu cümlelerle özetledi 
     ''Maalesef, Türk milletinin ve Türk medyasının bu takıma güvenmediğini düşünüyorum. Bu çok kötü bir şey, çok acı bir durum. Biz elimizden geldiğince o formanın hakkını vermeye çalışıyoruz. Tribünde bizi kim izliyorsa, televizyonda bizi kim izliyorsa, takımın başarısını en az onlar kadar biz de istiyoruz. Ama tabii ki yapılan spekülasyonlar ve konuşulanlar milli takımın geleceği açısından hiç de iyi değil.'' 

     
</TEXT>
</DOC>
