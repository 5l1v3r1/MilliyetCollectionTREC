<DOC>
<DOCNO> 328682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur45.html </URL>
<DATE> 2005/03/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Toroğlu'na "hormonlu salatalık" davası... 
</HEADLINE>
<TEXT>

     Eski futbol hakemi ve futbol yorumcusu Erman Toroğlu'nun ''Salatalıkta hormon var'' sözleri üzerine Antalya Ziraat Odası Başkanlığı'nca açılan 6 bin YTL'lik 6 milyar TL manevi tazminat davasına başlandı. 
     Antalya 6. Asliye Hukuk Mahkemesi'nde ilk duruşması görülen davaya, davacı Antalya Ziraat Odası Başkanlığı adına Başkan Halil Ordu katıldı. 
     Çiftçi temsilcilerinin de izlediği duruşmada, dava tebligat adresi olarak Ziraat Odası tarafından mahkemeye Ankara'daki bir otel adresinin gösterildiği ve adreste Erman Toroğlu'na ulaşılamadığı bildirilirken, davalı Toroğlu'nun adresinin tespiti için yazışma yapılmasına karar verildi. 
     Duruşma, bu yazışmalar dolayısıyla Temmuz ayına ertelendi. 
     
     ''AMACIMIZ, SALATALIĞA ATILAN İFTİRAYI TEMİZLEMEK'' 
     Duruşma sonunda gazetecilerin sorularını yanıtlayan Antalya Ziraat Odası Başkanı Halil Ordu, Toroğlu'nun bir süre önce ''salatalıkta hormon bulunduğuna'' ilişkin açıklamaları nedeniyle, fiyatlarda düşüş yaşandığını, çiftçilerin zarara uğradığını savundu. 
     Ordu, salatalıkta hormon kullanımının mümkün olmadığını, Toroğlu'nun sözlerinin tüketicileri de yanılttığını belirterek, ''Salatalık fiyatları düştü. Salatalıkta hormon kullanılmaz. Davayı açmamızdaki amacımız para değil. Amacımız, salatalığa atılan iftirayı temizlemek'' diye konuştu. 
     Toroğlu, açıklamalarıyla ''çiftçilerin pazarlarının daralmasına'' neden olduğu iddiasıyla, Borçlar Kanunu'nun manevi tazminat hükümleri çerçevesinde yargılanacak. 
     
</TEXT>
</DOC>
