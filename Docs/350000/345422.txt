<DOC>
<DOCNO> 345422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo42.html </URL>
<DATE> 2005/05/24/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Fenerbahçe Teknik Direktörü Daum sezonu değerlendirdi... 
</HEADLINE>
<TEXT>

     Fenerbahçe Teknik Direktörü Christoph Daum, sözleşmesiyle ilgili görüşmelerin uzun bir süredir devam ettiğini belirterek, "Başkan Aziz Yıldırım ile biraraya gelip, sözleşmemle ilgili görüşmeleri noktalayacağız" dedi. 
     Daum, Aziz Yıldırım’ın belirlediği yöneticilerle, kendisinin avukatları arasında uzun süredir yeni sözleşmeyle ilgili görüşmelerin sürdüğünü ifade ederek, "Birbiriyle iyi anlaşan Aziz Yıldırım ve Daum bu görüşmelerden bihaberdi. Bizim dışımızda görüşmeler yapıldı. Ama şimdi farklı bir durum var. Kısa zaman içinde Aziz Yıldırım ile biraraya gelip, bu görüşmeleri noktalayacağız. Artık üzerimizde baskı da kalktı. Kimse için stres yok" diye konuştu. 
     Bir gazetecinin, "Anadolu Ajansı’nın haberine göre Almanya’nın Köln Ekspres gazetesine ’Avrupa’dan teklifler var’ diye demeç vermişsiniz. 
     Bu doğru mu " şeklindeki sorusu üzerine Daum, şunları söyledi 
     "Konuştuğum ve söylediklerim doğru. Alternatiflerim var dedim. 
     Birinci alternafit Fenerbahçe, ikincisi tatil, üçüncüsü diğer Avrupa ülkelerinden teklifleri değerlendirmek, dördüncü alternatifim ise 2006 Dünya Kupası için gelebilecek herhangi bir milli takım teklifini 
     değerlendirebilirim. Bunlar alternatiflerim dedim, doğrudur." 
     
     "BURADA KALMAK İSTİYORUM AMA... 
     Daum, futbolun basına, basının da futbola ihtiyacı olduğunu dile getirerek, "Bunun bilincindeyim. Ama bazı basın mensuplarıyla güven içinde bir ilişkiye girmem söz konusu değil" dedi. 
     Türkiye’de görevine devam etmek istediğini vurgulayan Alman teknik adam, "Türkiye’yi ve Fenerbahçe’yi çok seviyorum. Burada görevime devam etmek istiyorum ama bu basın yorumlarıyla da burada yaşamaya devam etmek benim işimi zorlaştırıyor. Buna karar verirken de böyle bir şeyin ne kadar acımasız bir şekilde devam edeceğini de düşünüyorum" şeklinde konuştu. 
     
     "KARİYERİMDE YAŞADIĞIM EN ZOR ŞAMPİYONLUK" 
     Şampiyonluğu çok iyi arkadaşı olan rahmetli Mehmet Sabancı’ya armağan ettiğini hatırlatan Daum, "Onun yanı sıra bizi sürekli destekleyen taraftarımıza, sponsorlara ve Fenerbahçe ile bütünleşmiş ve bu şampiyonluğa sevinen herkese armağan ediyorum" şeklinde konuştu. 
     "Kazanılan şampiyonluğun ne kadar önemli ve ne kadar zor olduğunu burada herkese izah etmişimdir" diyen Alman teknik adam, "Kariyerimde kazandığım en zor ve en önemli şampiyonluktu" dedi. 
     Bir gazetecinin "Yönetim, Beşiktaş maçı öncesi sizinle sözleşme imzalasaydı, daha farklı olur muydu " şeklindeki sorusunu Daum şöyle yanıtladı 
     "Yönetimle sözleşmem konusundaki görüşmem bir kenara, basın mensuplarından geçmişe dönük eski günleri anımsamalarını isterdim. 
     ’Daum gel kurtar bizi’ dedikleri günü hatırlatmalarını isterdim. Bu performansı değerlendirmek için yönetici olmanıza gerek yok. 2 sene önce Fenerbahçe’nin nerede olduğunu herkes biliyor. 
     Görüştüğüm Aziz Yıldırım’dan hep duyduğum, burada bulunduğum sürece içinde başka hiçbir antrenörle görüşüp, anlaşmadıkları." 
     
     "BU KADROYLA ŞAMPİYONLAR LİGİ’NDEKİ HEDEFLERE ULAŞMAK ZOR" 
     Daum, kadronun gelecek sezon Avrupa Şampiyonlar Ligi için yeterli olup olmadığı konusundaki bir soru üzerine, "Bu sezon bize gösterdiki şu anki mevcut kadroyla Şampiyonlar Ligi’nde beklenilen hedeflere ulaşmak güç" dedi. 
     Kaleci Rüştü’nün Türkiye’nin en iyi kalecisi olduğunu vurgulayan Alman çalıştırıcı, "Bunu tartışmaya gerek yok. Kendisi lider vasıflı ve karakter anlamında da eksiksiz bir oyuncu. Bu sezon bizim için çok çok iyi performans sergilediği maçlar var. Şampiyonlukta katkısı olan Rüştü’ye de teşekkür etmeliyiz" diye konuştu. 
     Daum, artık futbolun çok yönlü oyuncularla oynandığını, kendilerini geliştirmek isteyen futbolculara özel antrenmanlar sunduğunu anlatarak, şöyle devam etti 
     "Selçuk ve Serkan sürekli bu antrenmanlara katılıyor. Bunların meyvesi olarak bir gelişim kaydettiklerini gösterdiler. Futbolcunun gelişimini, futbolcu da bunu istiyorsa yapabilirsiniz. Futbolcuya hep ’kendi limitini belirlemen ona göre hareket etmen lazım’ derim. 
     Sınırlarını zorlaman lazım derim. Bazılarında öyle bir hissiyata kapılıyorum ki ’Fenerbahçe formasını giydikten sonra iş bitti’ diyorlar. Asıl Fenerbahçe formasını giydikten sonra kendini geliştirmen gerekiyor. Kesinlikle gelecek vaat eden, potansiyele sahip oyunculara sahip olduğumuzu biliyorum. Ancak bunlar beyin, fiziksel ve teknik olarak sürekli çalışmalılar." 
     
     "VAN HOOİJDONK’A HERKESLE VEDALAŞMA OLANIĞI VERDİM" 
     Alman teknik adam, Hollandalı futbolcu Van Hooijdonk hakkında hiçbir zaman olumsuz yorum yapmadığını kaydederek, "Onu buraya getiren ve sürekli destekleyen benim. İlk şampiyonluktaki katkısı ve önemi ortada. Sezon başındaki performansıyla bu şampiyonluğa da katkısı var" dedi. 
     Hollandalı futbolcunun birkaç aylık bir sakatlık dönemi geçirdiğini ifade ederek, "Sakatlıktan sonra birlikte çalışmamız zor bir döneme girdi. O zor dönemi de birlikte atlatmasını bildik. Başarı ve güzel günleri hatırlıyorum. Galatasaray maçında oyunun sonuna doğru kendisini oyuna soktum. Bunu yapmak zorunda değildim. Ama büyük bir futbolcuya karşı saygılı olmak zorundasınız. Böyle bir maçta taraftarının önünde kendisine yer verip, herkesle vedalaşma olanağı verdim. Bunu saygı duyarak yaptım. Van Hooijdonk’a ve ailesine bundan sonra başarı ve mutluluk diliyorum" şeklinde konuştu. 
     Daum, Aziz Yıldırım’ın "13 milyon dolarlık bütçeyi 100 milyon dolara çıkardık" şeklindeki açıklamasının basında yanlış yorumlandığını ileri sürerek, "Bazı basın mensupları 100 milyon doları yeni alınacak oyuncular için ayrılmış para olarak transfer bütçesi 100 milyon dolarmış gibi yansıtıyorlar. Bu bütçe içinde Fenerbahçe’nin tüm branşları var. Bunu böyle yansıtmayın" dedi. 
     Christoph Daum’un sezon değerlendirme toplantısı yaklaşık 1.5 saat sürdü. 
     
</TEXT>
</DOC>
