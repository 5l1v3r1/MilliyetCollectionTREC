<DOC>
<DOCNO> 317184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun45.html </URL>
<DATE> 2005/02/21/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Paris'te camiye, Hollanda'da İslam okuluna saldırı 
</HEADLINE>
<TEXT>

     Fransa'nın başkenti Paris'teki ''Merkez Camisi''nin duvarlarına kimliği belirlenemeyen saldırganlar tarafından gamalı haç çizildiği ve ırkçı sloganlar yazıldığı bildirildi. 
     Paris Camisi'nden yapılan açıklamada, duvarlara ''Defolun'' ve Nazi subaylarını çağrıştıran ''SS'' harflerinin yazıldığı belirtildi. 
     Açıklamada, valilik ve polise şikayet başvurusunda bulunulduğu bildirildi. 
     ''Saldırının kabul edilemez ve endişe verici olduğunu'' belirten Paris Müftüsü Halil Ebubekir, ''bu tür ırkçı ve İslam karşıtı saldırılara ve söylemlere kesinlikle müsamaha edilmemesi'' çağrısında bulundu. 
     
     İSLAM OKULU YAKILMAK İSTENDİ 

     Hollanda'nın Haarlem kentindeki bir İslam ilkokulunun dün gece yakılmak istendiği bildirildi. 
     Polisin verdiği bilgiye göre, kimliği belirlenemeyen kişi ya da kişiler, kentin Floris van Adrichemlaan Caddesi'nde bulunan ''El Amal'' adlı okulu yakmaya çalıştılar. 
     Okul binası içinde çıkarılan yangın fazla genişlemeden kendiliğinden söndü. İslam ilkokulunun yakılmak istendiği, personelin bu sabah okula gelmesiyle fark edildi. 
     Binadaki zararın çok büyük olmadığı, ancak sınıfların yeniden onarılması ve temizlenmesi için derslere bir hafta ara verildiği açıklandı. 
     Hollanda'da geçen kasım ayında sinemacı Theo van Gogh'un öldürülmesinden sonra 16 İslam okuluna saldırılar düzenlendi. Uden kasabasında bulunan ve kundaklanan Bedir adlı İslam ilkokulu tamamen yanmış, Eindhoven kentindeki bir başka İslam okulu da bombalı saldırıya uğramıştı. 
     Bu son olayla 4 ay içinde saldırı düzenlenen İslam ilkokulu sayısı 17'ye çıktı. 
     
</TEXT>
</DOC>
