<DOC>
<DOCNO> 313604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas10.html </URL>
<DATE> 2005/02/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kuzeyde kar var, Bodrum'da ise güneş banyosu... 
</HEADLINE>
<TEXT>

     DHA 

SOĞUK ve kar yağışlı hava yurdun büyük bölümünü etkisi altına alırken Ege'nin gözde turizm merkezlerinden Marmaris ve Bodrum'da bahardan kalma günler yaşanıyor. Marmaris'e gelen Costa Magic gemisinin yolcuları ile Bodrum'a gelen turistler, kış ortasında yazdan kalma günlerin tadını sahillerdeki kafeteryalarda güneşlenerek çıkardı. 
     Yurdun kuzey ve iç kesimlerinde soğuk ve kar yağışlı hava nedeniyle sıkıntılı günler yaşanırken, Marmaris'te bahardan kalma havayı görenler kendilerini sokaklara attı. Marmaris'e günü birlik ziyaret yapan Costa Magica isimli lüks yolcu gemisinin yolcuları da sahil kenarındaki kafeteryalarda oturup güneşin tadını çıkardı. 
     Marmaris Meteoroloji Müdürlüğü yetkilileri hava sıcaklıklarını mevsim normallerinin altında olduğunu belirterek, "Normal olarak Marmaris'te gündüz 12, gece ise 4 derece civarında olması gereken hava sıcaklıkları birkaç gündür mevsim normallerinin altında seyrediyor. Bunun nedeni de tüm yurdu etkisi altına alan soğuk hava dalgası. Fakat önümüzdeki pazartesi gününden itibaren yağış bekliyoruz. Yağışlı hava ile birlikte hava sıcaklıklarında birkaç derece artacaktır'' dedi. 
     
     BODRUM'DA ERKEN YAZ 

     Ünlü turizm merkezi Bodrum'da da benzer manzaralar yaşandı. Mevsim normallerinde seyreden güzel havadan yararlanmak isteyenler, sahillere ve kafeteryalara akın etti. Yazın mayo ve bikini ile güneşlenen turistlerle dolup taşan Kumbahçe sahili bu kez giysileriyle, çoluk çocuk güneşli havadan yararlanmak isteyenlerle doldu. 
     
</TEXT>
</DOC>
