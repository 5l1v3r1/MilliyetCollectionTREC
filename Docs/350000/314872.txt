<DOC>
<DOCNO> 314872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun27.html </URL>
<DATE> 2005/02/13/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Kolombiya'da aşırı yağışlar can aldı 
</HEADLINE>
<TEXT>

     Kolombiya'nın kuzeyi ve güneyinde son günlerde etkili olan şiddetli yağışlar yüzünden, 15 kişinin hayatını kaybettiği bildirildi. 
     Yetkililer, Bucaramanga kentinde 18 mahallenin sular altında kalması sonucu bazı evlerin çöktüğünü, 7 kişinin öldüğünü belirttiler. 
     Aynı kaynaklar, Bucaramanga'nın güneyindeki Giron bölgesinde de 6 kişinin hayatını kaybettiğini, 22 kişinin yaralandığını, 3 kişinin kaybolduğunu söylediler. 
     Meiva kentinde de aşırı yağışlar nedeniyle 2 kişinin hayatını kaybettiği kaydedildi. 
     Öte yandan, Venezüela'da geçen hafta başından beri etkili olan şiddetli yağışlar yüzünden, ölü sayısının 48'e yükseldiği bildirildi. 
     Venezüela Devlet Başkanı Hugo Chavez, nehir sularının yükseldiği ülkede, durumun ''ciddi ve zor'' olduğunu belirtti. 
     Chavez, doğudaki Zulia, Tachira ve Falcon eyaletlerinde de durumun ''kritik'' olduğunu kaydetti. 
     
</TEXT>
</DOC>
