<DOC>
<DOCNO> 319414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas08.html </URL>
<DATE> 2005/02/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gelinlikte pantolon .. Yeni sezon modada devrim... 
</HEADLINE>
<TEXT>

     Londra'da düzenlenen, evlilik hazırlığı yapan kişilerle bütün dünyadan ünlü gelinlik firmalarının katıldığı ''The National Wedding Show'', bu yıl hazırlanan pantolonlu gelinlik modelleriyle dikkat çekti. 
     Fuara katılan tek Türk gelinlik firması Mexem tarafından hazırlanan pantolonlu gelinliklerden oluşan ve 1970'li yılların çizgilerini taşıyan koleksiyon büyük ilgi gördü. 
     İngiltere'nin en büyük sektör fuarlarından biri olan ve Olimpia'da düzenlenen fuarda, sektörde faaliyet gösteren 280 firma ürünlerini sergiledi. Gelinliğin yanı sıra damat kıyafetleri, düğün pastası, taç, çiçek, davetiye, nikah şekeri, balayı organizasyonları ve diğer düğün ve nişan ihtiyaçları gibi ürünlerin sergilendiği fuar 3 gün sürdü. 
     Yaklaşık 30 bin kişinin ziyaret ettiği fuarda her gün 4 defile düzenlendi ve büyük katılımcıların yeni sezon koleksiyonları tanıtıldı. 
     Fuar çerçevesinde koleksiyonlarını tanıtan Mexem firmasının yöneticileri Süreyya ve Günay Aydın çifti, bekledikleri ilgiyi gördüklerini bildirdi. 
     Özellikle pantolonlarla tamamlanan gelinlik modellerinin ilgi gördüğünü belirten Mexem firması stilisti Süreyya Aydın, yaz düğünlerinde gelinlerin daha rahat giysileri tercih etmesinin, pantolon seçeneğini gündeme getirdiğini söyledi. 
     ''Dinamic Bride-Dinamik Gelin imajına'' uygun pantolonlu modellerin büyük ilgi gördüğünü ve sezona damgasını vurmasını beklediklerini belirten Aydın, kış aylarının siyah ve beyaz seçeneklerinin yerini yaz aylarında her türlü açık rengin alacağını anlattı. 
     İngiltere'de 17 yıldır faaliyet gösteren Mexem firmasının modellerini Süreyya Aydın çiziyor. İstanbul Güzel Sanatlar Akademesi'ni bitirdikten sonra İngiltere'ye yerleşen Süreyya Aydın uzun yıllar ünlü bir İngiliz firmasında stilist olarak çalışmış. 
     Günay Aydın ise İngiltere'de 25 yıldır moda alanında çeşitli düzeylerde ve çeşitli firmalarda çalıştığını, son 12 yıldır da gelinlik üretimi üzerine faaliyet gösterdiğini belirtti. 
     17 ülkeden 600'ün üzerinde müşterisine toptan ürün veren Mexem'in her yıl düzenlenen fuarlarda müşteri yelpazesini genişlettiği bildirildi. 
     
</TEXT>
</DOC>
