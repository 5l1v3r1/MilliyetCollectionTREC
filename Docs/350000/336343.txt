<DOC>
<DOCNO> 336343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/spor/spo07.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'ye yetmedi 0-0 
</HEADLINE>
<TEXT>


Sarı - Kırmızılılar, Gençlerbirliği deplasmanında bir puan buldu, ancak bu sonuç misafir takımın düşme hattından kurtulabilmesi için yeterli olmadı. Ev sahibi, karşılaşma boyunca daha etkili görünen taraf oldu 

İLHAN GÜLER 


Gençlerbirliği kümede kalma mücadelesi veren Kayserispor'a puan kaptırdı. Son 4 maçta yenilgi yüzü görmeyen Başkent ekibi zaman zaman etkili olduğu karşılaşmada skoru değiştirecek beceriyi gösteremedi. 
15'te Mehmet Nas soldan kesti, Mustafa Özkan'ın ceza sahası içine indirdiği topa Youla gelişine sert vurdu. Meşin yuvarlak kalecinin kucağında kaldı. 
26. dakikada Skoko sağdan ortaladı, ceza sahası içinde Youla'nın kafa vuruşunda kaleci son anda topu çeldi. 
44. dakikada Mehmet Topuz soldan serbest atış kullandı. Eric topu kafa ile indirdi. Gökhan'ın altıpas köşesinden vuruşunda meşin yuvarlak yan ağlarda kaldı. 
90. dakikada Skoko'nun kullandığı serbest atışta ceza sahası içinde oluşan karambolde en son Erhan'ın vurduğu top direğin dibinden auta gitti. 
90 2'de Ali Tandoğan'ın kullandığı serbest atışta top defanstan sekerek Youla'nın önüne düştü. Bu oyuncunun vuruşu dışarı çıktı. 

Maçın karnesi 
HAKEMLER Cüneyt Çakır, Alpaslan Dedeş, Hakan Atilla Gökbilgin 
GENÇLERBİRLİĞİ Ömer 5 - Erkan 6 , El Saka 6 , Ümit 6 , İsmail Güldüren 5 - Erhan Güven 6 , Ayman 5 , Skoko 6 , Mehmet Nas 5 Ali Tandoğan Dk. 58 5 - Mustafa Özkan 5 Sertan Dk. 65 5 , Youla 5 
YEDEKLER Gökhan, Kerem, Baki, Uğur, Atilla Birlik 
KAYSERİSPOR Metin Aktaş 5 - Murat Duman 6 , Ali 6 , Eric 6 , Ergün 5 - Mehmet Topuz 5 İlhan Dk. 82 , Bülent Bölükbaşı 5 , Johnson 6 , Cem Karaca 6 - Mithat 5 Gökhan Dk. 58 5 , Balili 5 Kamber Dk. 90 5 
YEDEKLER Mehmet Ali, Serkan Damla, Müslim Can 
SARI KART Ali Tandoğan Gençlerbirliği 

Bundan iyisi... 

KRİTİK NECMİ KEPÇETUTAN 

Şampiyonluk rüyasıyla başladığı sezonda büyük hayal kırıklığı yaratsa da, lige erkenden havlu atsa da, oyuncularının bir kısmı gelecek sezonun telaşına düşüp, ruhsuz, temposuz mücadele etse de rakip Gençlerbirliği idi. 
Ligin kalbur üstü futbolcularından oluşan bu takıma akılsızca saldırmak, intihar etmekle eş anlamlıydı. Haftalardır üç puanı bir arada göremeyen, kümede kalmak için son kozlarını oynayan Kayserispor'un rakibinden bu anlamda çekindiği besbelliydi. Onlar için mağlubiyet büyük oranda her şeyin sonu, galibiyet çok şey, beraberlik ise umutlarının az da olsa devamı anlamına geliyordu. 
Teknik Direktör Hikmet Karaman, körü körüne saldırmak yerine, tedbirli, temkinli bir oyun stratejisiyle oynattı takımını. Önce amaç, ne olursa olsun gol yememekti. Sonra da olursa bir golle sonuca gitmekti. Kayserispor işin savunma tarafında Gençlerbirliği forvetinin etkisizliği sayesinde fazla zorlanmadı. Kalelerinde gördükleri birkaç pozisyonda yürekleri ağızlarına geldiyse de, tehlikeleri savuşturmayı başardılar. Ancak işin hücum tarafında neredeyse hiç yoktular sahada. Doğru düzgün atak yapmadan galibiyete ulaşmayı istediler, başaramadılar. 
Bu bir puan konuk ekip için kazanç olarak gözükebilir. Ama kalan haftalar için yeterli mi, o tartışılır. Kayserispor'un bu ligde tutunabilmesi için bundan sonraki maçlarda kaybetmeye tahammülü yok. Ama bu futbolla da bunu başarmaları kolay değil. 
Gençlerbirliği için söylenecek fazla şey yok. Oyunun hakimi onlardı. Daha çok pozisyona giren de. Ama başta da dedik ya, lig erken bitmişti Kırmızı - Siyahlılar için. Yöneticisi, teknik adamı, futbolcusu hepsinin kafasında binbir tilki dolaşıyor. Başkent ekibinde kurmaylar gelecek sezon zirveyi planlıyor. Ancak mevcut kadroda yaşanacak ayrılıklar ve ekonomik transfer politikası bu hedefi yakalamalarını zorlaştıracak gibi görünüyor. 


</TEXT>
</DOC>
