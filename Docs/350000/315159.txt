<DOC>
<DOCNO> 315159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo37.html </URL>
<DATE> 2005/02/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Özdemir Sadece Anelka-Alex-Nobre değil, tüm oyuncularımız yıldız 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, İstanbulspor'u 4-0 yendikleri maçtan sonra sadece 3 futbolcunun ön plana çıkarılmasının doğru olmadığını belirterek, ''Sadece Anelka-Alex-Nobre değil, Fenerbahçe'nin tüm oyuncuları yıldız'' dedi. 
     Özdemir, AA muhabirine yaptığı açıklamada, Fenerbahçe'nin yıldızlar topluluğu olduğunu ifade ederek, ''Sadece 3 kişiyle oynamıyoruz, futbolun 11 kişiyle oynandığı unutulmasın. Dün Rüştü de bir penaltı kurtardı. Fenerbahçe'de, kalecisinden başlayarak tüm oyuncuları birer yıldız'' diye konuştu. 
     Yeni transfer Anelka'nın İstanbulspor maçındaki performansından memnun olduklarını anlatan Nihat Özdemir, şöyle devam etti 
     ''Anelka, dünyanın tanıdığı, kariyeri belli bir oyuncu. Fenerbahçe'nin oturmuş kadrosuna uyum sağlayacak mı şeklinde tereddütler vardı. Anelka'nın ilk kez 90 dakika oynadığı maçta Alex ve diğer arkadaşlarıyla uyumu, gol atması, asist yapması bizi sevindirdi. Alex, Nobre, Tuncay, Luciano, Ümit, Önder gibi Anelka da bir yıldız. Bir iki hafta içinde takıma uyumu daha iyi olacak.'' İstanbulspor maçında Alex'in de çok iyi oynadığını vurgulayan Özdemir, ''İlk golün yüzde 95'i Alex'in'' dedi. 
     
     ''İSTANBULSPOR GALİBİYETİ ÖNEMLİYDİ'' 
     Nihat Özdemir, 19. haftada Samsunspor ile berabere kaldıktan sonra İstanbulspor maçının daha da önem kazandığını ifade ederek, ''Rakiplerimiz kazanmış, Galatasaray maç fazlasıyla lider olmuştu. İstanbulspor'u yenmemiz gerekiyordu, farklı mağlup ettik'' diye konuştu. 
     İstanbulspor maçının bol gollü ve çok pozisyonlu geçtiğini anlatan Özdemir, ''Hem stattaki hem de televizyondaki futbolseverlere güzel bir maç izlettik. Rakibi ciddiye aldığımızda yenemeyeceğimiz takım yok. Bu ciddiyetle bundan sonra maç kaybetmeden ligde ve Türkiye Kupası'nda şampiyon olmak istiyoruz'' dedi. 
     Nihat Özdemir, UEFA Kupası'nda da ilerleyebildikleri yere kadar ilerlemeyi hedeflediklerin dile getirerek, ''Real Zaragoza, İspanya liginin bir takımı. İstanbulspor maçının ardından oyuncularımız rehavete kapılmamalı. İşi İstanbul'da bitirmek lazım. Ama bu tip maçlarda 2 maçı da düşünmek gerekiyor. İlk maçtaki saha avantajımızı iyi kullanmak istiyoruz'' şeklinde konuştu. 
     
     SEYİRCİYE TEŞEKKÜR 
     Nihat Özdemir, İstanbulspor maçında kendilerini yalnız bırakmayan taraftarlarına da teşekkür etti. 
     Özdemir, şunları söyledi 
     ''Yönetim olarak Anelka'nın transferiyle maddi olarak önemli bir girişimde bulunduk. Taraftarımız da maça gelerek, tribünleri doldurdu. Taraftarlarımızın bu desteğinin devamını istiyoruz. Hakemin bazı kararları karşısında hiç küfür edilmedi. Sadece ıslık veya alkışla tepki gösterdiler. Fenerbahçe seyircisi sahaya da yabancı madde atmıyor. Kendilerine teşekkür ederiz.'' 
     
</TEXT>
</DOC>
