<DOC>
<DOCNO> 306069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun21.html </URL>
<DATE> 2005/01/13/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Tsunami şokunu masajla atlatacaklar 
</HEADLINE>
<TEXT>

     Tayland'da bir vakıf, tsunaminin silip süpürdüğü güney sahillerindeki felaketzedelerin bu şoku atlatmalarına yardımcı olabilmek için geleneksel masaj eğitimi vermeye başladı. 
     Geleneksel Tıp Vakfı, Pang Nga eyaletinde evsiz kalan binlerce felaketzede için kurulan kampta, küçük bir eğitim merkezi açarak isteyenlere bedava masaj eğitimi veriyor. Bangkok'tan gelen 19'u kadın 20 masaj uzmanı, dev dalgaların önüne gelen her şeyi alıp götürdüğü Baan Nam Kem'de kurulan çadır-kentte derslere başladı. Masaj uzmanları, isteyen felaketzedelere günde yarım saat masaj da yapıyor. Vakıf yetkilisi Pennapa Subeharön, AFP muhabiriyle konuşurken, ''Bu insanlar büyük travma geçirdi. Üzüntü ve kaygı içindeler. Fiziksel ve psikolojik sıkıntılarını hafifletebilmek için geleneksel masajı öğretiyoruz. Bu onları gevşetiyor'' dedi. 
     ''Daha da önemlisi, masaj uzmanı yetiştirmek istiyoruz'' diyen yetkili, ''Hayatlarını yeniden kazanabilmeleri için bu insanlara yeni bir şey öğretiyoruz. Bu, onların iyileşmesi ve geleceğe güvenli bakabilmeleri için yapabileceğimiz en iyi şey bizce'' diye konuştu. 
     Ayak masajı beş günde öğretilirken, vücut masajı eğitimi iki hafta sürüyor. 
     Pennapa, vakfın daha sonra eski öğrencilerine kampta bedava masaj yapmaları karşılığında günde 5-7 dolar ücret vereceğini belirtti. 3 bin kadar felaketzedenin barındığı kamptaki masaj merkezinde uzmanlar, günde neredeyse aralıksız 8 saat çalışıyorlar. Çok sayıda genç kız eğitim için şimdiden başvurmuş bulunuyor. 
     15 yaşındaki Nujehanard Kudsuk adlı kız, ''Bu benim için güzel bir meslek olacak. Aileme yardım için biraz para kazanabilirim'' dedi. 
     Dev dalgaları bir türlü unutmadığını söyleyen genç kız, ''Gözüme bu yüzen uyku girmiyor. Bu faaliyet hiç olmazsa gündüzleri meşgul ediyor'' diye konuştu. 
     Kamp, ayrıca insanların dayanışma içinde olduklarını gösteriyor. Kampa gelen berberler insanları bedava tıraş ederken, bir grup müzisyen akşamları konser vererek insanları sıkıntılarından uzaklaştırmaya çalışıyor. Bazı insanlar, çocuklara, kadınlara ve erkeklere sağlık dersleri verip psikolojik destek sağlarken, Budist rahipler de akşamları inananları toplayıp vaaz veriyor, onlarla ibadet ediyor. 
     Bütün bunlar insanlara yardımcı oluyor, ancak yetmiyor. Eşini dalgalarda yitiren ve üç çocuğuyla kalan Pim Samutwhray, ''Hayattayım, ama içim kan ağlıyor. Çocuklarım için daha güçlü olmalıyım, ama ne yapabilirim, bilmiyorum... Zaman her şeyi gösterecek'' diyor. 
     
</TEXT>
</DOC>
