<DOC>
<DOCNO> 324743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko18.html </URL>
<DATE> 2005/03/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
"Bir şehir yıkılacak" diyen Bayındırlık Bakanı bugün çark etti 
</HEADLINE>
<TEXT>

     Bayındırlık ve İskan Bakanı Zeki Ergezen, ''kırsal kesimdeki bir ilde büyük bir deprem durumunda yıkımın yüksek olacağına'' dönük sözlerinin yanlış anlaşıldığını söyledi. 
     Ergezen, A.A muhabirinin konuya ilişkin sorularını yanıtlarken, Erzurum Aşkale'de meydana gelen 5.7 şiddetindeki depremde bin 800'in üzerinde binanın yıkıldığını hatırlattı. Bingöl'deki 6.1 şiddetindeki depremde de binaların yıkıldığını ifade eden Ergezen, ''Böyle bir il yok ki. Zaten kırsal kesimlerin çoğu maalesef öyle. Örnek vermeyeyim diye öyle söyledim. Şu ilimizde deprem olunca şöyle olacak diye bir şey yok. Türkiye'nin durumu ortada'' şeklinde konuştu. 
     Bakan Ergezen dün, TBMM Bayındırlık, İmar, Ulaştırma ve Turizm Komisyonu'nda, depremzedelerin hasarlarının giderilmesine ilişkin tasarının görüşmeleri sırasında yaptığı konuşmada, ''kırsal kesimdeki bir ilde 5.9-6.3 şiddetinde olabilecek bir depremde binaların yüzde 72'sinin yıkılabileceğini belirledik. Panik olmasın diye ilin ismini açıklamıyorum'' demişti. 
     
</TEXT>
</DOC>
