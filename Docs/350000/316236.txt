<DOC>
<DOCNO> 316236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonyas11.html </URL>
<DATE> 2005/02/17/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sünnet-erken boşalma ilişkisi... 
</HEADLINE>
<TEXT>

     Burcu İNAL DHA 

TRAKYA Üniversitesi Edirne Tıp Fakültesi Hastanesi Üroloji Anabilim Dalı Başkanı Prof. Dr. Osman İnci, sünnetin cinsel hayatı olumsuz etkilediğini belirtti. Prof. Dr. İnci, "Sünnet erken boşalmaya sebep olur. Sünnetsiz erkeğin cinsel gücü sünnetli erkeğinkinden daha fazladır'' dedi. 
     Üroloji Anabilim Dalı Başkanı Prof. Dr. Osman İnci, müslüman toplumlarda erkeklere yapılan sünnetin ileri yaşlarda cinsel hayatı olumsuz etkilediğini ve erken boşalmaya neden olduğunu söyledi. Prof. Dr. Osman İnci, sünnetin bilinen birçok faydası olmasına karşın cinsel hayatı olumsuz ekileyen yanlarınının da bulunduğunu belirtti. 
     Sünnetsiz erkeklerin daha geç boşaldığını söyleyen Prof. Dr. Osman İnci, şöyle devam etti 
     "Sünnet derisi denilen ve penisin etrafını tamamen saran deri penisin sıcak durmasını sağlıyor. Bu deri sünnet yoluyla kesilince penis, artık deri olmadığı için sıcak bir ortamda bulunmuyor. Ve dış ortama kendini alıştırıyor. Daha sonra vajinal birleşme olduğunda, penis sıcak ve kaygan bir ortama alışkın olmadığından erken boşalma yaşanıyor. Sünnetsiz erkekler de ise böyle bir problem yaşanmıyor. Çünkü sünnet derisi kesilmediği için penis o deri ile korunuyor ve sürekli sıcak bir ortamda bulunuyor. Vajinal birleşme olduğunda da erken boşalmayı gerektirecek bir durum söz konusu olmuyor. Sünnetli erkekler cinselliklerini daha sönük yaşarken, sünnetsiz erkeğin cinsel gücü daha fazla oluyor.'' Sünnetin olumlu yanlarına da değinen Prof. Dr. Osman İnci, sünnetli erkeklerde penis kanserinin daha az görüldüğünü ifade etti. Prof. Dr. Osman İnci, "Sünnet derisi ağız darlığı ve idrar yolu ağzı iltihapları gibi hastalıklar sünnetli erkeklerde görülmez. Ayrıca sünnet penis hijyenini sağlar'' diye konuştu. 
     Sünnetin sadece çocuk cerrahları ve ürologlar tarafından yapılması gerektiğine dikkat çeken Prof. Dr. İnci, "Halk genellikle sünnetçilere gidiyor. Ancak sünnet bir cerrahi operasyondur. Sünnet hatalarının sayısı azımsanmayacak orandadır'' şeklinde konuştu. 
     
</TEXT>
</DOC>
