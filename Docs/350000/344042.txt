<DOC>
<DOCNO> 344042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur15.html </URL>
<DATE> 2005/05/19/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Askeri bölgenin fotoğrafını çeken iki Yunanlı gözaltına alındı 
</HEADLINE>
<TEXT>

     Yalçın ATA AYDIN, DHA 

AYDIN'a bağlı Baltaköy'de bulunan 54002'inci Mühimmat Bölük Komutanlığı'na bağlı askeri alanın fotoğraflarını çeken Yunanistan uyruklu iki iki kişi gözaltına alındı. 
     Askeri yetkililerden edinilen bilgiye göre, olay dün saat 11.30 sıralarında meydana geldi. 54002'inci Mühimmat Bölük Komutanlığı'nın köy yolu üzerindeki Nizamiye Kapısı'nın önünden geçen 43 BA 2784 plakalı aracın içinden fotoğraf çekildiğini fark eden nizamiye nöbetçisi er, olayı üstlerine bildirdi. 
     Baltaköy istikametine geçen araç bir süre sonra geri dönünce nöbetçi askerler tarafından durdurulmak istendi. Ancak durmadıkları araç, Çine yönüne hızla gitmeye başladı. Verilen bilgi üzerine Çine Jandarma Bölük Komutanlığı ekipleri tarafından yapılan yol operasyonu sırasında durdurulan araçta bulunan Yunanistan uyruklu 42 yaşındaki Evangelos Polysoz ile 45 yaşındaki Konstantinos Tompouloklou, jandarma ekipleri tarafından gözaltına alındı. 
     İki Yunanlı'nın üzerinde iki fotoğraf makinası, bir ses kaydı cihazı ve uydu bağlantılı cep telefonu çıktığı belirtildi. 
     
     DELİL YETERSİZLİĞİNDEN SERBEST 

     Askeri tesislerin fotoğrafını çektikleri için ajan olabilecekleri şüphesiyle yakalanan 2 Yunan vatandaşı, dün geceyi Aydın İl Jandarma Komutanlığı'nın nezarethanesinde geçirdi. İfadeleri alındıktan sonra bugün saat 13.30 sıralarında Aydın Adliyesi'ne gizlice getirilen Yunan uyruklu zanlılar, 42 yaşındaki Evangelos Polysoz ile 45 yaşındaki Konstantinos Tompouloklou'nun, Savcılık ve Nöbetçi Mahkeme'deki sorguları saat 21.00'e kadar sürdü. Sorgu süresince adliyeye gazeteciler alınmadı. Yüksek tansiyon rahatsızlığı bulunan Konstantinos Tompouloklou baygınlık geçirince, Adliyeye çağırılan 112 Acil’ sağlık ekibi müdahale etti. 
     Savcılık tarafından mahkemeye çıkarılan Yunan uyruklu zanlılar Evangelos Polysoz ile Konstantinos Tompouloklou, delil yetersizliğinden serbest bırakıldı. Adliye çıkışında, askeri araca bindirilen 2 Yunanlı turistin daha sonra içinde yakalandıkları kiralık otomobile bindirilerek Aydın'dan gönderildikleri de öğrenildi. 
     
</TEXT>
</DOC>
