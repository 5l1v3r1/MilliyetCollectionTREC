<DOC>
<DOCNO> 309930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy16.html </URL>
<DATE> 2005/01/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Denktaş 81 yaşında... İlk kutlayan Demirel oldu 
</HEADLINE>
<TEXT>

     Kıbrıs Türk halkının varoluş mücadelesinin simgelerinden, ömrünün son 50 yılını dernek başkanlığından başlayarak Meclis Başkanı ve Cumhurbaşkanı olarak geçiren Rauf Denktaş, bugün 81. yaşını kutladı. 
     Güney Kıbrıs sınırları içinde olan Baf'ta 27 Ocak 1924'te doğan Denktaş, Cumhurbaşkanlığı'ndaki son yaş gününü, çalışma arkadaşlarıyla birlikte pasta keserek kutladı. Denktaş, Cumhurbaşkanlığı çalışanlarına da veda etti. 
     Cumhurbaşkanlığı çalışanlarının hazırlattığı biri KKTC, biri Türk bayrağıyla süslenmiş ''Ne sevdanızdan vazgeçtiniz, ne davanızdan... İyi ki doğdunuz'' yazılı pastaları keserek mesai arkadaşlarına tek tek teşekkür eden Cumhurbaşkanı Denktaş, hem uyarılarla dolu konuşmasıyla veda etti, hem de esprilerle renklendirilmiş konuşmasıyla çalışanları kahkahalara boğdu. 
     
     ''HANGİ TARAFINI İSTERSEN'' 

     9. Cumhurbaşkanı Süleyman Demirel ile telefonda yaş muhabbeti yapan Denktaş, ''Sayın Demirel benden 2-3 ay büyük. Arayıp doğum gününü kutlamıştım'' dedi. 
     Doğum günü dolayısıyla 3 ay önce Demirel'i aradığını ifade eden Denktaş, Demirel'e ''80 yaş çok güzel yaş. Herkes 'baba', 'dede', 'abi' der. Her istediğinizi yaparsınız, kimse sizden şüphelenmez'' dediğini aktardı. Bu sözlere karşılık Demirel'in, ''Damdan düşenin halini damdan düşen anlar'' dediğini aktaran Denktaş, Demirel'in bugün telefonla kendisini arayarak doğum gününü kutladığını ve ''İki 40 yaştayız. Hangi tarafını istersen o tarafını al'' dediğini söyledi. 
     
     UZUN YAŞAMANIN FELSEFESİ 

     Uzun yaşamanın felsefesini, ''Akıl yaşta değil baştadır. Kendinizi iyi hissetmek, sağlıklı olmak, özlemlerinizin gerçekleşmesi için gerekli enerji ve cesareti kendinizde bulmanız, dostlarınızın çok olması ve kendinizi boşlukta hissetmemeniz'' diye özetleyen Denktaş, ''insanın evlatlarını, sevdiklerini kaybetmesinin uzun yaşamın kötü yanı olduğunu'' anlattı. 
     Cumhurbaşkanlığı'ndaki son ayları nedeniyle çalışanlara veda niteliğinde bir konuşma da yapan Denktaş, ''Sizlerle çalışmak güzel bir tecrübeydi. Heyecanla çalıştınız, çalışıyorsunuz. Buraya kim gelecekse gelsin, belki bazı değişiklikler olacak, ama onunla da aynı heyecanla çalışacaksınız'' dedi. 
     Görevden ayrıldıktan sonraki dönem için mesajlar veren Denktaş, ''Telkinlerimizi, uyarılarımızı dinleyen dinler. Dinlemeyenler ağladıklarında gelsin beni yeni büromda bulsun, teselli edeyim'' dedi. 
     
     ''AKIL HASTASI...'' 

     Kıbrıs konusundaki uyarılarını da sürdüren Cumhurbaşkanı Denktaş, ''her şeyin bir alternatifi olduğunu, bağımsızlığın alternatifi olmadığını'' belirterek, şöyle devam etti 
     ''Bağımsızlıktan vazgeçip 'bundan daha iyisini bulalım' diye düşünen varsa, akıl hastasıdır. Bağımsızlık elden giderse azınlıksınız. Anlaşmayla verdikleri hakları istedikleri an alırlar ve haksızlık yapan taraf dünyanın işine öyle geldiği için başa taç yapılır. Bu baskı altındasınız. Gençler bunları bilmez. Bu dairede çalışanların da bir kısmı bütün uyarılarıma rağmen gidip referandumda 'evet' dediler. Çünkü cenneti bulacaklarını sandılar... Hiçbir şey bulamadığınızı ve size vaat edilenlerin kırıntısını vermeleri için bağımsızlıktan vazgeçmenizi beklediklerini artık anlayın. Bizden sonra gelenler akıllarını başlarında tutarlarsa göreceksiniz ki bağımsızlık esas alınarak bir anlaşma yapılacak. Rum'u buna mecbur etmek için bağımsızlığımızı pazarlık masasına koymayacağımızı göstermemiz lazım. Bağımsız değilseniz hiçbir şey bulamazsınız.'' 
     
</TEXT>
</DOC>
