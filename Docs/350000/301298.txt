<DOC>
<DOCNO> 301298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko45.html </URL>
<DATE> 2004/12/27/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Avusturya, madeni YTL için önlem alıyor... 
</HEADLINE>
<TEXT>

     Ali H.Yurtsever AA 

Yılbaşında dolaşıma çıkacak madeni 1 Yeni Türk Lirası ve 50 Yeni kuruşun, 1 ve 2 euro ile aynı ebatta olduğunu iddia eden Avusturyalı sigara ve meşrubat makinaları işletmesi, YTL'nin kullanılmasını önlemek için makinaların para kanallarını değiştireceğini açıkladı. 
     Avusturya basınında, Madeni YTL'nin euro ile aynı ebat ve ağırlıkta olduğu yolundaki haberler üzerine açıklama yapan sokaktaki sigara ve meşrubat makinaları işletmesi Başkanı Johann Wieland, ''ülke genelindeki 160 bin sigara otamatının, madeni para atılan kanalındaki elektronik sistemi değiştirmek gerektiğini'' söyledi. 
     Üç yıl önce, Avusturyanın ulusal para pirimi Şiling'ten Euro'ya geçiş sırasında da benzer bir değişiklik yaptıklarını anımsatan Wieland, ''sigara ve meşrubat makinalarının para kanallarındaki elektronik sistemin değiştirilmesinin makina başına 300 ila 500 euro'ya malolacağını'' kaydetti. 
     Türkiye'de YTL'nin 1 Ocak'tan itibaren tedavüle gireceğini belirten Wieland, ülke genelindeki 160 bin makinada gerekli değişikliği yapamayacaklarını, bu yüzden de geçici olarak makinalardaki 2 euro kanalını kapatmayı planladıklarını bildirdi. 
     Avusturya basınında yer alan haberlerde, madeni 1 YTL'nin Avusturya'daki sigara makinalarında 2 euro yerine, 50 kuruşun ise 1 euro yerine kullanılabileceği öne sürüldü. 
     Avusturya'da bir paket sigara 3.40 eurodan satılıyor. İddia edildiği gibi madeni 1 YTL ile 50 kuruşun sigara makinalarında kullanılabilmesi halinde, makinaya 2 YTL atan kişi bir paket sigara aldıktan sonra 0.60 euro da geri alabilecek. 
     YTL tedavüle çıkmadan paniğe kapılan Avusturya'daki Sigara ve Meşrubat makinaları işletmesi Automatenhersteller , YTL için makinalarda yapacağı değişiklik için 4.8 milyon euro para harcayacak. 
     
</TEXT>
</DOC>
