<DOC>
<DOCNO> 333889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/spo03.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ribery darbesi 
</HEADLINE>
<TEXT>


Galatasaray'da Trabzonspor maçına son dakikada yetiştirilen Fransız yıldız, Sebat kadrosundan çıkarıldı. Teknik Direktör Hagi, Ribery'nin yerine Sabri'yi hazırladı 

ERHAN TELLİ 


Trabzonspor engeline takılarak şampiyonluk yolunda büyük yara alan Galatasaray'da, Akçaabat Sebatspor maçı öncesinde Ribery sıkıntısı yaşanıyor. Sarı - Kırmızılı takımın Fransız yıldızı, ayak bileğindeki sakatlık nedeniyle dün Florya'da yapılan son çalışmaya katılmadı. Teknik Direktör Hagi, Trabzon- spor maçına son dakikada yetiştirilen Ribery'yi bu kez riske etmedi ve Akçaabat Sebat sınavı kadrosundan çıkardı. 

Forma Sabri'nin 
Rumen çalıştırıcı, Fransız yıldızın son dakika sakatlığının ardından tam bir hayal kırıklığı yaşadı. Hagi'nin Ribery'nin yerine Sabri'yi ilk on birde oynatacağı öğrenildi. Formsuz olan Hasan Şaş'ın ise ikinci yarıda şans bulacağı bildirildi. Önceki günkü idmanda sakatlanan Volkan'ı da Sebat'a götürmeyen Hagi, ilk on birde oynayacağı iddia edilen Hakan Yakın'ı kadroya almadı. 

Aslan'a ışık yaramıyor 

Galatasaray son dönemde gündüz maçlarında umduğunu bulamıyor. Cim Bom geçen sezon Fenerbahçe, Gençlerbirliği ve Elazığspor'la d 2-2 berabere kalırken, Denizli'ye d 2-1, İstanbulspor'a d 3-1, Akçaabat'a 2-1 d yenildi. Sarı-Kırmızılılar, Hagi ile 3 gündüz maçında ise 2 beraberlik, 1 galibiyet aldı. Geçen sezon İstanbul'la 2-2, bu yıl Malatya ile 1-1 berabere kalan Aslan, Rize'yi d ise 3-0 yendi. 

Yönetim desteği 

Galatasaray Başkanı Özhan Canaydın, İkinci Başkan Ergun Gürsoy ve Futbol Şube Sorumluları'ndan Fatih Gökşen, Akçaabat Sebat maçı öncesinde takımı yalnız bırakmadı. Canaydın ve yöneticiler de takımla birlikte Sebat'a gitti. Bu arada futbolcular, tandonu kopan ve ameliyat olan Çaykur Rizespor Teknik Direktör Erdoğan Arıca ile havaalanında karşılaşınca, bir süre sohbet etti. 

Ateşe verdiler 

Galatasaray'ın iki yıldız ismi Hakan Şükür ile Necati Ateş, kavgalı oldukları yolunda çıkan haberleri sert bir dille eleştirdi. Hakan Şükür, yapılanların çok ağırına gittiğini belirterek, "Necati ile ailece görüşüyoruz. 34 yaşıma girdiğim şu günlerde 24 - 25 yaşındaki kardeşim kadar sevdiğim biriyle kavga edecek kadar basit değilim" dedi. Necati ise, "Milli Takım'da gol attığım gün beni ilk Hakan ağabey aradı. Kendisiyle olan dostluğum kolay kolay yıkılmaz. Haberler çok üzücü" yorumunu yaptı. 


</TEXT>
</DOC>
