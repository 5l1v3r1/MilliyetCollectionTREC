<DOC>
<DOCNO> 304038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko40.html </URL>
<DATE> 2005/01/06/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Felaketten etkilenen ülkelerin borçları için moratoryum ilan edilebilir 
</HEADLINE>
<TEXT>

     Güney Asya'daki deprem ve tsunami felaketinden etkilenen ülkelerin, dış borç ödemeleri için moratoryum ilan edilmesi önerisine yönelik destek artıyor. 
     Cakarta'da toplanan Tsunami Zirvesi sonunda yayımlanan deklarasyonda moratoryum çağrısı için destek mesajı verilirken, Uluslararası Para Fonu IMF Başkanı Rodrigo Rato da böyle bir hareketin doğru olacağını söyledi. 
     Rato, dış borç ödemelerinin dondurulmasının felaketten etkilenen ülkelere kaynaklarını felaketin gerektirdiği kısa dönemli finansman ihtiyaçlarını karşılamaya yönlendirme olanağı sağlayacağını kaydetti. 
     IMF Başkanı, moratoryumun yanı sıra hibe ve bağış şeklindeki yardımların felaketin yaralarını sarmaya yardımcı olacağını vurguladı. 
     Rato, olası bir moratoryumun bir IMF programına bağlı olarak ilan edilip edilmeyeceği konusuna ise kreditör ülkeleri bir araya getiren Paris Kulübü'nün karar vereceğini belirterek, ''Şu ana dek Paris Kulubü'nden moratoryumun IMF şartlarına bağlanması konusunda bir talep almadık'' dedi. 
     Moratoryum ve bunun şartları konusundaki nihai karar, Paris Kulubü'nü oluşturan zengin alacaklı ülkelerin temsilcilerinin 12 Ocak'ta yapacağı toplantıda alınacak. 
     
</TEXT>
</DOC>
