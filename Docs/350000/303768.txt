<DOC>
<DOCNO> 303768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo46.html </URL>
<DATE> 2005/01/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Cavcav Kupa maçları 23 Ocak'ta bayramın son günü oynanacak 
</HEADLINE>
<TEXT>

     Birinci Süper Lig'de yer alan takımların oluşturduğu Kulüpler Birliği'nin toplantısı, Ankara'da yapıldı. 
     Kulüpler Birliği'nin Balgat semtindeki binasında gerçekleştirilen toplantıda, Kayserispor ve İstanbulspor kulüplerinin temsilcileri dışındaki tüm takımlar başkan ve yönetici düzeyinde temsil edildi. 
     Yaklaşık 2 saat süren toplantı sonrasında bir açıklama yapan Kulüpler Birliği Başkanı İlhan Cavcav, toplantıda gündemdeki maddeleri görüştüklerini belirterek, ''Türkiye Kupası maçlarının 23 Ocak'ta, bayramın son günü oynanması kararı var. Bayramda yol ve kalınacak yer konusunda bir sıkıntı yaşanabilir. Bu konuda, her iki kulübün aralarında anlaşması, bu anlaşmanın da Futbol Federasyonu tarafından onaylanması sonrasında maçların oynanması kararını aldık'' dedi. 
     Nike firmasının Futbol Federasyonu'na bir teklifte bulunduğunu belirten başkan Cavcav, şöyle konuştu 
     ''Firma tarafından her kulübe 200'er top dağıtılacak. Bu topların satışından kulüplere yüzde 6 pay dağıtılacak. Bazı kulüplerimizin Adidas firması ile anlaşmaları var. Bu konuda da Futbol Federasyonu'na tam yetki verdik.'' 
     
     DEPREMZEDELER İÇİN MAÇ 
     Cavcav, Güneydoğu Asya'daki depremzedeler yararına İstanbul'da bir maç oynamak istediklerini söyledi. 
     Birinci Süper Lig'de yer alan 18 kulüpten 1 veya 2'şer oyuncunun bu maçta yer alacağını ifade eden Cavcav, ''Depremzedeler için İstanbul'da bir maç organize etmeyi düşündük. Bunun için de her kulübün 1 veya 2 oyuncu vermesi kararı aldık. Bu konuda da Futbol Federasyonu'na tam yetki verdik'' diye konuştu. 
     
     REZERV LİG 
     Başkan Cavcav, 2005-2006 sezonunda Rezerv Lig'in de programa alınması konusunda karar aldıklarını ifade etti. 
     Cavcav, lig statüsünde bu konunun da dikkate alınmasını istediklerini ve PAF Ligi'nin de bölgesel hale gelmesi için istekleri bulunduğu söyledi. 
     
     İSTANBULSPOR KONUSU 
     İstanbulspor konusunun da gündeme geldiğini hatırlatan başkan Cavcav, UEFA kriterlerine göre bu olayın doğru olmadığı kanısına vardıklarını kaydetti. 
     İlhan Cavcav, bu konuyu, Futbol Federasyonu ile 7 Ocak Cuma günü İstanbul'da saat 11.00'de yapacakları toplantıda gündeme taşıyacaklarını belirtti. 
     Cavcav, İstanbulspor'a 600 milyar lira gönderilmesi konusundaki bir soru üzerine de konunun toplantıda konuşulduğunu, ancak bunun kendilerini aştığını söyledi. 
     Kulüpler Birliği Başkanı İlhan Cavcav, 1999-2000 ve 2000-2001 sezonlarında Teleon'dan alınan 3 milyon 200 bin doların ise o dönemki mevcut kulüplere dağıtılması kararı alındığını ve bu konuda da Futbol Federasyonu'na uymak zorunda olduklarını söyledi. 
     
</TEXT>
</DOC>
