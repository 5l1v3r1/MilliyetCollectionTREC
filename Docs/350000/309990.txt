<DOC>
<DOCNO> 309990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur14.html </URL>
<DATE> 2005/01/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yanlış kızı kaçırdılar 
</HEADLINE>
<TEXT>

     Ahmet BAYRAK DHA 

      MUĞLA'nın Yatağan İlçesi Bozarmut Beldesi'nde yaşayan 22 yaşındaki Birgül Gereme'yi zorla bir otomobile bindiren maskeli üç kişi, yanlış kişiyi kaçırdıklarını farkedince 35 kilometre sonra yolda bıraktı. 
     Bozarmut Beldesi'nde ilginç bir kaçırma olayı yaşandı. Önceki gün saat 08.00 sıralarında ekmek almak için evinden bakkala giden Birgül Gereme'nin önünü içinde üç kişi bulunan bir otomobil kesti. Birgül Gereme'yi zorla otomobile bindiren yüzü maskeli üç kişi, Muğla yönüne gitmeye başladı. Otomobilde bir süre aralarında tartışan maskeli üç kişi, yanlış kadını kaçırdıklarını fark edince, Birgül Gereme'yi, köyünden 35 kilometre uzakta, Muğla kent merkezine yakın yolda bıraktılar. Germe'ye herhangi bir zarar vermedikleri belirtilen maskeli kişiler, plakası alınamayan otomobille kayıplara karıştı. 
     Muğla'da oturan yakınlarına telefonla ulaşarak yardım isteyen Birgül Germe, ailesinin de köyden gelmesinin ardından, önceki gün saat 14.00'te, Emniyet Müdürlüğüne giderek şikayetçi oldu. Gereme'nin alınan ifadesinde, "Evden bakkala gidiyordum. Plakasını göremediğim bir araba yanımda durdu. Yüzü maskeli şahıslar beni zorla arabaya bindirdi. Bir süre sonra yanlış kızı kaçırdıkları gerekçesiyle tartışmaya başladılar. Sonra da Muğla merkeze yakın bir yerde indirdiler'' dediği öğrenildi. Genç kızın olayın şoku nedeniyle otomobilin rengini dahi söyleyemediği belirtildi. 
     
</TEXT>
</DOC>
