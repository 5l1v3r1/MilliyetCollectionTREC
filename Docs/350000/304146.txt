<DOC>
<DOCNO> 304146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur33.html </URL>
<DATE> 2005/01/06/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Murat Demirel ve eşi yarın Bulgaristan'da mahkemeye çıkacak 
</HEADLINE>
<TEXT>

     Bulgaristan'ın Burgaz Bölge Savcısı Angel Angelov, Burgaz Limanı'nda yılbaşı gecesi teknede yakalanarak gözaltına alınan Yahya Murat Demirel, eşi Ayşenur Esenler Demirel ile diğer sanıklarla ilgili soruşturma ve delil toplama sürecinin devam ettiğini bildirdi. 
     Angelov, AA muhabirine yaptığı açıklamada, yılbaşı gecesi Yahya Murat Demirel, eşi Ayşenur Esenler Demirel ve Mehmet Zafer Arıkan'ın Bulgaristan'a yasa dışı yollardan girmek isterken Bulgar polisi ve gümrük görevlilerince yakalandığını hatırlattı. 
     Demirel çiftinin Bulgar yasalarına göre ülkeye yasa dışı yollardan girme, Arıkan'ın ise rüşvet teklifinde bulunduğu iddiaları üzerine haklarında işlem yapıldığını belirten Angelov, şöyle konuştu 
     ''Sanıklar halen tutuksuz olarak yargılanıyor. Tekneye ise el konuldu. 3 mürettebat teknede tutuluyor. Bulgaristan'ın Burgaz Limanı'nda yılbaşı gecesi teknede yakalanarak gözaltına alınan Yahya Murat Demirel ve eşi Ayşenur Esenler Demirel ile birlikte diğer sanıklarla ilgili soruşturma ve delil toplama süreci devam ediyor. Başta Demirel çifti olmak üzere tüm sanıkların yurtdışına çıkışını engellemek amacıyla gümrük kapılarına bilgi verildi.'' Angelov, Demirel çifti ile diğer sanıkların yarın mahkemeye çıkarılacağını bildirdi. 
     Yetkililerden alınan bilgiye göre, işadamı Arıkan, ifade vermek üzere Burgaz Emniyet Müdürlüğü Soruşturma Bürosu'na götürüldü. Arıkan'la birlikte avukatı Marin Stefanov da geldi. 
     Demirel çiftini Sofya ve Burgaz'dan birer avukatın savunduğu öğrenildi. 
     
</TEXT>
</DOC>
