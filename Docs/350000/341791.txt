<DOC>
<DOCNO> 341791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun05.html </URL>
<DATE> 2005/05/12/ </DATE>
<TIME> 03.20 </TIME>
<AUTHOR>  </AUTHOR>
<HEADLINE>
Kıbrıs'ta mülkiyet bilmecesi 
</HEADLINE>
<TEXT>

     Oshan SABIRLI - LEFKOŞA DHA 

      KIBRIS Rum Kesimi mahkemelerince, 1974 öncesinde Rum malı olduğu ve bu tarihten sonra Türkler tarafından izinsiz kullanıldığı gerekçesiyle açılan davalar Ada’da gerginlik yaratmaya devam ediyor. Kıbrıslı Türklere gelen mahkeme celplerinde artış olacağı, Rum resmi makamları tarafından açıklanırken, çıkarılan Avrupa tutuklama kararlarının durumu daha da içinden çıkılmaz hale soktuğu önü sürülüyor. 
     
     RUMLAR DA TEDİRGİN 
     Rum Politis gazetesi bugünkü sayısında, çıkarılan tutuklama kararlarının tam olarak uygulanabilir olmadığına dikkat çekti. TAK Ajansı’nın haberine göre Politis, 3’ü Kıbrıslı Türk, biri ise yabancı uyruklu olmak üzere 4 kişi hakkında Rum makamları tarafından çıkarılan AB tutuklama emrinin kullanımının sadece polise mahsus olmayacağını, bunun yanı sıra siyasi kullanımının da olacağını yazdı. 
     Gazete güvenilir bir kaynağa dayanarak, Avrupa tutuklama kararının, şüphelinin kesinlikle tutuklanıp Rum Yönetimi’ne teslim edileceği anlamına gelmediğini vurguladı. Söz konusu kaynak, Rum makamları tarafından haklarında Avrupa tutuklama kararı çıkarılmış olan 4 kişiden herhangi birinin AB ülkesinde tespit edilmesi durumunda, söz konusu AB ülkesinin Rum polisine bilgi vereceği Rum polisinin ise tutuklamayı ve teslim edilmelerini haklı gösterecek verileri sunmak zorunda olduğunu belirtti. 
     Haberde, bu olayın ele alınmasının, böyle bir durumla karşı karşıya kalması halinde karar verecek olan Rum Yönetimi’ni ilgilendireceği’ ifade edildi. 
     
</TEXT>
</DOC>
