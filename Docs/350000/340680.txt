<DOC>
<DOCNO> 340680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonsiy02.html </URL>
<DATE> 2005/05/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
CHP yabancı üs tarihinin açıklanmasını istedi... 
</HEADLINE>
<TEXT>

     CHP Genel Başkan Yardımcısı Onur Öymen, şimdiye kadar Türkiye’nin liman, havaalanı, tesis ve üslerinden hangi ülkelerin ne ölçüde yararlandığının ve bu çerçevede üslerle tesislerden geçen yabancı personel sayısının açıklanmasını istedi. 
     CHP, İncirlik Üssü’nün Irak ve Afganistan operasyonuna katılan ülkeler tarafından insani amaçlı kullanımına imkan veren kararnameyi yeniden TBMM gündemine taşıdı. CHP Genel Başkan Yardımcısı Onur Öymen, Dışişleri Bakanı Abdullah Gül’ün yanıtlanması istemiyle TBMM Başkanlığı’na verdiği soru önergesinde, "İncirlik’ten personel nakledilecek, asker edilmeyecek" demenin çelişki olup olmadığının açıklığa kavuşturulması gerektiğini belirtti. 
     Basında yer alan İncirlik üssünden ABD’nin Irak ve Afganistan’a yönelik lojistik amaçlarla yararlanmasına hükümet tarafından izin verilmesinin kararlaştırıldığı yolundaki haberlerle ilgili olarak, Gül’ün TBMM’nin ilgili komisyon üyelerine konuşma yaptığını anımsatan Öymen, Gül’ün bu konuşmasında askeri birlik naklinin söz konusu olmayacağını söylediğini hatırlattı. 
     Öymen önergesinde, "Oysa Hükümetinizce yayımlanan 18 Nisan tarihli 2005 8712 sayılı kararda ’Genelkurmay Başkanlığı’nca belirlenecek ilkeler ve usuller ile tespit edilecek liman, havaalanı, tesis ve üslerin... askeri malzeme teçhizat ve personel nakli de dahil lojistik destek maksadıyla kullanılmasına izin verileceği’ bildirilmektedir" dedi. Öymen "Kararnamenin metninde yer alan personel nakline izin verilmesi, hükümetin bu çerçevede askerlerin nakline izin verilmeyeceği yolundaki taahhüdü ile çelişkili değil midir " diye sordu. 
     Öymen’in, bu çerçevede Gül’ün yanıtlanmasını istediği sorular şöyle 
     "Bu kararnamenin hükümetçe başlangıçta gizli kararname olarak kabul edilen 22 Haziran tarihli ve 2004 7515 sayılı Bakanlar Kurulu kararının süresini bir yıl uzatacağı anlaşılmaktadır. Geçen yıl kabul edilen kararname çerçevesinde şimdiye kadar hangi liman, havaalanı, tesis ve üslerimizden hangi ülkeler ne ölçüde yararlandırılmıştır ve bu çerçevede bu üs ve tesislerimizden geçen yabancı personelin sayısı nedir Sözü edilen üs ve tesislerden münhasıran BM Güvenlik Konseyi kararlarında öngörülen amaçlar doğrultusunda yararlanıldığı nasıl denetlenmektedir 
     Yeni kabul edilen kararname ile bir yıldan beri süren uygulamada ülke ve kapsam bakımından herhangi bir değişiklik öngörülmekte midir Hükümet bu konuda çeşitli ülkelerde varılacak mutabakat konusunda Meclis’e bilgi vermeyi ve Meclis’in onayını almayı düşünmekte midir " 

ANKA 
     
</TEXT>
</DOC>
