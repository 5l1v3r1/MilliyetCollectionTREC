<DOC>
<DOCNO> 333896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/spo10.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saran'dan Dortmund'a 50 milyon Euro 
</HEADLINE>
<TEXT>


Bild Gazetesi, Türk işadamı Sadettin Saran'ın finansal açıdan kötü günler geçiren Sarı - Siyahlı ekibe 50 milyon Euro önerdiğini yazdı 


Sadettin Saran büyük oynuyor. Türk işadamının, hisselerinin bulunduğu Alman Ligi'nin köklü ekiplerinden Borussia Dortmund'u finansal zorluktan kurtarmak için 50 milyon Euro teklif ettiği bildirildi. Bild Gazetesi, "BVB için 50 milyon" başlığıyla verdiği haberde Saran'ın 50 milyon Euro'luk hisse alarak, 90 milyon Euro borcu bulunan iflasın eşiğindeki Dortmund'u kurtarmayı amaçladığını yazdı. 

Amerikalılar ile birlikte 
Saran'ın, Amerikalı ortaklarıyla birlikte Prag'da bir araya gelip, ön görüşme yaptığı Sarı-Siyahlı ekibin yöneticilerine teklifte bulunduğu belirtildi. Dortmund Genel Müdürü Hans Joachim Watzke, "Haberi yalanlayamam. Prag'da görüştük. Böyle bir teklif almamız, BVB'ye tekrar güven duyulduğunun işaretidir" dedi. Dortmund'un teklife yine de ihtiyatlı davrandığı kaydedildi. Saran da konuyla ilgili olarak, "Biz Dortmund'un yeniden lider takımlardan birisi olmasını istiyoruz" diye konuştu. Dortmund son 3 haftada aldığı galibiyetlerle Bundesliga'da 8. sıraya kadar yükseldi. 


</TEXT>
</DOC>
