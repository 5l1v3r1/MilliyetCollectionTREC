<DOC>
<DOCNO> 306879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/siyaset/axsiy02.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan kumbaraya yardım 
</HEADLINE>
<TEXT>


Tsunami kurbanları için topladığı yardımla Milliyet'e manşet olan Merve, bu kez okul için 'görev'deydi... 

MÜJDAT ÇETİN, ERGÜN AYAZ DHA 


Başbakan Recep Tayyip Erdoğan, Sakarya Valiliği'nin başlattığı "Bir YTL, bir okul" kampanyasına destek verdi. Bir kız öğrencinin getirdiği kumbaraya bağışta bulunan Başbakan Erdoğan, pantolonunun kesesinde biriktirdiği bozuk paraları verdi. 
Erdoğan'a kumbarayı getiren kız, Milliyet'in haberiyle tüm Türkiye'nin tanıdığı Merve Kılıç'tı... 13 Ocak Perşembe günkü Milliyet'in manşetinde yer alan Merve, tsunami kurbanları için okulunda başlattığı kampanyayla 640 YTL toplamış, parayı müdürüne teslim etmişti. 

60 konut teslim edildi 
TOKİ'nin yaptığı 812 konutun anahtar teslim ve 12 kilometrelik duble yolun açılış törenlerine katılan Başbakan Erdoğan, merkezi İngiltere'de bulunan Muslim Aid adlı yardım kuruluşu ile İslam Tarih Sanat ve Kültürünü Araştırma Vakfı'nın depremzedeler için yaptırdığı 60 konutun da anahtarlarını teslim etti. 
Sakarya'nın 17 Ağustos 1999'dan önce de depremler yaşadığını anımsatan Erdoğan, "Bazı dersleri almamış olacağız ki, 1999'da da büyük bedel ödedik. Bilimin, aklın, deneyin, tecrübenin gereklerini yerine getireceğiz. Ondan sonra da, hani bizde güzel bir söz var 'Eşeği sağlam kazığa bağla, sonra Allah'a emanet et Yola böyle devam edeceğiz" dedi. 


</TEXT>
</DOC>
