<DOC>
<DOCNO> 341874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy05.html </URL>
<DATE> 2005/05/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
MİT Müsteşarı Atasagun emekliliğini istedi 
</HEADLINE>
<TEXT>

     MİT Müsteşarı Şenkal Atasagun, başbakanlığa emeklilik dilekçesini verdi. Yaş sınırı nedeniyle emeklilik dilekçesini veren Atasagun için hükümetin görev süresini uzatma hakkı bulunuyor. 
     Atasagun, yedi yıldır sürdürdüğü MİT müsteşarlığına veda etmeye hazırlanıyor. Sonbahar'da 65 yaş sınırını doldurması beklenen Şenkal Atasagun, hükümete karar şansı bırakmak için emeklilik dilekçesini verdi. 
     Atasagun'un emeklilik dilekçesi Başbakan Recep Tayyip Erdoğan'ın önünde duruyor. Hükümetin yasaya göre Atasagun'un görev süresini 68 yaşına kadar yani üç yıl daha uzatma hakkı bulunuyor. 
     Ancak, erdoğan'ın bu yöntemi kullanıp kullanmayacağı net değil. Atasagun'un yerine Müsteşar Yardımcısı Emre taner'in atanması gündemde. 
     
     Şenkal Atasagun kimdir 
     Şenkal Atasagun 1941 yılında Kars'ta doğdu. Galatasaray Lisesi ve Grenoble Fransa Üniversitesi Siyasal Bilgiler Fakültesi mezunu olan Atasagun, Fransızca ve İngilizce biliyor. 
     Atasagun, yedek subaylığından bir süre sonra, 1967 yılında Milli İstihbarat Teşkilatı'na MİT girdi. İstihbarat ve Operasyon Başkanlıkları bünyesinde çeşitli kademelerde hizmet veren Şenkal Atasagun, Kontr Espiyonaj konularında uzman. 
     Atasagun, İstanbul Bölge Başkan Yardımcılığı, Belçika'nın başkenti Brüksel'de iki dönem yurt dışı ve Ankara Bölge Başkanlığı görevlerinde bulundu. 1995 yılında Operasyon Başkanlığı, 1997 yılında Londra'da yurt dışı görevine atandı. Evli olan Atasagun, 11 şubat 1998 tarihinde ise MİT Müsteşarlığı'na getirildi. 
     
</TEXT>
</DOC>
