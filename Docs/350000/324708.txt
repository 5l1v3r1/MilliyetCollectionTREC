<DOC>
<DOCNO> 324708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun36.html </URL>
<DATE> 2005/03/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kırgızistan'da seçim protestosu... İkinci başkentte valilik işgal edildi 
</HEADLINE>
<TEXT>

     Kırgızistan'da genel seçimlerin ikinci turunun üzerinden 5 gün geçmesine rağmen protesto gösterileri sürüyor. 
     Oş'ta valilik binası göstericiler tarafından işgal edilirken, Calalabad eyaletinde muhalefetin çağrısıyla toplanan halk kurultayı, ''kendi valisini'' seçti. 
     Akipress'in haberine göre, ülkenin ikinci başkenti Oş'ta göstericiler valilik binasını işgal etti. Valilikte bulunan Başbakan Yardımcısı Kubanıçbek Cumaliyev ile Vali Kubanıçbek Coldoşev, işgalden hemen önce binadan ayrıldılar. 
     Calalabad eyaletinde ise resmi vali Şaripov, valilik binasının protestocular tarafından işgalinin devam etmesi yüzünden makamına gidemediği için görevini Emniyet Müdürlüğü'nde sürdürüyor. 
     Kurultay tarafından seçilen ''vali'' Ceenbekov ise kent meydanında kurulan çadırda ''çalışmalarına'' başladı. 
     Bu arada, aynı eyalete bağlı Toktogul ilçesinde daha önce Bişkek-Oş karayolunu ulaşıma kapatan protestocuların, dün gece yerel yönetim binasını işgal ettikleri bildirildi. 
     Eylemciler, Devlet Başkanı Askar Akayev'in istifasını ve seçim sonuçlarının yeniden gözden geçirilmesini istiyorlar. 
     Calalabad'taki olayın benzeri Narın eyaletinde de yaşandı. Bu eyaletteki Koçkor seçim bölgesindeki sonuçlara itiraz eden göstericiler, kaymakamlık binasını işgal ederek, buraya kendi seçtikleri ''yöneticiyi'' yerleştirdiler. 
     Başkent Bişkek'te ise muhalefet, iktidarı, ''Calalabad'daki olayların benzerini Bişkek'te yapmakla'' tehdit etti. 
     Muhalefetin, ülkenin kuzeyinde bulunan Talas eyaletinde de Halk Kurultayı'nı toplama girişimi şimdilik başarılı olmadı. 
     
</TEXT>
</DOC>
