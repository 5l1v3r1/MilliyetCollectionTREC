<DOC>
<DOCNO> 332140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun34.html </URL>
<DATE> 2005/04/11/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Eski istihbarat şefi Ağca tek başına hareket etmiş olamaz 
</HEADLINE>
<TEXT>

     Eski Doğu Almanya'nın istihbarat teşkilatı Stasi'nin 32 yıl boyunca başkanlığını yapan Markus Wolf, Mehmet Ali Ağca'nın 13 Mayıs 1981'de Roma Katolik Kilisesi'nin ruhani lideri Papa İkinci Jean Paul'ü hedef alan suikast girişiminde yalnız hareket etmiş olduğuna inanmadığını söyledi. 
     Wolf, Ağca'nın Sovyet Sosyalist Cumhuriyetler Birliği'nin gizli servisi KGB'nin hesabına çalışmış olmasına ihtimal vermediğini belirterek, ''Ama tek başına hareket etmiş bir katil olduğuna da inanmıyorum. Papa'ya karşı bir suikast, son derece karmaşık bir iştir. Bu, vurulacak hedefin kılı kırk yararcasına incelenmesini, çok ayrıntılı hazırlık yapılmasını gerektiren bir mesele. Bunun gerçekleştirilmesi ancak yapılanması mükemmel bir örgüt sayesinde mümkündür'' dedi. 
     Wolf, İtalyan gazetelerinden La Repubblica'ya verdiği demeçte, Stasi'nin Papa suikastıyla hiçbir ilgisi bulunmadığını, bu işin ardında KGB'nin bulunduğu konusundaki iddialara da inanmadığını belirtti. 
     Wolf, Rusya'da yetişmiş bir istihbaratçı olduğunu hatırlatarak, şöyle konuştu 
     ''Dönemin KGB şefi, daha sonra SSCB'nin başına da geçmiş Yuri Andropov'u gayet iyi tanıyordum. Özellikle Polonya ile ilgili konularda, en az üç ortak operasyon konusunda kendisiyle baş başa görüşmüş biriyim. Onun zihniyetini gayet iyi biliyorum. Bu türden Papa'ya suikast gibi bir operasyon düşünmüş olması kesinlikle ihtimal dışıdır.'' Wolf, Andropov'u, ''Papa'yı fiziken ortadan kaldırmanın yarardan çok zarar getireceğinin bilincinde'' bir kişi olarak niteledi. 
     Komünist ülkelerin Papa'dan hoşlanmadıklarını belirten Wolf, ''Bizim için elbette bir sorun teşkil ediyordu ama fiziken kendisini elimine etmeyi gerektirecek kadar da değil'' diye konuştu. 
     Ağca suikastı sonrasında bu işte Bulgaristan'ın da parmağı olduğu yönünde iddiaların gündeme gelmesinin ardından Sofya'nın Stasi'den yardım talep etmiş olduğunu doğrulayan Wolf, ''Ama bu talep, bu işe karıştıklarını gösterecek olası izlerin yok edilmesi bağlamında değildi. İddialar zaten kanıtlamamıştı. Bizden sadece Sofya aleyhine başlatılmış aleyhte propaganda faaliyeti konusunda yardım istemişlerdi'' dedi. 
     Stasi'nin Papa suikastıyla herhangi bir ilgisinin bulunmadığını belirten Wolf, ''Bulgarların suikast işini sizin bilginiz dışında organize etmiş olmaları mümkün müdür '' sorusunu ise şöyle yanıtladı 
     ''Bu, ihtimal dışıdır diyemem. Söyleyebileceğim tek şey bizim böyle bir şeyden haberdar olmadığımız. Hatırladığım kadarıyla Bulgarlar bizlere, suikastçı Ağca'yı Bulgaristan'daki bir kampta eğittiklerini söylemişlerdi. Berlin'de bir villada ortak bir toplantı yapmıştık. Sofya istihbarat elemanlarından benim yardımcılarından biriyle temas halinde olan birinin, bana Ağca'dan bahsettiğini hatırlıyorum. Ama biz o dönemde, Papa ile değil, NATO, Batı Almanya gibi konularla ilgileniyorduk.'' Wolf, ''Stasi'nin özel operasyonlarda Türkiye'deki aşırı sağ militanları kullanıp kullanmadığına'' dair soruya karşılık ise ''Benim başında bulunduğum bölüm adına 'hayır' diyebilirim. Ama başka departmanların kullanıp kullanmadıklarını bilemem'' dedi. 
     
</TEXT>
</DOC>
