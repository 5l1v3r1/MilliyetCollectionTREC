<DOC>
<DOCNO> 340150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko12.html </URL>
<DATE> 2005/05/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Türkiye İş Kurumu'na AB'den 40 milyon avro... 
</HEADLINE>
<TEXT>

     Vedat Doğan AA 

Avrupa Birliği, Türkiye İş Kurumu’nun İŞKUR güçlenip yenilenmesi, 16 yeni bina yapılması ve 4 binanın da onarımı için 40 milyon avro destek sağladı. 
     Türkiye İş Kurumu Dış İlişkiler Daire Başkanlığı yetkililerinden alınan bilgiye göre, AB Avrupa Komisyonu’nca, katılım öncesi yapılan mali yardımlar kapsamında, Türkiye İş Kurumu’na 50 milyon avro tutarındaki yenileme ve güçlendirme projesi için 40 milyon avro yardım yapıldı. 
     Üç bölümden oluşan projede, "Kurumsal Kapasite’nin Güçlendirilmesi"için 10 milyon avro tahsis edildi. Projenin bu bölümünde İŞKUR’da çalışan personel eğitimden geçirilecek, yurtdışına düzenlenecek inceleme gezilerine katılacak ve diğer ülkelerdeki çalışmaların nasıl yapıldığını yerinde görecek. Memurların bir bölümü Avrupa ülkelerinde "eşleme" yaparak oradaki memurlarla bir süre birlikte çalışacaklar. 
     Projenin ikinci bölümde ise 32 milyon Avro tahsis edilerek kurumun "Aktif İstihdam Tedbirleri" alması sağlanacak. Bu kapsamda meslek edindirmeye yönelik 245 ayrı proje için çalışmalara başlandı. Birçok ilde arıcılık, kafes balıkçılığı, tesisatçılık, dokumacılık, bahçıvanlık, seracılık gibi meslek edinmeye yönelik kurs çalışmaları başladı. 
     8 Milyon avro tahsis edilen üçüncü bölümde ise İŞKUR ofislerinin 
     modernizasyonu yapılacak. 6 milyon avronun AB tarafından verileceği bu bölümde 2 milyon avro yurtiçinden karşılanacak. İşkur ofislerinin modernizasyonu çerçevesinde, Türkiye İş Kurumu’nun İstanbul, Ankara, Aydın Söke ve Kayseri’de bulunan hizmet binalarında yenileme ve modernizasyon çalışmalarına ihaleyi kazanan Kur İnşaat Ticaret A.Ş. firması tarafından başlandı. 4 ildeki binaların onarımının dışında, Samsun, Diyarbakır, Elazığ, Ağrı, Antalya, Ardahan, Çorum, Iğdır,Muş, Siirt, Niğde, Hatay, Gebze, Kilis, Balıkesir Bandırma ve Tokat’ta yeni hizmet binası yapılması için de çalışmalara başlandı. 16 ildeki 3 katlı yeni hizmet binasını ise HGG-Emsaş konsorsiyumu yapacak. Yeni yapılacak binalarda iş görüşme odaları, meslek kurslarının düzenlenebileceği salonlar, sakatların da kullanabileceği özel asansörler bulunacak. İnşaat firmalarıyla yapılan anlaşmaya göre, eski hizmet binalarının onarımı ve 16 yeni hizmet binasının yapımı en geç 2006 yılı başında tamamlamış olacak. Onarım ve inşaat çalışmalarının bitiminden sonra İŞKUR’a ait 20 hizmet binası, 2006 yılından itibaren Avrupa Birliği normlarına göre hizmete açılacak. Böylece İŞKUR, kuruma başvuran işsizlere, iş arayan gençlere, özürlülere, eski hükümlülere ve işverenlere AB standartlarında istihdam hizmeti sunmuş olacak. 
     
</TEXT>
</DOC>
