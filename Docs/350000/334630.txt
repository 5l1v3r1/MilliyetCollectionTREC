<DOC>
<DOCNO> 334630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/guncel/gun05.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rengi mavi adam' anıldı 
</HEADLINE>
<TEXT>


'Halikarnas Balıkçısı' Kabaağaçlı için 115. doğum gününde, Pera Palas'ta bir etkinlik düzenlendi 

GÜLSEREN TUMBA 

Cevat Şakir Kabaağaçlı, nam-ı diğer Halikarnas Balıkçısı Özel İtalyan Lisesi, İtalyan Liseliler Derneği ve Turist Rehberliği Birliği'nin işbirliğiyle gerçekleştirilen "Rengi Mavi Bir Adam" başlıklı etkinlikle anıldı. 
Etkinlikte, yazarın İtalyan torunu Anna Agnese Chiola ile Türk torunu Deniz Noonan buluştu. Halikarnas Balıkçısı'nın yakın arkadaşı olan eski gazeteci Şadan Gökovalı şunları söyledi 
"Halikarnas Balıkçısı, konuşmalarına 'Merhaba' diyerek başlardı ve bunun 'Benden size zarar gelmez,' anlamına geldiğini vurgulardı. O, Türk edebiyatını denize indiren adamdır." 
Opera sanatçısı Jaklin Çarkçı kısa bir performans sergiledi. Fotoğraflardan oluşan bir barkovizyon gösteriminin ardından, kutlama kokteyl ile son buldu. 


</TEXT>
</DOC>
