<DOC>
<DOCNO> 337612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/siyaset/siy03.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK'da 2. erteleme 
</HEADLINE>
<TEXT>


TCK'nın genel hükümlerinin, Kaçakçılıkla Mücadele, Türk Parasının Kıymetini Koruma, İcra İflas gibi özel kanunlar açısından 31 Aralık 2006 tarihine kadar uygulanmaması gündemde 

ÖNDER YILMAZ Ankara 


Yeni Türk Ceza Kanunu'nun TCK yürürlük tarihinin 1 Haziran'a ertelenmesinin en büyük nedeni olarak gösterilen "özel yasalar için kanunun genel hükümlerinin uygulanacağı" yönündeki düzenleme bir kez daha erteleniyor. TCK'nın "güvenlik tedbirleri, zamanaşımı, suça teşebbüs" gibi genel hükümleri, Kaçakçılıkla Mücadele, Türk Parasının Kıymetini Koruma, İcra İflas gibi özel kanunlar açısından 31 Aralık 2006'ya kadar uygulanmayacak. 
Yeni TCK'da, kanunun genel hükümlerinin özel yasalar için de geçerli olacağı belirtiliyordu. Bu ifade, TCK'nın yürürlük tarihinin ertelenmesinde en büyük etken oldu. Genel hükümler bölümünde yer alan "cezaların güvenlik tedbirine dönüştürülmesi", "zamanaşımı", "adli para cezaları" gibi düzenlemelerin özel kanunlar yönünden suçları cezasız hale getirdiğini savunan kurumlar, değişiklik talep etmişti. Adalet Bakanlığı'nca hazırlanan ve AKP milletvekillerinin imzalarıyla TBMM'ye sunulan teklif yasalaşırsa, Kaçakçılıkla Mücadele, İcra İflas, Türk Parasının Kıymetini Koruma, Patent Kanunu gibi özel yasalardan yargılananlar, bu yasalarda TCK'ya uygun değişiklikler yapılana ya da 31 Aralık 2006'ya kadar yeni TCK hükümlerinden yararlanamayacak. 

Para ödemeyen hapse 
Teklif, ayrıca adli para cezalarının ödenmemesi halinde cezanın hapse dönüştürülmesini içeriyor. TCK kapsamında bulunmayan Bazı Kisvelerin Giyilmesi, Tekke ve Zaviyelerin Kapatılması gibi devrim kanunlarına aykırı fiiller için para cezasını mahkemeler değil, idareler verecek. 
Ceza Muhakemesi Kanunu'nun Yürürlük ve Uygulama Şekli Hakkındaki Kanunda Değişiklik Yapılmasına Dair Kanun Teklifi'yle de devletin güvenliğine, anayasal düzene, milli savunmaya, devletin sırlarına karşı ve casusluk suçlarının yanı sıra ağır ceza mahkemelerinin görev alanına giren diğer suçlarda da tutukluluk süresi 1 Nisan 2008'e kadar uzatılıyor. 



</TEXT>
</DOC>
