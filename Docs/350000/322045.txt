<DOC>
<DOCNO> 322045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/siyaset/siy01.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Geziye düşen gölge 
</HEADLINE>
<TEXT>


Sezer, Finlandiya'ya yapacağı resmi ziyareti erteledi. Sezer'in, polisin göstericilere uyguladığı şiddetin geziyi gölgeleyebileceği endişesiyle bu kararı aldığı ileri sürüldü 

Utku Çakırözer - Ankara 


Cumhurbaşkanı Ahmet Necdet Sezer, Finlandiya'nın kadın cumhurbaşkanı Tarja Halonen'in davetiyle 14 Mart'ta Helsinki'ye yapacağı resmi ziyareti son anda erteledi. Kararda, Dünya Kadınlar Günü eyleminde uygulanan şiddete AB'den verilen tepkinin etkili olduğu bilgisi kulislere yansıdı. Dışişleri Bakanlığı ise, aylar önce planlanan gezinin "program uyuşmazlığından" ertelendiğini bildirdi. 
Kulislere yansıyan iddialara göre, Sezer'in eşi Semra Sezer'le birlikte 14 - 16 Mart günlerinde yapacağı resmi ziyaret, Avrupa başkentlerinin, İstanbul'daki şiddet görüntülerine sert tepki gösterdiği saatlerde ertelendi. Erteleme isteği Sezer'den geldi ve karar önceki gün Finlandiya Büyükelçisi Maria Serenius'a iletildi. Kararda polisin göstericilere uyguladığı şiddete diğer Avrupa ülkeleri gibi Finlandiya'dan da tepki gelmesinin etkili olduğu ve Sezer'in "gezinin gölgelenmemesi için" bu kararı aldığı ileri sürüldü. İstanbul'da bulunan Finlandiya Parlamentosu Büyük Komitesi'nin başkan ve üyeleri de, duydukları tepkiyi resmi bir açıklama olarak Finlandiya kamuoyuna duyurdu. 

Karar Türkiye'nin 
Parlamento heyetiyle İstanbul'a gelen gazetecilerin ülkelerine gönderdikleri haberlerin yanı sıra, Finlandiya TV'lerinin pazar akşamı İstanbul'daki görüntülere ilk haber olarak yer vermesinin Fin kamuoyunda etkili olduğu belirtildi. Finlandiya Büyükelçiliği yetkilileri, kararın Türk tarafına ait olduğunu ve gerekçenin de Ankara tarafından açıklanacağını bildirmekle yetindiler. Üst düzey bir yetkili, "Gezinin daha verimli bir zamanda yapılması uygun bulundu" ifadesini kullandı. Dışişleri Bakanlığı ise gezinin, "programlardaki uyuşmazlık" nedeniyle ertelendiğini bildirdi. Resmi kaynaklar, kararın geçen hafta alındığını savundu. Bu arada Fin yetkililer tarafından programlanan Halonen'in 2 Türk gazeteci ile Helsinki'de yapacağı görüşme de iptal edildi. İptal gerekçesi olarak Sezer'in erteleme kararı gösterildi. 

Lider ülke 

Finlandiya, dünyada seçilme hakkını kadınlara ilk veren 1906 ülke. Dünyanın ilk kadın savunma bakanını Elisabeth Rehn atayan ülkede, 1994 yılında Riitta Uosukainen ilk kadın parlamento başkanı, 2000 yılında da dönemin Dışişleri Bakanı olan Tarja Halonen ilk kadın cumhurbaşkanı seçildi. 


</TEXT>
</DOC>
