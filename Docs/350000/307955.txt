<DOC>
<DOCNO> 307955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/magazin/mag02.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Torun Koçyiğit olimpiyatlarda 
</HEADLINE>
<TEXT>


Hülya Koçyiğit'in 16 yaşındaki torunu Neslişah, Kış Olimpiyatları'nda Türkiye'yi temsil edecek 

MAGAZİN SERVİSİ 

Hülya Koçyiğit'in 16 yaşındaki torunu Neslişah Alkoçlar, 22 - 29 Ocak tarihleri arasında İsviçre Monthey'de gerçekleştirilecek olan Kış Avrupa Gençlik Olimpiyatları'nda ülkemizi temsil edecek. Alkoçlar, kayakta gençler kategorisinde snowboard'la yarışacak. Alkoçlar, ayrıca 29 Ocak - 2 Şubat günleri arasında İngiltere'de öğrenimini sürdürdüğü okulu adına Fransa Flaine'deki İngiltere Kızlar Arası Şampiyonası'nın gençler kategorisinde kayak dalında yarışacak. Torunun kayak sporunda gösterdiği başarıdan dolayı çok mutlu olduğunu belirten Hülya Koçyiğit, "Neslişah anne ve babasının işi gereği çocukluğunun büyük bölümünü Uludağ'da geçirdi. Bu yüzden de kayak sporu onun ilk göz ağrısı oldu. Onun bu sporda ilerlemesi ve olimpiyatlarda ülkemizi temsil edecek olması doğrusu bana çok büyük onur veriyor" dedi. 


</TEXT>
</DOC>
