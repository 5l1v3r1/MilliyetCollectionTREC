<DOC>
<DOCNO> 302284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur27.html </URL>
<DATE> 2004/12/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Antalya'da kamu binaları depreme dayanıklı mı 
</HEADLINE>
<TEXT>

     Antalya Vali Yardımcısı Fazlı Akgün, Antalya'daki kamu binalarında depreme dayanıklılık konusunda yapılan incelemeler sonucu, il genelindeki 9 okul, 3 hastane ve bir polis merkezinin yıkılması gerektiğini söyledi. 
     Vali Yardımcısı Akgün, düzenlediği basın toplantısında, Antalya ilinin 1998 yılında 1. ve 2. derece deprem riski bulunan iller kapsamına alındığına dikkat çekerek, şöyle dedi 
     ''Marmara ve Bolu depremlerinin ardından Bayındırlık ve İskan Bakanlığı teknik ekipleri, Antalya'daki 119 kamu binasında yüzeysel inceleme yaparak, sonuçları Valiliğimize göndermişti. Antalya Valiliği olarak, bu binalarda daha ayrıntılı çalışma yapmak için Antalya İnşaat Mühendisleri Odası ile anlaşma yapmıştık.'' Akgün, Antalya İnşaat Mühendisleri Odası'nın 119 kamu binasında yaptığı kapsamlı inceleme sonucunun rapor halinde valiliğe sunulduğuna işaret ederek, şu bilgileri verdi 
     ''Antalya İnşaat Mühendisleri Odası'nın raporuna göre, 119 kamu binasının 13'ünün yıkılması, 14'ünün acil güçlendirilmesi, 20'sinin güçlendirilmesi ve 22 binanın ise mevcut haliyle kullanılması önerisi geldi. Biz de bilim ne diyorsa onu değerlendiriyoruz. Gerekli çalışmalara başladık. Okullar, hastaneler ve polis merkezinin acilen başka yerlere taşınması çalışmaları başlatıldı.'' 
     
     HANGİ KAMU BİNALARI YIKILACAK 
     Antalya Vali Yardımcısı Fazlı Akgün, yıkılması gereken Milli Eğitim Bakanlığı'na bağlı Alanya Barbaros Azakoğlu İlköğretim Okulu eski binası, Alanya Mahmutlar Şükrü Kaptanoğlu Lisesi, Gazipaşa Beyrebucak İlköğretim Okulu, Beyrebucak Salman İlköğretim Okulu, Antalya Metin Nuran Çakallıklı Anadolu Lisesi yeni binası, Necati Fatma Dölen İlköğretim Okulu eski binası, Zafer Anaokulu, Halit Uluç İlköğretim Okulu ve Serik Boğazkent İlköğretim Okulu binalarının sömestr tatiline kadar bulunacak yeni binalara taşınması kararının alındığını açıkladı. 
     Akgün, Sağlık Bakanlığı'na bağlı Antalya Devlet Hastanesi 8 katlı ana binası hakkında da yıkım kararı alındığını, hastanenin en üst katından itibaren alt katlara doğru bulunan servislerin bir ay içinde tamamlanacak olan Kepez bölgesindeki 300 yatak kapasitesine kadar çıkabilecek olan Aşur Aksu Hastanesi'ne taşınacağını bildirdi. Akgün, hastanenin geri kalan bölümleri için de kamu veya özel sektöre ait uygun binalar arandığını, bulunduğunda diğer servislerin hemen bu yerlere taşınacağını söyledi. 
     Elmalı Devlet Hastanesi poliklinik binası ve idari bölümlerin bulunduğu binanın yıkılacak olması nedeniyle yataklı bölümün bulunduğu binaya taşınacağını bildiren Vali Yardımcısı Akgün, yıkılması kararı alınan Kaş Devlet Hastanesi için yer arandığını, bulunamadığı taktirde prefabrik bir hastane yapılacağını kaydetti. 
     Ayrıca Şarampol Polis Merkezi ile aynı binanın üst katlarındaki lojmanların da acilen boşaltılması kararının alındığını vurgulayan Akgün, Antalya'da yapılması düşünülen yeni Devlet Hastanesi binası için Özel İdareye 7 trilyon 300 milyar lira geldiğini, hastane inşaatına en kısa sürede başlayacağını ve 10 ay ile 1 yıl arasında inşaatın tamamlanacağını ifade etti. 
     Devlet Hastanesi'nin ameliyathane ve poliklinik bölümlerinde sorun bulunmadığına da değinen Akgün, poliklinik hizmetleri ile ameliyathanenin aynı yerlerde hizmet vermeye devam edeceğini, hastanede çalışmaların sürdürüldüğünü vurguladı. 
     Akgün, ''Raporda yer alan, acilen güçlendirilmesi gereken binaları her kurum kendisi acilen güçlendirecek. Biz bilim ne diyorsa onu değerlendirdik. Raporları değerlendirdik ve uygulamayı başlattık'' şeklinde konuştu. 
     ''Bu binaları yapanlar hakkında yasal işlem başlatılacak'' diyen Vali Yardımcısı Fazlı Akgün, sözlerini şöyle sürdürdü 
     ''Beton mukavemeti eksikliği nedeniyle yıkılması gereken binalarda müteahhitlerin 10 yıla kadar sorumluluğu var. 10 yıldan yeni olan binaların müteahhitlerinden, binaları yeniden yapmaları istenecek. Yapmadıkları taktirde yasal işlem başlatılacak. 10 yıldan eski olan binaların sorumluları hakkında da gerekli yasal işlemler hemen başlatılacak.'' 
     
</TEXT>
</DOC>
