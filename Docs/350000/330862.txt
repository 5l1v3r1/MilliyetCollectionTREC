<DOC>
<DOCNO> 330862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur47.html </URL>
<DATE> 2005/04/06/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Cesedi valizden çıkan çocuk toprağa verildi... 
</HEADLINE>
<TEXT>

     Bursa'nın Gemlik İlçesi'nde, dövülerek öldürüldükten sonra cesedi valize konularak, annesi tarafından Balıkesir'e getirilen Emirhan Erdin 5 , Balıkesir merkeze bağlı Işıklar Köyü'nde gözyaşları arasında toprağa verildi. 
     Balıkesir Otogarı'nda annesinin valizle birlikte jandarma noktasına giderek olayı anlatması üzerine öldürüldüğü ortaya çıkan küçük Emrullah'ın cesedini, otopsi için götürüldüğü Bursa Adli Tıp Kurumu morgundan dün gece geç saatlerde alarak Balıkesir'e götüren babası Ender Erdin, Balıkesir Başçeşme Mezarlığı'ndaki morga koyduğu oğlunun cenazesini öğle saatlerinde, Işıklar Köyü'nde anneanne Seniha Semiz'in evine getirdi. 
     Yakınlarının ağıtları arasında köy camiine götürülen küçük Emirhan'ın cenazesi, namazın ardından köy mezarlığına defnedildi. 
     Cenaze töreni sırasında çok bitkin olduğu ve gözyaşlarına boğulduğu gözlenen baba Ender Erdin, gazetecilerin soruları üzerine ''Lanet olsun'' demekle yetindi. 
     
     ANNEANNENİN GÖZYAŞLARI 
     Emirhan'ın 3 yaşındaki kardeşi Ahmet Efe ile 11 yaşındaki ağabeyi Emre'ye sahip çıkan anneanne Seniha Semiz 55 , gazetecilerin soruları üzerine, gözyaşları arasında olayı anlattı. 
     Murat T'nin, bir akrabaları aracılığıyla tanıştığı kızı Melahat Semiz'in 4 yıldır peşinde olduğunu ve 2 yıl önce de köye gelerek, küçük oğlu Ahmet ile kızını kaçırdığını söyledi. 
     Semiz, kızının Balıkesir'e gelirken otobüs mola verince kendisini arayarak, ''Anne, ben geliyorum, Susurluk'tayım, terminalde karşılayın'' dediğini anlattı. Semiz, şunları kaydetti 
     ''Oğlum Mehmet ile otogara giderek karşıladık. Yanında küçük torunum Ahmet vardı. Arabaya bindikten sonra Emirhan'ın nerede olduğunu sorduğumda, bavulda dedi. Bunun üzerine hemen jandarma noktasına giderek olayları anlattık, sonra da bizi emniyete götürdüler.'' 
     
     ''DAHA ÖNCE DE KÜÇÜK TORUNUMU DÖVMEKTEN HAPSE GİRMİŞTİ'' 
     Seniha Semiz, kızının söylediklerine dayanarak, Murat T'nin akşam kavga çıkarıp Emirhan'ı dövdüğünü, kızının doktora götürme isteğine de ''Beni cezaevlerinde mi çürüteceksin'' diyerek izin vermediğini, çocuğun da gece yarısı öldüğünü anlattı. Semiz, sözlerini şöyle sürdürdü 
     ''Murat, torunumun ölümünden sonra kapıyı kilitleyerek eline bıçak almış ve küçük torunum Ahmet'i de öldürmeye kalkmış. Melahat'e, Çocuğu doğrarım, sizi keserim, sonra da intihar ederim demiş. Kızım güçlükle ikna ederek küçük torunumu kurtarmış. Şimdi sen bunu al köye götür göm gel. İleride çocuk nerede diye soran olursa 'kayboldu' deriz demiş. Kızım da torunumun cesedini sağlam alabilmek için buna söz vermiş. Aksi halde parçalayıp dere yatağına atacakmış.'' Semiz, Murat T'nin daha önce de küçük torunu Ahmet Efe'yi dövdüğü için 7 ay cezaevinde yattığını, ancak aftan yararlanarak çıktığını belirterek, ''O zaman babalarına söyledik, ama o çocukları almadı. Torunlarım artık benim yanımda kalacaklar. Çok üzüldüm, keşke böyle bir şey olmasaydı'' dedi. 
     Anneannesinin yanında kalan ilköğretim 5. sınıf öğrencisi 11 yaşındaki Emre Erdin ise annesini ziyarete gittiğinde üvey babasının kardeşlerini dövdüğünü gördüğünü anlatarak, ''Ben oradayken de kardeşlerime kötü davranıyordu. Üvey babam, kardeşimi daha önce de dövüyordu'' dedi. 
     
</TEXT>
</DOC>
