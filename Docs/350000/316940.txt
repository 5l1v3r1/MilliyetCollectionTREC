<DOC>
<DOCNO> 316940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun38.html </URL>
<DATE> 2005/02/20/ </DATE>
<TIME> 22.34 </TIME>
<AUTHOR>  </AUTHOR>
<HEADLINE>
Bush, Rus televizyonuna konuştu "Putin ile ilişkilerimiz iyi" 
</HEADLINE>
<TEXT>

     ABD Başkanı George Bush, Rusya Devlet Başkanı Vladimir Putin ile ilişkilerinin iyi olduğunu söyledi. 
     Bush, Rusya'nın Kanal 1 televizyonuna yaptığı açıklamada, ABD ve Rusya'nın birlikte çalışmasını gerektiren önemli konuların bulunduğunu belirtti. 
     Slovakya'nın başkenti Bratislava'da Perşembe günü biraraya geleceği Putin ile terörizm konusunu da ele alacaklarını kaydeden Bush, Putin ile ilişkilerinin iyi olduğunu belirtti. Bush, ''Hala faaliyette olan ortak düşmanımız hakkında konuşacağız'' dedi ve terörizmin, özgürlük ve demokrasinin yayılmasıyla yenilgiye uğratılacağına inandığını bildirdi. 
     Bush, ilk başkanlık döneminde Rusya ile ilişkilerdeki başarısını nasıl değerlendirdiğine ilişkin soruyu, ''Tek bir savaş anlayışı sayesinde. Terörizmle savaş'' diye yanıtladı. 
     Rusya ile imzalanan Moskova Anlaşması'nı da ilk başkanlık döneminin başarılarından biri olarak nitelendiren ABD Başkanı, Rusya ile salgın hastalıklar ve kıtlık ile İran ve Kuzey Kore'nin nükleer faaliyetleri hakkında da birlikte çalışabileceklerini belirtti. 
     
</TEXT>
</DOC>
