<DOC>
<DOCNO> 322631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur25.html </URL>
<DATE> 2005/03/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
"Oğlum beni dövdü" diyerek savcılığa başvurdu 
</HEADLINE>
<TEXT>

     Konya'da 68 yaşındaki bir kadın, oğlu hakkında kendisini dövdüğü iddiasıyla savcılığa suç duyurusunda bulundu. 
     Konya Cumhuriyet Savcılığı'na gelen Fadimana O, kendisini sürekli dövdüğü ve kötü muamelede bulunduğunu iddia ettiği Nuri O'dan, Cumhuriyet Savcılığı Suçüstü Kalemi'ni verdiği dilekçeyle şikayetçi oldu. 
     Merkez Selçuklu İlçesi Nalçacı Caddesi'ndeki evinde 4 ay önceye kadar yalnız yaşadığını belirten Fadimana O, komşuları ile kavga eden oğlu Nuri O'nun eşiyle birlikte geçici olarak yanına taşındığını anlattı. 
     Emekli olan oğlunun, aradan geçen 4 aya rağmen evinden ayrılmak istemediğini dile getiren Fadimana O, şöyle devam etti 
     ''Oğlum komşuları ile kavga edince dayanamayıp yanıma aldım. Ana yüreği, dayanamadım. Daha sonra evden gitmeye yanaşmayan oğlum, beni evden çıkarmaya çalıştı. 2,5 yaşlarında geçirdiği rahatsızlıktan dolayı iğne vurulmuştu. İğne yan etki yapınca ayağının birini kaybetti. Şu an protez ayak kullanıyor ve bundan da beni sorumlu tutuyor. Benden vekaletimi istiyor ve emekli maaşımı harcıyor. Yaklaşık 3 aydır bana kötü davranıyor ve dövüyor. Oğlumun yanı sıra gelinim ve gelinimin kardeşi de beni darp etti.'' Yediği dayak sonrası tansiyonunun yükseldiğini ve komşusu tarafından hastaneye kaldırıldığını öne süren yaşlı kadın, 10 gün kadar hastanede kaldığını ve oğlunun kendisini ziyarete bile gelmediğini iddia etti. 
     Zaman zaman komşularında kaldığını söyleyen Fadimana O, ''Bugüne kadar sabrettim, ama dayanacak gücüm kalmadı. Bu nedenle savcılığa suç duyurusunda bulundum. Hangi anne çocuğu hakkında suç duyurusunda bulunmak ister Ben sadece adaletten, oğlumu evimden çıkarmasını istiyorum. Cezaevine girmesini de istemiyorum'' diye konuştu. 
     
</TEXT>
</DOC>
