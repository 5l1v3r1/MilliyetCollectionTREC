<DOC>
<DOCNO> 349686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko26.html </URL>
<DATE> 2005/06/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
IMF Heyeti, Maliye Bakanı ile görüştü... 
</HEADLINE>
<TEXT>

     Stand-by anlaşmasının birinci gözden geçirme çalışmaları çerçevesinde Ankara'da bulunan IMF heyeti, Maliye Bakanı Kemal Unakıtan ile görüştü. 
     Lorenzo Giorgianni başkanlığındaki heyetin Maliye Bakanlığı'nda Bakan Unakıtan ile yaptığı görüşme, 2 saat 10 dakika sürdü. 
     Görüşmeye Maliye Bakanlığı Müsteşarı Hasan Basri Aktan, Gelir İdaresi Başkan Vekili Osman Arıoğlu, Muhasebat Genel Müdürü Ömer Duman ile diğer Bakanlık yetkilileri katıldı. Görüşmede, IMF Türkiye Temsilcisi Hugh Bredenkamp ile IMF Kamu Maliyesi uzmanları da hazır bulundu. 
     Maliye Bakanı Unakıtan, görüşmenin ardından IMF ile yapılan görüşmeler hakkında Devlet Bakanı Ali Babacan ve IMF yetkililerinin eş zamanlı bir basın açıklaması yapacaklarını belirterek, sorularını yanıtsız bıraktı. 
     Maliye Bakanı, birkaç gün içinde bütçe gerçekleşmelerine ilişkin bir basın toplantısı düzenleyeceğini de bildirdi ve diğer sorulara orada yanıt vereceğini söyledi. 
     Bu arada Maliye Bakanlığı'nda IMF heyeti ile yapılan görüşmede, bütçe uygulamaları ve vergi politikaları başta olmak üzere çeşitli konuların masaya yatırıldığı öğrenildi. 
     Giorgianni başkanlığındaki heyet, dün başlayan Ankara temasları çerçevesinde Devlet Bakanı Ali Babacan ve Hazine Müsteşarı İbrahim Çanakcı ile de biraraya gelmişti. 
     IMF heyetinin, yeni Stand-by anlaşması 1. gözden geçirmesi çalışmasını gelecek hafta ortalarında tamamlayarak, Türkiye'den ayrılması bekleniyor. 
     
     ŞÖHRETLER MAÇI 
     Öte yandan görüşmenin ardından bir gazeteci, Maliye Bakanı Kemal Unakıtan'a, gazetesinin düzenlediği Şöhretler Karması Futbol maçı için davetiye verdi. 
     Maçta kimlerin oynayacağını soran Unakıtan'a, Sanayi ve Ticaret Bakanı Ali Coşkun'un da adının verilmesi üzerine Maliye Bakanı, ''Ali Coşkun seyirci olsa daha iyi. Ben ve Ali Coşkun, ancak seyirci olur'' şeklinde espri yaptı. 
     
</TEXT>
</DOC>
