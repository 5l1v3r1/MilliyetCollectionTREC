<DOC>
<DOCNO> 322518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko19.html </URL>
<DATE> 2005/03/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Arıoğlu, gelir idaresinde çalışanların yüreğine su serpti... 
</HEADLINE>
<TEXT>

     Gelirler Genel Müdür Vekili Osman Arıoğlu, Gelir İdaresinin Yeniden Yapılanması tasarısına yönelik tepkiler üzerine, çalışanlara ''Haklı taleplerde yanınızda olacağım. Telaşla, panikle hareket etmeyin, tahriğe kapılmayın'' çağrısında bulundu. 
     Arıoğlu, Gelirler Genel Müdürlüğü'nün internet sayfasında da yer alan ve ''Sevgili Meslektaşlarım'' diyerek başladığı duyuruda, halen TBMM gündeminde bulunan Gelir İdaresi tasarısında bazı eksiklikler bulunduğuna işaret etti. 
     Bunların Plan ve Bütçe Komisyonunda görüşülmesi aşamasında düzeltilmesi için Maliye Bakanı'nın bilgisi dahilinde gerekli önergeler hazırlandığını ifade eden Arıoğlu, bu önergelerde müdür yardımcısı ve şef kadrolarının yeniden ihdası, denetmenlikten geçen ve kamuda görev yapanların yeterlik sorunu, vergi dairesi müdürü, gelir müdürü, takdir komisyonu başkanı ve devlet gelir uzmanlarının da grup başkanlığı ve grup müdürlüklerine atanması gibi konulara yer verildiğini bildirdi. 
     
     ÇALIŞANLARIMIZIN HAKLARI KORUNUYOR 

     Tasarı ile belirtilen konular dışında, herhangi bir personel veya personel grubu kadrolarının iptali veya azaltılması durumunun söz konusu olmadığını belirten Arıoğlu, sadece fiili kadro durumuna göre bazı ihtiyaç fazlası ve fiilen boş olan kadroların iptaline gidildiğini vurguladı. Arıoğlu, böylece fiilen dolu kadrolarda bulunan tüm çalışanların haklarının korunduğunu ifade etti. 
     ''Genel Müdürünüz olarak, tüm gelir idaresi çalışanlarının haklı taleplerinde bugüne kadar olduğu gibi, bugünden sonrada yanınızda olacağımızdan kimsenin şüphesi olmasın'' diyen Osman Arıoğlu, duyuruda daha sonra şu görüşlere yer verdi 
     ''Meseleleri, Maliye Bakanlığı personeli ve yöneticilerinin vakar ve ağır başlılığı ile görev anlayışına uygun olarak çözme yolunu denemeliyiz. Bugüne kadar çalışanlarımızın gerek talepte bulunan temsilcileri, gerekse bizzat kendileri ile ben ve çalışma arkadaşlarım sürekli diyalog içerisinde olduk. Bundan sonra da aynı anlayışla devam etme kararlığı içerisindeyiz. 
     Bu nedenle hiç bir çalışanımızın telaşla, panikle hareket etmemesi, bu konularda doğal olarak yapılabilecek tahriklere kapılmamaları, sorunları öncelikle kendi üst yöneticilerine gitmek suretiyle çözme yoluna gitmeleri konusunu önemle rica ediyorum.'' 
     
</TEXT>
</DOC>
