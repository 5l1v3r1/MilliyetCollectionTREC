<DOC>
<DOCNO> 339740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/siyaset/siy07.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'İhtilal' sözü Meclisi karıştırdı 
</HEADLINE>
<TEXT>


ANKARA Milliyet 


TBMM Genel Kurulu'nda dün CHP'nin, Dışişleri Bakanı Abdullah Gül'ün dokunulmazlığına ilişkin Karma Komisyon Raporu'nun öne alınması önerisi görüşülürken, "ihtilal" tartışması yaşandı. 
Söz alan DYP Denizli Milletvekili Ümmet Kandoğan, son günlerde anayasal kurumlar arasında yaşanan tartışmalarla Türkiye'nin gerçek gündeminden uzaklaştığını, erken seçimin tartışılmaya başlandığını belirterek, "Televizyonlarda, gazetelerde ihtilal konuşuluyor. Bunlar suni gündem. Türkiye'nin gerçek gündemi değil" dedi. Kandoğan'ın sözlerine tepki gösteren TBMM Başkan Vekili Nevzat Pakdil ise, "Burası Meclis kürsüsü. Türkiye'nin gündeminde böyle bir şey yok, olamaz da" diye konuştu. 

'Dehşetle izledim' 
Kandoğan'a en sert tepki ise AKP Grup Başkan Vekili Eyüp Fatsa'dan geldi. Kandoğan'ın konuşmasını "dehşetle" izlediğini belirten Fatsa, "Seçilmiş, halkın iradesini temsil eden bir milletvekilinin bu kürsüden 'ihtilali' zikretmesini üzüntüyle karşıladım. Sayın Kandoğan bundan bahsedenler sizin siyasi geçmişinizin babasıdır" şeklinde konuştu. CHP Grup Başkan Vekili Haluk Koç da, Meclis kürsüsünden demokrasi dışı kavramları çağrıştıracak tartışmalar yapılmasını üzüntü ile karşıladığını ifade etti. 


</TEXT>
</DOC>
