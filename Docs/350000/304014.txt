<DOC>
<DOCNO> 304014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko16.html </URL>
<DATE> 2005/01/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Memura derece müjdesi... Yetim aylıkları da yeniden düzenleniyor... 
</HEADLINE>
<TEXT>

     Hükümet, 1 milyon dolayındaki devlet memuruna 1 derece artışı veriyor. Bir sosyal güvenlik kuruluşundan maaş alanlara, ayrıca yetim aylığı bağlanması uygulamasına ise son veriliyor. 
     Edinilen bilgiye göre, 657 Sayılı Devlet Memurları Kanunu'nda değişiklik yapan yasa taslağına ilişkin çalışmalar tamamlandı. 
     Önümüzdeki günlerde TBMM'ye sunulması planlanan 40 maddelik düzenlemeyle, 1991 yılından sonra işbaşı yapan devlet memurlarının, bulundukları derecelerden 1 üst dereceye çıkması sağlanıyor. 
     Taslakta, bu durumdaki devlet memurlarına, 15 Şubat 2005 tarihinden itibaren 1 derece verilmesi öngörülürken, hükümetin buna ilişkin Kanunun kısa sürede çıkarılması halinde, derece yükseltme işlemini 15 Ocak'a çekebileceği belirtiliyor. 
     Derece artışı, konsolide bütçeli kuruluşlar ile KİT ve belediyelerde 1991 sonrası işe başlayan 1 milyon dolayında devlet memurunu ilgilendiriyor. 
     1 milyon devlet memuruna 1 derece verilmesi ile ortaya çıkacak maaş artışının bütçeye yıllık faturası da 200 ile 250 trilyon lira arasında hesaplanıyor. Bunun 25 ile 50 trilyon lira arasındaki bölümünün KİT'ler ve belediyelerden kaynaklanacağı ifade ediliyor. 
     
     YETİM AYLIKLARINA YENİ DÜZEN 

     Bu arada aynı taslakta yeralan bir başka düzenlemeyle, yetim aylığı bağlanmasına ilişkin esaslarda değişikliğe gidiliyor ve herhangi bir sosyal güvenlik kuruluşundan emekli olanlar ile dul aylığı alanlara, ayrıca yetim aylığı bağlanması uygulaması son buluyor. 
     SSK, Bağ-Kur, Emekli Sandığı ve Bankaların Sandıklarından yaşlılık ya da dul ve yetim aylığı alanların kazanılmış haklarını saklı tutan düzenleme, halen bu durumda olanların bundan sonra da yetim aylığı almaya devam etmesini hükme bağlıyor. 
     Taslağa göre, yeni Kanunun yürürlüğe girmesinden sonra kendisi emekli ya da dul aylığı alırken, bir de ölen anne ve babasından yetim aylığı bağlanabilecek kişiler, artık yetim aylığını alamayacak. 
     Ancak bağlanacak yaşlılık aylığı, diğer aylıktan daha düşükse, hak sahibi bundan vazgeçebilecek. Bu kişinin talepte bulunması halinde, yaşlılık aylığı yerine kendisine daha yüksek olan yetim aylığı bağlanabilcek. 
     Getirilen yeni sistem, örneklerle şöyle uygulanacak. 
     -Bir ev kadını, eşi vefat ettiği için SSK'dan dul aylığı alıyor. Daha sonra Emekli Sandığı'ndan emekli aylığı alan babasını da kaybediyor. Mevcut sistemde, bu kişiye eşinin dul aylığının yanı sıra babasından yetim aylığı da bağlanıyor. Yeni sistemde, iki kuruluştan birden aylık alınamayacak. Ancak babadan bağlanacak yetim aylığı daha yüksek ise kişi, eşinin dul aylığından feragat edip, babasının yetim aylığını alabilecek. 
     -Bekar bayan. Emekli Sandığı'ndan emekli olmuş. Bir süre sonra Bağ-Kur'dan emekli aylığı alan babasını kaybediyor. Mevcut sistemde babasından yetim aylığı bağlanıyor. Yeni Kanun çıktıktan sonra, artık bunu alamayacak. 
     
     İLGİLİ KANUNLARA TAŞIMA 

     2005 yılı Bütçe Kanunu'nda yer alan doğum ve çocuk yardımlarındaki artış da, taslak ile ilgili Kanununa taşınıyor. 
     Yine taslakta, istisnalar dışında herhangi bir sosyal güvenlik kurumundan emeklilik ya da yaşlılık aylığı alanların, belirlenen kurum ve kuruluşların kadrolarına açıktan atanamaması ve herhangi bir sosyal güvenlik kurumundan emeklilik veya yaşlılık aylığı alanların, bu aylıkları kesilmeksizin kamuda görev alamamasına ilişkin Bütçe hükmü de ilgili Kanuna alınıyor. 
     
</TEXT>
</DOC>
