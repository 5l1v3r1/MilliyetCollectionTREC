<DOC>
<DOCNO> 302102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun08.html </URL>
<DATE> 2004/12/30/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Tsunami, ilkel kabileleri yok etmiş olabilir... 
</HEADLINE>
<TEXT>

     Güney Asya ülkelerini vuran tsunami felaketinde, küçük adalarda yaşayan ve soyları zaten tehlikede olan birçok ilkel kabileyi de yok etmiş olabileceği belirtiliyor. 
     Amerikan MSNBC televizyonunun haberine göre antropologlar, kültürleri yok olmakla karşı karşıya bulunan bu adalardaki ilkel kabilelerin akıbetinden büyük endişe duyuyor. 
     Televizyona konuşan Dünya Yerli Çalışmaları Merkezi Başkanı Dr. Rudolph Ryser, ''Üç ya da dört yerli halkın tamamen ortadan kalkmış olabileceğine dair şüphelerim var'' dedi. 
     Bu yerli kabilelerin çoğunun yaşadığı küçük adaların, depremin merkez üssünün çok yakınında bulunan Sumatra ve Hindistan'ın doğu kıyıları civarında olduğunu söyleyen Dr. Ryser, söz konusu adalarda yerlilerin felaket anında sığınacakları yüksek noktaların da bulunmadığını kaydetti. 
     Bu adaların yerlerinde kalıp kalmadığı konusunda bile şüpheleri olduğunu söyleyen Dr. Ryser, bölgenin haritasının tsunami sonrasında tamamen değiştiğine dikkati çekti. 
     Bölgede bulunan Hindistan kontrolündeki Andaman ve Nicobar adalar zincirinde çok sayıda farklı ilkel kabilenin yaşadığı belirtilirken, bu kabilelerden Sentinellerin Kuzey Sentinel Adası'nda modern hayattan tamamen uzak bir şekilde hala avcılık ve toplayıcılıkla geçindikleri biliniyor. 
     Halen Taş Devri'nde yaşayan bu kabilenin neslinin zaten felaket öncesinde de tehlikede olduğunu ifade eden uzmanlar, yabancılara karşı düşmanca davranmaları yüzünden, nüfusu 100-200 civarında olduğu tahmin edilen kabilenin kültürü konusunda fazla bir şey bilinmediğini ifade ediyor. 
     Sentinellerin, Hintlilerden ziyade Afrikalılara benzeyen Andaman adalar zincirindeki yok olmakla yüz yüze olan zenci kabilelerden sadece biri olduğu belirtilirken, Nicobarese ve Şompenler gibi ilkel kabilelerin de bu adalarda yaşam mücadelesi verdiği kaydediliyor. 
     
</TEXT>
</DOC>
