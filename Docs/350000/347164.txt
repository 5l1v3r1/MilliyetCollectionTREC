<DOC>
<DOCNO> 347164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko34.html </URL>
<DATE> 2005/05/30/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Koç Holding'den Tariş açıklaması... 
</HEADLINE>
<TEXT>

     Koç Holding A.Ş., grup şirketlerinin, Tariş ile Tat Konserve A.Ş. ve Tariş tarafından rakı üretimi için kurulan Tariş Tat Alkollü İçkiler Sanayi ve Ticaret A.Ş.’deki ortaklık ilişkisi dışında herhangi bir ilişkisi bulunmadığını bildirdi. 
     Koç Holding’ten Borsa’ya gönderilen açıklamada, bazı basın organlarında, grup şirketlerinden Tat Konserve A.Ş. ile Tariş tarafından rakı üretimi için kurulmuş bulunan Tariş Tat Alkollü İçkiler Sanayi ve Ticaret A.Ş.’nin ürünlerini pazara sunmaya hazırlandığı, ancak grubun Tariş ile ilişkisinin bununla sınırlı olmadığı ve söylentilere göre Koç Grubu’nun yakında Tat’la bir grup şirketini daha birleştireceğine ilişkin bir haberin yer aldığı belirtildi. 
     Söz konusu haber metninde de belirtildiği üzere bu durumun söylentiden ibaret olup, gerçeği yansıtmadığı kaydedilen açıklamada, "Grubumuz şirketlerinin Tariş ile Tat Konserve A.Ş. ve Tariş tarafından rakı üretimi için kurulan Tariş Tat Alkollü İçkiler Sanayi ve Ticaret A.Ş.’deki ortaklık ilişkisi dışında herhangi bir ilişkisi bulunmamaktadır" denildi. 
     
</TEXT>
</DOC>
