<DOC>
<DOCNO> 323516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/dunya/axdun01.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şii - Kürt hükümet pazarlığı sonuçsuz 
</HEADLINE>
<TEXT>


DIŞ HABERLER SERVİSİ 


Irak'ın yeni hükümetini kurmak için Kürtler ve Şii ittifakı arasında yapılan görüşmelerin, ülkenin ilk seçilmiş parlamentosunun 16 Mart için öngörülen toplantısına üç gün kala sonuçsuz kaldığı bildirildi. Şii Birleşik Arap İttifakı'nın önde gelen üyelerinden Ahmet Çelebi'nin, ittifakın sağlanması için ülkenin kuzeyine yaptığı ziyaretten önceki gün eli boş döndüğü, iki tarafın yeni Irak hükümeti ile ilgili anlaşmaya varamadığı belirtildi. Anlaşmazlığın nedenleri açıklanmadı. 
Başarısızlığa rağmen, Kürt tarafı hükümet kurma görüşmelerinin parlamentonun açılmasından sonra yeniden başlayacağını belirtti. Kürt görüşmeci Fuad Masum yaptığı açıklamada, "Bağdat'a döneceğiz. Görüşmeler devam edecek. Üzerinde daha çok tartışma gerektiren bazı hususlar var" dedi. Mevcut hükümetin Kürt Başbakan Yardımcısı Berham Salih de, El Arabiya televizyonuna yaptığı açıklamada, "Şiiler başbakanlığı Sünnilere bırakırlarsa biz de devlet başkanlığını Şiilere bırakmayı kabul ederiz" dedi. 
27 milyon insanın yaşadığı Irak'ta, 3 milyonla nüfusun yüzde 11'ini oluşturan Kürtler petrol gelirlerindeki yüzde 17'lik paylarının yüzde 25'e çıkarılmasını ve Kerkük'ün Kürt bölgesine katılmasını istiyorlar. 



</TEXT>
</DOC>
