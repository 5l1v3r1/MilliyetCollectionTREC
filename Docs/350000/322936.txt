<DOC>
<DOCNO> 322936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonspo13.html </URL>
<DATE> 2005/03/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
NBA ligi'ne iki maçla devam edildi 
</HEADLINE>
<TEXT>

     ABD Profesyonel Basketbol Ligi'ne NBA 2 maçla devam edildi. 
     Doğu Konferansı Güneydoğu Grubu'nun lideri Miami Heat, sahasında ligin güçlü ekiplerinden Minnesota Timberwolves'ı 107-90 yenerek ligde üst üste 7. galibiyetini almayı başardı. 
     Ligde bu sezon şampiyonluğun en güçlü adaylarından biri olarak gösterilen Heat'te dev pivot Shaquille O'Neal, 33 sayı ve 13 ribauntla ''double double'' yaparak takımının en skorer oyuncusu oldu. 
     Dwyane Wade'nin 20 sayı attığı karşılaşmada, Eddie Jones, rakip potaya gönderdiği 15 sayıyla takımına galibiyeti getiren oyuncular arasında yer aldı. 
     Ligde normal sezon için 19 maçı kalan Miami Heat'in, konferansında en yakın rakibi Detroit Pistons'tan 8 galibiyet fazlası bulunuyor. 
     NBA'de çıktığı son 8 maçından 7'sini galibiyetle tamamlayan Minnesota Timberwolves'ta geçen yılın en değerli oyuncusu MVP Kevin Garnett, 22 sayı ve 19 ribauntla maçı tamamladı. 20 sayı atan Troy Hudson ve 16 sayıyla maçı tamamlayan Trenton Hassell'in çabaları galibiyet için yeterli olmadı. 
     
     KOBE BRYANT 36 SAYI ATTI, LAKERS 100-95 GALİP GELDİ 
     NBA Ligi'nin iki iddialı takımını karşı karşıya getiren maçta Los Angeles Lakers, Dallas Mavericks'i ünlü oyuncusu Kobe Bryant'ın iyi oyunuyla 100-95 yendi. 
     Lakers'ta Kobe Bryant, 36 sayı attığı karşılaşmada 9'da ribaunt alarak takımının en skorer oyuncusu oldu. 
     Lamar Odom'un 15 sayı, 14 ribaunt ve 7 asistlik performans sergilediği maçta Chucky Atkins 13 sayı attı ve galibiyete katkı sağladı. 
     Ligde 21. yenilgisini alan Dallas Mavericks'te 6 oyuncu çift haneli rakamlara ulaşırken, Alman forvet Dirk Nowitzki 25 sayı ve 11 ribauntla ''double-double'' yaptı. Josh Howard'ın 18 sayı ve 10 ribauntluk performansı galibiyet için yeterli olmadı. 
     Lige yarın yapılacak 6 maçla devam edilecek. 
     
</TEXT>
</DOC>
