<DOC>
<DOCNO> 349853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/bbas.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
4ever Efes 78-68 
</HEADLINE>
<TEXT>


Lacivert-Beyazlılar, Play-Off finalinde Beşiktaş'ı bir kez daha dize getirdi, üst üste 4., toplamda 12. kez şampiyonluk ipini göğüsledi 


Efes Pilsen, Beşiktaş'ı Play - Off final serisinin 4. maçında 78 - 68 yendi, 4 - 1'lik skorla 2004 - 2005 sezonunu şampiyonlukla noktaladı. 
Ligde son döneme damgasını vuran Lacivert - Beyazlılar, üst üste dördüncü, tarihinde ise 12. kez şampiyonluğa imza attı. 
İlk çeyrekte Efes, pota altında Ermal ve dışarıdan da Domercant ile skoru kontrolünde götürdü. Beşiktaş ise rakibinin savunmaya geri dönmekte gecikmesinden faydalandı, farkın açılmasına izin vermedi. İkinci periyotta 11.25'te Beşiktaş ilk kez öne geçti 19 - 22. Efes, boş dış atışlarda isabet bulamamasına karşın pota altında Kaya ve Prkacin ile devreyi 37 - 36 önde kapadı. 
Üçüncü çeyrekte rakibinin faul problemine girmesinden ve El Amin'in 24. dakikada sakatlanmasından da faydalanan Efes, sürekli pota altına indirdiği toplardan bulduğu sayılarla arayı açmaya başladı. Lacivert-Beyazlılar, son periyoda 57-49 önde girdi. 
Son çeyrekte de kontrolü elden bırakmayan Efes, Ender'in basketiyle 33. dakikada farkı 11 sayıya yükseltti 64 - 53 . Haluk ve Ellis'in üçlükleriyle güçlü rakibine direnmeye çalışan, 37.02'de Nedim'in serbest atışıyla skoru 70-66'ya getiren Beşiktaş'a Kaya ve Domercant ile cevap veren Efes, 78 - 68'lik skorla şampiyonluğa ulaştı. 

Alkışı hak ettiler 

KRİTİK HİDAYET TÜRKOĞLU 

Öncelikle ilk kutlama Efes'e... Zorlu ligde üst üste 4., toplamda 12. kez zirveye çıkarak, Türk basketbolunun en önemli lokomotifi olduklarını bir kez daha gösterdiler. 
Beşiktaş'ı da unutmamak lazım. Buraya gelene kadar inanılmaz bir rüzg r estirdiler. Gerek seyircisiyle, gerekse takım olarak oynadıkları basketbolla finali hak ettiklerini taraflı tarafsız herkese kabul ettirdiler. Takımın iki önemli silahı Varda'nın kadro dışı kalması, El Amin'in de sakatlanmasına rağmen cansiperane mücadele edip, gerektiğinde sorumluluk alabileceklerini ispatladılar. Disiplini hiçbir zaman bırakmadılar, en az Efes Pilsen kadar alkışı hak ettiklerini kanıtladılar. Hiçbir zaman onları yalnız bırakmayan seyircilerinin de gönüllerini almayı başardılar. Ama kısıtlı kadro, Varda'nın gidişi ve son maçta sakatlık problemleriyle karşılaşmaları büyük dezavantaj yarattı. Bu durum final serisinde hedefe ulaşmalarına engel oluşturdu. Ama taktir edilecek bir mücadele örneği sergilediler. İnşallah önümüzdeki yıllarda daha büyük yatırım yaparak potada hakimiyetlerini hissettirmeye devam ederler. 
Efes Pilsen ne kadar tecrübeli bir takım olduğunu, bu üstünlüğüyle nasıl maç kazanılacağını dün bir kez daha gösterdi. Özellikle ilk yarıda Varda'nın olmamasının da etkisiyle revahet sendromu yaşadılar. Ama ikinci yarıda toparlanıp, tutukluğu üzerlerinden atarak, maça ağırlıklarını koydular. Haklı bir şampiyonluk aldılar. 
Oktay Mahmuti ve ekibi gerçekten tüm tebrikleri hak ediyor. Mahmuti'nin sahneye koyduğu başarılı coachluk şampiyonluğu getirdi. Bu durum her türlü övgüye değer. Oyuncu değişiklikleri, seçimleri çok iyiydi. Tüm takımdan maksimum seviyede verim almasını bildi. Örneğin, sonradan oyuna giren Kaya'nın katkısı inanılmazdı. Bence bu serinin MVP'si oydu. O yüzden tüm Efes camiasını kutluyoruz. Şampiyonlukları hayırlı olsun. 

İkisine de tebrikler 
KRİTİK MEHMET OKUR 

Aslında maç başlamadan önce herkes Efes Pilsen'in galibiyete kolay ulaşacağını tahmin ediyordu. Çünkü Beşiktaş'ın en önemli oyuncularından Varda kadro dışı kalmış, 3 - 1 geriye düşdükten sonra da moraller bozulmuştu. 
Ama hiç de öyle olmadı. Beşiktaş, sonuna kadar mücadele etti, ama yaptıkları top kayıpları nedeniyle hedefe ulaşamadı. Üstelik 24. dakikada takımın yıldızı El Amin'i kaybetmelerine rağmen... 
Efes Pilsen, Varda'nın da yokluğunda özellikle pota altında büyük hakimiyet kurdu. Müthiş bir Play - Off serisi oynayan Kaya Peker dün de 27 sayı atıp galibiyette önemli rol oynadı. Efes'e geldikten sonra büyük gelişme gösteren Domercant da, yüksek bir yüzdeyle oynayıp attığı kritik üçlüklerle Beşiktaş'ın direncini kıran isim oldu. 

Abi hayat verdi 
Üçüncü maçta El Amin'i durdurup, hücuma da katkı yapan Mustafa Abi, dün de aynı performansı sergiledi. Amin'e yine göz açtırmayan Abi, iki de önemli üçlükle takımına hayat verdi. 
Sonuçta bu sezon rakibini toplam 5 kere yenen Efes Pilsen, haklı bir şampiyonluğa imza attı. Gerek Avrupa'da, gerekse Türkiye'de çok başarılı bir sezon geçiren Lacivert - Beyazlılar, arka arkaya 4. kez mutlu sona ulaştı. Eski takım arkadaşlarımı tebrik ediyorum. 
Beşiktaş ise finale gelerek zaten çok ama çok büyük bir başarıya imza attı. Finalde de hiçbir maçı kolay kaybetmedi. Efes'e oranla kadro zaafları olmasına rağmen, sonuna kadar şampiyonluk mücadelesi verdi. Dün de iki önemli eksiğine karşın maçı kazanma noktasına getirdi. Kesinlikle lige renk kattılar. Bütün Beşiktaş camiasını da gönülden kutluyorum. Sonuçta Efes Pilsen şampiyonluğu bileğinin hakkıyla kazandı, Beşiktaş ise kulüp takımları adına Türk basketbolunda yeni bir çığır açtı. 

Büyük sevinç 

Üst üste 4. şampiyonluğuna ulaşan Efes Pilsen büyük sevinç yaşadı. Beşiktaş maçının bitimiyle oyuncular birbirlerine sarılarak şampiyonluğun mutluluğunu paylaştı. Soyunma odasında teknik ekip ve basketbolcular, üzerinde "12. Şampiyonluk" yazan büyük bira şişeleriyle birbirlerini ıslattı. Başkan Tuncay Özilhan da soyunma odasına gelerek oyuncuları tebrik etti. Coach Oktay Mahmuti ise sezon başından itibaren farklı kulvarlarda başarılı maçlar çıkardıklarını dile getirerek, "En fazla çalışan ve çaba harcayan, oyuncular oldu. Onlar adına seviniyorum" dedi. 

El Amin'e izin yok 

Beşiktaş, bu sezon başarılı performansıyla göz dolduran basketbolcu El Amin'i bırakmak istemiyor. Sözleşmesi sezon sonunda bitecek olan ve Rusya, Yunanistan ile İsrail kulüplerinden teklifler alan ABD'li oyuncudan memnun olduklarını belirten Şube Kaptanı Şenol Demirağ, "Onu hiçbir yere gönderme taraftarı değiliz" dedi. Bu arada El Amin dünkü maçın üçüncü periyotunda bir pozisyon sırasında sakatlandı. Uzun süre buz tedavisi uygulanan tecrübeli oyuncu, son çeyrekte kkendini denedi, ancak sakatlığı izin vermeyince yine kenara geçti. 

İstatistik 
EFES PİLSEN OYUNCU TS 2S 3S SA R 7 Ermal 9 4 5 - 1 2 4 8 Domercant 19 3 5 3 6 4 6 6 7 Mustafa 6 0 1 2 5 0 2 5 5 Nikolic - 0 1 - - - 7 Solomon 8 1 5 1 4 3 4 3 9 Kaya 27 10 12 - 7 9 10 7 Ender 5 2 3 0 2 1 2 2 6 Prkacin 4 2 7 - - 2 TOPLAM 78 22 39 6 17 16 25 32 

BEŞİKTAŞ OYUNCU TS 2S 3S SA R 6 El Amin 11 2 8 2 3 1 1 2 7 Bekir 11 4 5 0 4 3 3 4 7 Haluk 11 - 3 5 2 2 7 7 Erkan 11 4 6 1 1 - 5 6 Ellis 6 0 4 2 4 - 4 5 Murat 3 1 2 0 1 1 2 - 5 Nedim 3 1 4 - 1 2 3 5 Eren 2 0 2 - 2 2 4 7 Maher 8 0 1 2 5 2 2 1 4 Umutcan - - - - - TOPLAM 68 13 33 10 26 12 16 33 
1.PERİYOT 16 - 14 E.Pilsen , 2.PERİYOT 21 - 22 Beşiktaş , DEVRE 37 - 36 E.Pilsen , 3.PERİYOT 20 - 13 E.Pilsen , 4.PERİYOT 21 - 19 E.Pilsen , MAÇ SKORU 78 - 68 E.Pilsen , HAKEMLER Aytuğ Ekti, Rüştü Nuran, Erşan Kartal 


</TEXT>
</DOC>
