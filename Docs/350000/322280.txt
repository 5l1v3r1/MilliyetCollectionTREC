<DOC>
<DOCNO> 322280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur21.html </URL>
<DATE> 2005/03/09/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Anne karnındaki yediz bebeklerin sağlıkları iyi... 
</HEADLINE>
<TEXT>

     Aşılama yöntemiyle yediz bebeklere hamile kalan Sibel Deniz'in gebeliğinin, Nisan ayında İstanbul'da yapılacak Uluslararası Çoğul Gebelikler Kongresi'nde ele alınacağı bildirildi. 
     Ailenin tedavi gördüğü ve anne Sibel Deniz'in hamilelik seyrinin izlendiği Central Hospital tarafından yapılan yazılı açıklamada, Sibel Deniz'in halen yedizleri dünyaya getirme kararında ısrarlı olduğu belirtilerek, kendisine risklerin defalarca anlatıldığı hatırlatıldı. Kadın Hastalıkları ve Doğum Uzmanı Dr. Özer Gürbüz'ün, fetal redüksiyonun bebeklerden birkaçının anne karnından çıkarılması yapılabileceği en ideal zaman olan 12. haftanın son günü olan 8 Mart'ta, Türkiye Perinatoloji Derneği Başkanı ve Avrupa Perinatoloji Derneği Genel Sekreteri Prof. Dr. Cihat Şen ile görüştüğü kaydedilen açıklamada, şu ifadelere yer verildi 
     ''Ayrıntılı ultrason eşliğinde yedi fetus tek tek incelenerek değerlendirilmiştir. Halen tüm fetuslar 12 haftayla uyumlu ve sağlıklı gelişmesini sürdürmektedir. Bebeklerde herhangi bir anomali tespit edilmemiştir. Fakat tüm riskler hakkında Deniz çifti tekrar bilgilendirilmiştir. Sonuç olarak Sibel Deniz yedizleri doğurmaya kararlıdır. Ancak yapılan son toplantıdan sonra Sibel Deniz'e 10 Nisan 2005 tarihine kadar süre verilmiştir. Bu tarihte İstanbul'da Uluslararası Çoğul Gebelikler Kongresi yapılacaktır. Tüm dünyadan kongreye katılacak bilim adamlarının Sibel Deniz'i ve yediz gebeliğini değerlendireceği ortak toplantı düzenlenecektir. Böylece Türkiye'nin yedizleri uluslararası platforma taşınacak ve ortak karar 11 Nisan'da basın toplantısıyla açıklanacaktır.'' Sibel Deniz'e, isterse 11 Nisan gününde de fetal redüksiyon yapılabileceği kaydedilen açıklamada, annenin sağlığı açısından bu tarihe kadar basınla görüşmemesi gerektiği belirtildi. 
     Baba Hüseyin Deniz, eşinin sağlık durumunun iyi olduğunu, bol bol dinlendiğini belirterek, ''Başlarda fazla bir şey yiyemiyordu. Artık bu da düzeldi. İnşallah her şey iyi gider'' dedi. 
     
</TEXT>
</DOC>
