<DOC>
<DOCNO> 330444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo07.html </URL>
<DATE> 2005/04/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Penaltı Beşiktaş'tan sorulur... 
</HEADLINE>
<TEXT>

     Birinci Süper Futbol Ligi'nde 26 hafta geride kalırken, hakemler şu ana dek 106 kez penaltı noktasını gösterdi ve verilen penaltılardan 78'i filelerle buluştu. 
     Ligde geride kalan 26 hafta boyunca lehine en çok penaltı verilen takım 10 penaltıyla Beşiktaş olurken, siyah-beyazlıların aleyhine de 9 penaltı düdüğü çalındı. 
     Beşiktaş, kazandığı 10 penaltıdan 8'ini gole çevirirken, aleyhine verilen penaltılardan da 8'i filelerle buluştu. 
     Aleyhine en çok penaltı kararı verilen ekip 12 ile ligin alt sıralarından kurtulma mücadelesi veren Sakaryaspor oldu. Yeşil-siyahlılar aleyhine verilen 12 penaltıdan 11'i ağlarla buluştu. Sakaryaspor, kazandığı 9 penaltıdan ise ancak 6'sını gol yapabildi. 
     Lehine en az penaltı düdüğü çalınan ekip, 2 penaltı kararıyla Çaykur Rizespor oldu. Çaykur Rizespor bunları golle sonuçlandırırken, aleyhine verilen 7 penaltıdan ise 4'ü gol oldu. 
     Aleyhine en az penaltı kararı verilen ekipler ise 3'er kezle Galatasaray, Fenerbahçe ve İstanbulspor takımları oldu. 
     Galatasaray, kazandığı 5 penaltıdan 4'ünü gol yaparken, Fenerbahçe ise lehine verilen 8 penaltıdan 7'sinde mutlu sona ulaştı. İstanbulspor ise kazandığı 4 penaltıdan 3'ünü golle sonuçlandırdı. 
     Konyaspor ile Diyarbakırspor'un istatistiklerinde ise eşitlik var. Konyaspor'un lehine ve aleyhine 8 ve Diyarbakırspor'un ise lehine ve aleyhine 7 penaltı düdüğü çalındı. 
     Bu arada 26 hafta boyunca penaltıdan en fazla gol atan futbolcu da kullandığı 6 atıştan 5'ini gole çeviren Beşiktaş'ın Norveçli oyuncusu Carew oldu. 
     
</TEXT>
</DOC>
