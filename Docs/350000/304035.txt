<DOC>
<DOCNO> 304035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko37.html </URL>
<DATE> 2005/01/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kızılay Başkanı Kesimhaneleri araştırıyoruz, kurban bağışı alabiliriz 
</HEADLINE>
<TEXT>

     Türkiye Kızılay Derneği Başkanı Talat Yılmaz, Güney Asya'daki deprem ve tsunami felaketinden en çok etkilenen yerleşim birimlerinden biri olan Endonezya'nın Aceh bölgesinde kesimhanelerin araştırıldığını belirterek, ''Dağıtım işini de yapabilirsek orada ihtiyacı olan insanlara dağıtmak üzere Türk halkından kurban bağışlarını alabileceğiz'' dedi. 
     Yılmaz, ''Asya Ağlıyor Yüzyılın Felaketine Yardım Elini Uzat'' kampanyası için Türkiye İhracatçılar Meclisi ile imzalanan işbirliği protokolü töreninde yaptığı konuşmada, dünyanın küreselleşmesiyle komşuluk kavramının da küresel hale geldiğine işaret etti. 
     1999 depreminde Türkiye'ye uzatılan elleri unutmadıklarını belirten Yılmaz, şunları söyledi 
     ''Çeşitli sebeplerle uzun yıllardır gergin halde yaşayan Türk ve Yunan toplumları afetteki yardım dolayısıyla birbirlerine yaklaştılar, kaynaştılar. 17 Aralık 2004'deki zirvede bize kolaylık temin etmek için gayret ettiler. Afetler meydana gelebilir ama aynı zamanda burada kalıcı dostluklar da olabilir. Dünyada sözsahibi olma yolunda istikrarlı adım atan 70 milyonluk Türkiye devleti böyle afetlerde lider tabelada önemli yer işgal etmiyorsa, sınıfta kalır, küme düşer.'' Kızılay olarak bu afeti duydukları andan itibaren çalışmalara başladıklarını, ekipler göndererek bölgede neler yapılabileceği konusunda yerel kaynaklarla görüşmelerde bulunduklarını anlatan Yılmaz, ''Bize gösterilen yerleşim birimlerinde üs kurup oranın ihtiyaçlarını karşılamak üzere bir planlama yaptık'' dedi. 
     
     KIZILAY EKİBİ BUGÜN ACEH'DE OLACAK 

     Talat Yılmaz, Kızılay'dan bir ekibin bugün Aceh'de olacağını, ilk yardım malzemelerinin de yarın ulaştırılacağını bildirdi. 
     Kızılay'ın üzerindeki olumsuz havanın artık kırılması gerektiğini, Kızılay'ın yeni yönetiminin dürüst, şeffaf, hesap verebilir bir yönetim olduğunu ifade eden Yılmaz, toplanan yardımların her gramının, her kuruşunun nereye harcandığının hesabını Kızılay'ın vereceğini, bu konuda TİM'in de denetim görevi yapacağını söyledi. 
     TİM'in verdiği desteğin diğer sivil toplum kuruluşlarına da örnek olmasını dileyen Yılmaz, TİM'le beraber yardımın büyümesi için değişik faaliyetler planladıklarını bildirdi. 
     Aceh bölgesinde kurban kesim işi yapıp Türkiye'de kurban kesecek insanların bağışlarını alabileceklerini aktaran Yılmaz, ''Şimdi kesimhaneler araştırılıyor. Dağıtım işini de yapabilirsek orada ihtiyacı olan insanlara dağıtmak üzere Türk halkından kurban bağışlarını alabileceğiz'' dedi. 
     Talat Yılmaz, insanların ''bir gün sigara içmeyeceğim'', ''bir gün sinemaya gitmeyeceğim'', ''bir gün sandviç yemeyeceğim'' deyip, bunların bedelini Asya'daki felaketzedelere göndermesini istedi. 
     
     ''İŞ ALEMİ DE BİRAZCIK KALEMLERİNİ OYNATSIN'' 

     Yılmaz, sorular üzerine de, iş aleminin de yardımda üst sıralarda yer alması için birazcık kalemlerini ve ellerini oynatması gerektiğini belirtti. 
     Kampanyanın duyurulması için medyaya da önemli görevler düştüğünü belirten Yılmaz, ''Sanat ve spor dünyasını da göreve davet etmemiz lazım. Schumacher, Beckham o insanlara yardım ediyor, Türkiye'nin de sanatçıları, sporcuları, yazarları, çizerleri var. Onlar da kampanyada aktif rol almalı, bizim yanımızda bulunmalılar'' dedi. 
     Yılmaz, sporcuların nakit, kulüp yöneticilerinin de şirketlerinden kurumsal ayni yardım yapabileceklerini kaydetti. 
     Bu arada, Kızılay'ın başlattığı kampanyaya bugüne kadar 10 bin vatandaşın destek verdiği ve bağışların 1.5 milyon YTL'ye yaklaştığı bildirildi. 

     
</TEXT>
</DOC>
