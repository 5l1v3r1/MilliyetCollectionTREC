<DOC>
<DOCNO> 348806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/axspo01.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kazanır 
</HEADLINE>
<TEXT>


Ersun Yanal'a istatistik ve analizleriyle katkıda bulunan Nadir Arıkan, maçın bol gollü ve millilerimizin lehine sonuçlanacağını ileri sürdü, özellikle Yıldıray'ın yorulacağını söyledi 


Milli Takımlar Teknik Direktörü Ersun Yanal'a istatistik ve analiz desteği veren Nadir Arıkan, bugün oynanacak Türkiye - Yunanistan maçı için tahminlerde bulundu. Arıkan, ilk maçtaki golsüz beraberliğin aksine, İnönü Stadı'nda gollü ve Türkiye lehine bir sonuç çıkacağını ileri sürdü. 
Arıkan, şunları söyledi "Türkiye, rakibi daha ileride baskılayan, bir an önce gole ulaşmak amacıyla hızlı hücum eden bir görüntü sergileyecektir. Rakibimiz ise uzun boylu forvetleriyle, yüksek toplardan pozisyon yaratmaya çalışacaktır." 
İlk karşılaşmada Gökdeniz ve Servet'in 4, Emre ve Okan'ın 3'er kez bireysel preslerle top kazandığını kaydeden Nadir Arıkan, "Bu maçta da top kazanma, takımımız için çok önemli olacaktır. Ancak daha da önemlisi, kazandığımız topların Yıldıray, Emre ve Gökdeniz gibi kaleye dikine gidebilen oyuncularla değerlendirilmesidir. Ben bu karşılaşmada Emre ve Gökdeniz'in yanısıra, ilk maçta kadromuzda yer almayan Yıldıray'a çok iş düşeceğini düşünüyorum" dedi. 
İstatistik uzmanı Arıkan, rakip hakkında da şu yorumu yaptı "Charisteas ve Vryszas'ın birbirlerine indirdikleri kafa topları, rakiplere zor anlar yaşatıyor. Bu bağlantıyı kesmemiz, özellikle kanatlardan top getiren Yannakopoullos ile Seitaridis'e dikkat etmemiz gerekiyor." 

'Bizsiz Dünya Kupası olmaz' 

Alman Ligi'nde Hertha Berlin'de Türkiye'yi en iyi şekilde temsil eden Yıldıray Baştürk, Türkiye'siz bir Dünya Şampiyonası'nın düşünülemeyeceğini belirtti. Berlin'de yayınlanan BZ gazetesine konuşan milli futbolcu, "Yunanistan maçını mutlaka kazanmalıyız" dedi. 
Yunanistan Milli Takımı'nın görüntüde iyi futbol oynamadığını, ancak sağlam bir savunmaya sahip olduğunu ve tehlikeli kontraataklar yaptığını ifade eden Yıldıray, maçın başından itibaren baskılı oynayacaklarını belirtti. Tecrübeli yıldız, kritik karşılaşmayı ilk 10 dakika içinde belirlemeye çalışmak gibi bir hataya düşmeyeceklerini de kaydetti. 
Rakip takımın Teknik Direktörü Otto Rehhagel'i taktir ettiğini vurgulayan milli oyuncu, muhabirin, Alman hocanın Türk Milli Takımı için uygun olup olmadığı biçimindeki soruya ise, "Bu konuda yorum yapamam" yanıtını verdi. 

Rakamlarla Milli Takım 

Bileğimiz bükülmedi 
Yunanistan ile bugüne kadar altı kez karşı karşıya gelen millilerimiz, rakibine karşı hiç yenilmedi. 6 maçın beşini kazanan Türkiye, sahasında oynadığı iki karşılaşmayı da galip kapamayı başardı. Ay - Yıldızlılar, Dünya Kupası elemelerinde deplasmanda oynadığı rakibiyle golsüz berabere kalmıştı. 

409. randevu 
Türkiye, bugün 409. milli maçına çıkacak. Bugüne kadar oynanan 408 karşılaşmada 138 galibiyet elde eden Ay - Yıldızlılar, 93 beraberlik, 177 yenilgi gördü. Dünya Kupası elemelerinde 91 maça çıkan ekibimiz, 30 galibiyete karşılık 46 yenilgi aldı. 

Yanal 14. sınavında 
Türk Milli Takımı'nın başında bugün 14. sınavına çıkacak olan Ersun Yanal, Ay - Yıldızlı ekiple 7 galibiyet, üç yenilgi görürken, üç karşılaşma da berabere sonuçlandı. Milliler, Yanal dönemindeki 7 resmi karşılaşmada sadece bir mağlubiyet aldı. 

Sarı alarm 
Yunanistan karşısında bugün zorlu bir maça çıkacak olan Milli Takımımız'da beş futbolcu ceza sınırında bulunuyor. Emre, Fatih, Rüştü, Koray ve Tolga, bugün sarı kart görürse Kazakistan karşısında cezalı duruma düşecek. 

Haziranda güldük 
Haziran aylarında 30'u resmi toplam 52 maçta sahaya çıkan millilerimiz, bu karşılaşmaların 24'ünden galibiyetle ayrılırken, 18 yenilgi gördü. 5 kıtadan 36 ülkeyle karşılaşan Ay - Yıldızlılar, 82 gol atıp, 70 golü de kalesinde buldu. 


</TEXT>
</DOC>
