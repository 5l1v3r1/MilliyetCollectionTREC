<DOC>
<DOCNO> 331940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun24.html </URL>
<DATE> 2005/04/10/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Milano Kardinali Tettamanzi Papalık için en kuvvetli aday 
</HEADLINE>
<TEXT>

     İtalya'nın Milano kenti Kardinali Dionigi Tettamanzi'nin ismi çok fazla duyulmasa da Papa 2. Jean Paul'un ardılı olacak adaylar arasında önde geldiği belirtiliyor. 
     Amerikan gazetelerinden yer alan haberlerde, yeni Papa'nın seçimi için kardinaller meclisinin 18 Nisan'da başlayacak toplantısı öncesinde sızan bilgilere göre, 18. Papa'ya benzeyen ve Papa 2. Jean Paul gibi düşünen Milano Kardinali Tettamanzi'nin en kuvvetli aday olduğu belirtiliyor. 
     Kardinal Tettamanzi, her ne kadar bahis oyunlarına karşı olsa da yeni Papa'nın kim olacağı konusunda oynanan bahislerde ilk sırada geliyor. 
     Ülkesi dışında fazla tanınmamasına karşın Milano kentinde çok popüler olan 71 yaşındaki Tettamanzi'nin hem muhafazakarlara, hem de ilericilere yakın, en önemlisi Papa 2. Jean Paul'un favorisi olduğu belirtiliyor. 
     Kalabalık halk gruplarıyla birlikte olmayı seven Kardinal Tettamanzi'nin 2003 yılında Milano'daki Monza Formula 1 yarış pistini ziyaret ederek, yarışçılar, mekanik görevliler ve yarışseverlerle sohbet etmesi, hatta İtalyan pilot Ivan Capelli'nin kırmızı Mercedes yarış arabasının bir süre direksiyonuna geçmesi, halk arasında da sevildiğinin göstergesi olarak kabul ediliyor. 
     5 yaşında rahip olmaya karar veren Tettamanzi'nin 11 yaşında bu rüyasını gerçekleştirmek için ilk adımı atarak kiliseye kabul edildiği belirtiliyor. 
     Kardinal Tettamanzi'nin de Papa 2. Jean Paul gibi kilise doktrini konusunda muhafazakar, eşcinselliğe, kök hücre araştırmaları ve kürtaja şiddetle karşı, ancak sosyal adalet konusunda liberal fikirlere sahip olduğu ifade ediliyor. 
     
     SEÇMEN KARDİNALLER, YENİ PAPA'YI BELİRLEYECEK 
     Kardinaller kurulu daha önceki toplantılarında, kardinallerin Papa seçimi için 18 Nisan'da biraraya gelmelerini kararlaştırmıştı. 
     Vatikan yasaları, Papalık seçiminde oy verebilme hakkını, seçim toplantısının başlangıç tarihi itibariyle 80 yaşını doldurmamış kardinallerle sınırlı tutuyor. 
     Buna göre, seçmen kardinallerin sayısının 117 olması gerekecek. 
     Geleneğe göre, seçmen kardinaller 18 Nisan'da Vatikan müzeleri içindeki Sixtus Şapeli'ne kapanacaklar. 
     Kardinaller, yeni Papa'yı seçene dek, dışarıyla telefon, elektronik posta gibi araçlarla da olsa hiçbir şekilde iletişim kuramayacaklar. 
     Kardinallerin, hayati tehlike durumu hariç, Papalık seçimi tamamlanmadan toplantı mekanından dışarı çıkmalarına da izin verilmiyor. 
     Yüzyıllardır süren kardinallerin içeri kilitlenmesi geleneği, Papalık seçiminin Latince'de ''konklave'' anahtarla kilitlenmiş diye adlandırılmasının da ana sebebi. 
     Bu sözcük, Katolik Kilisesi'ne ait belgelerde hem Papalık seçimini, hem de seçimin yapıldığı mekanı imlemek için kullanılıyor. 
     Papalık makamının Vatikan'a taşındığı dönemden bu yana da Papalık seçimi, duvarları ve tavanı Michelangelo'nun fresk ve resimleriyle süslü Sixtus Şapeli'nde yapılıyor. 
     
</TEXT>
</DOC>
