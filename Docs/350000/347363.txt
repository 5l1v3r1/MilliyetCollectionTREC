<DOC>
<DOCNO> 347363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/spo10.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Vay be Enke'ye bak 
</HEADLINE>
<TEXT>


Fenerbahçe'nin iki sezon önce sadece 90 dakika tahammül edebildiği Hannover'de forma giyen 28 yaşındaki deneyimli file bekçisi, Almanya'da yılın kalecisi seçildi. Enke Kahn, Butt ve Rost gibi ünlü isimleri de geride bıraktı 


Sarı-Lacivertli camianın bir maçta ipe gönderdiği Robert Enke, kendine şans vermeden harcayanlara en güzel cevabı performansıyla verdi. 2003-2004 sezonun ilk maçında Fenerbahçe'nin İstanbulspor'a 3-0 yenildiği maç sonrası şok mağlubiyetin tüm faturasının kesildiği 28 yaşındaki file bekçisi apar topar ülkesine gönderilmişti. Türkiye'den ayrıldıktan sonra İspanya 2. Lig takımlarından Tenerife'ye giden Robert Enke burada da başarılı performansıyla alkış almıştı. Ardından bu sezon başında Hannover'e transfer olan deneyimli file bekçisi 34 maçın hepsinde görev alıp, kalesinde 36 gol gördü. Kicker dergisinin, 1. Lig'de görev alan 232 futbolcu arasında yaptığı ankette oyların büyük bölümünü alan Enke, 'Yılın kalecisi' unvanını ele geçirdi. 

Marcelinho farkı 
Hertha Berlin'de milli oyuncumuz Yıldıray Baştürk ile birlikte forma giyen Marcelinho da Bundesliga'da 'Yılın futbolcusu' seçildi. 18 gol atan Brezilyalı yıldız, oyların yüzde 35.4'lük bölümünü aldı. Marcelinho'yu yüzde 14.8'lik oranla Bayern Münih'in süperstarı Michael Ballack takip etti. Bayern'i şampiyonluğa taşıyan Felix Magath ise 'Yılın teknik direktörü' ödülünün sahibi oldu. 



</TEXT>
</DOC>
