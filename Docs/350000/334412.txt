<DOC>
<DOCNO> 334412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun38.html </URL>
<DATE> 2005/04/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Fransa'da polis şiddeti artıyor... 
</HEADLINE>
<TEXT>

     Fransa'da polise yönelik şiddet ve kötü muamele şikayetlerinin 2004 yılında önemli ölçüde arttığı bildirildi. 
     Fransa'da güvenlik alanında meslek ahlakıyla ilgili araştırma yapan bağımsız bir komisyon CNCD tarafından yayımlanan raporda, ''ülkede özellikle yabancıların polisin ırkçı şiddetine daha fazla maruz kaldıkları'' belirtildi. 
     ''Polisin uyguladığı kötü muameleye ilişkin şikayetlerin bir önceki yıla oranla yüzde 9,5 oranında arttığı'' ifade edilen raporda, 2004 yılında polis aleyhine 524 davanın açıldığı belirtildi. 
     Polisin uyguladığı şiddete ilişkin ayrıntılara yer verilen raporda, bir Türk göçmeninin polis tarafından sopayla dövülmesi ve ırkçı hakarete maruz kalması örnek gösterildi. 
     Raporda, özellikle banliyölerde yaşayan Kuzey Afrika kökenli gençlerin polis şiddetine sık sık hedef oldukları bildirildi. 
     Uluslararası Af Örgütü, kötü muamele ve şiddet uygulayan polislere gereken cezanın verilmediği gerekçesiyle Fransa'yı eleştirmişti. 
     
</TEXT>
</DOC>
