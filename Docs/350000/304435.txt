<DOC>
<DOCNO> 304435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur13.html </URL>
<DATE> 2005/01/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Mum ışığında ders çalışan üniversitelilerin evi yandı 
</HEADLINE>
<TEXT>

     Hüseyin TÜCCAR - Ercan VARDAR DHA 

      BURSA'da, faturayı ödeyemedikleri için elektrikleri kesilen üniversite öğrencisi 2 genç kız, mum ışığında ders çalışırken devrilen mum yüzünden ev yandı. Misafirliğe gelecek olan arkadaşlarını karşılamak için 4'üncü kattan aşağı inen üniversiteli kızlar, evlerinin alevler içinde kaldığını görünce şaşkına döndü. 
     Uludağ Üniversitesi Uluslararası İlişkiler Bölümü 3'üncü sınıf öğrencisi olan Bursalı Tahir Caddesi üzerindeki 6 katlı bir apartmanın 4'üncü katında kiracı olarak oturan 22 yaşındaki Nadire Aksoy ve 23 yaşındaki Seda Uysal, 70 milyon lira olan elektrik faturalarını 2 aydır ödeyemedi. 
     Yaklaşık 15 gün önce elektrikleri kesilen 2 genç kız, dün akşam saat 19.30 sıralarında mum yakarak ders çalışmaya başladı. Bir süre ders çalışan Aksoy ve Uysal, misafirliğe gelecek olan arkadaşlarını karşılamak için aşağı indi. Bu sırada devrilen mum, oturma odasındaki koltukların tutuşmasına neden oldu. 
     Alevler kısa sürede büyürken, oturdukları dairede yangın çıktığını gören üniversiteli kızlar, cep telefonlarından itfaiyeye haber verdi. Olay yerine gelen itfaiye ekipleri alevlere kısa sürede müdahale ederek yangını söndürdü. Binanın 3'üncü katında dumandan dolayı mahsur kalan 17 yaşındaki Uğur Mutlu, ekipler tarafından itfaiye merdiveniyle aşağıya indirilirken, aynı katta bulunan ve dumandan zehirlenen Ulviye Akaryılmaz ise, itfaiyeciler tarafından evinden çıkarıldı. 
     
</TEXT>
</DOC>
