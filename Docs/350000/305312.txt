<DOC>
<DOCNO> 305312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/spor/axspo01.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Juanfran Beşiktaş 
</HEADLINE>
<TEXT>


Bosque, İspanyol futbolcunun performansının, takımla paralellik gösterdiğini söyledi. Siyah - Beyazlı ekibin çalıştırıcısı, Ronaldo'ya da saygı duyduğunu, ancak takımın yararını düşünmek zorunda olduğunu ifade etti 

ORHAN YILDIRIM 


'Sıralama yalan söylemez' 
BEŞİKTAŞ Teknik Direktörü Vicente del Bosque, kamp yaptıkları Wow Kremlin Palace'da dün basın toplantısı yaptı, ilk yarıyı değerlendirip, gelecekle ilgili konuştu. Ligin ilk devresinde düzensiz bir görünüm sergilediklerini vurgulayan İspanyol hoca, "Puan durumu yalan söylemez. İlk yarıyı 5. sırada tamamladık. Demek ki bu kadarını hak ettik. Hiç hata yapmadığımızı söyleyecek kadar kendimi beğenmiş değilim, ama içim rahat. Çünkü sorun yaşamadık" dedi. 

'Kararlardan memnunum' 
VERDİĞİ kararlardan memnun olduğunu söyleyen Del Bosque, Juanfran'ın performansının, takımla paralel bir görüntü sergilediğini ifade etti. Bosque, "İlk maçlarda futbolcu gibi bile görünmüyordu. İyi maçlar da oynadı. Bulunduğu mevkiide İbrahim Akın, İbrahim Üzülmez ve Tümer'in olması, onun gereksiz olduğunu göstermez" diye konuştu. Ronaldo'yu da öven İspanyol hoca, ancak kulübün de kendi yararını düşünmek zorunda olduğunu belirtti. 

Fenerbahçe'ye gönderme 
TRANSFER konusunda net bir yanıt veremeyeceğini söyleyen Beşiktaş Teknik Direktörü, bu konuda Fenerbahçe'ye göndermede bulundu, "Biz Anelka'yı getiremiyoruz" dedi. Kendileri için en önemli olan konunun, mevcut kadroyu en iyi şekilde kullanmak olduğunu ifade eden İspanyol hoca şöyle devam etti "Hangi mevkiiye oyuncu alınabileceğini söylemem doğru olmaz. Takımıma karşı negatif göndermelerde bulunmuş olurum." 

Kartal'ın 2. sınavı 

SİYAH - Beyazlılar, Antalya'da katıldığı Efes Pilsen Cup'taki ikinci maçını bugün İsveç'in Malmö takımıyla oynayacak. Antalya Atatürk Stadı'ndaki mücadele saat 20.00'de başlayacak ve Star TV'den naklen yayınlanacak. İlk maçında Vitesse'yi 1-0 yenen Beşiktaş, bu karşılaşmayı da kazanması halinde finale yükselecek. 

John Carew konuşamadı 

Dur durak yok 
EFES Cup'ta Vitesse'yi mağlup eden Beşiktaş, Malmö maçı öncesinde dün tek antrenman yaptı. Siyah - Beyazlılar'da hafif sakatlığı bulunan Sergen ile Tayfun takımdan ayrı düz koşu, Emre Aşık da otelde kondisyon çalışması yaptı. Vitesse maçında ilk 11'de görev alanlar hafif bir idmanla çalışmayı tamamlarken, diğer futbolcular ise yarım sahada top kapma ve pas çalışması yaptı. 

Otelde olay 
CAREW'İN dün düzenleyeceği basın toplantısı da, oteldeki olay nedeniyle yapılamadı. Toplantı için otele basın mensupları, önce kapıdaki güvenlik görevlileriyle tartıştı. Korumanın bir gazeteciye tokat atmasıyla ortam daha da gerildi. Olay sonrasında basın mensupları durumu protesto edip, basın toplantısına gitmedi. Araya giren otel yetkililerinin talimatı üzerine güvenlik memuru özür diledi, kavga tatlıya bağlandı. 

CEO gibi hoca 

555 teknik adam katıldı 
FUTBOL Federasyonu Hasan Polat Uluslararası Teknik Direktör Semineri dün Antalya Topkapı Palas Oteli'nde başladı. Bugün tamamlanacak seminerde toplam 555 teknik adam yer alırken, Mustafa Denizli, Samet Aybaba, Ünal Karaman, Murat Aydın, Fatih Eser, Cem Pamiroğlu, Coşkun Süer, Cezmi Turan, Erdoğan Arıca ve Metin Tekin ise mazeret bildirerek toplantıya katılmadı. 

'Teknik bilgi yetmiyor' 
MİLLİ Takımlar Teknik Direktörü Ersun Yanal, UEFA'nın teknik direktörlerden kulüplerinin CEO'su gibi çalışmalarını istediğini ifade etti. Türk teknik direktörlerin buna göre hazırlanması gerektiğini vurgulayan Yanal, artık sadece teknik bilgilerin yeterli olmadığını, teknik adamların psikoloji, felsefe ve yönetim bilimi gibi konularda da eğitim alması gerektiğini belirtti. 




</TEXT>
</DOC>
