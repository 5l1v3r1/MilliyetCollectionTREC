<DOC>
<DOCNO> 338953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo39.html </URL>
<DATE> 2005/05/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ali Tandoğan Beşiktaş gibi büyük bir camiaya gittiğim için mutluyum 
</HEADLINE>
<TEXT>

     Gençlerbirliği’nin milli futbolcusu Ali Tandoğan, gelecek sezon Beşiktaş formasını giyeceğini söyledi. 
     Ali Tandoğan, Ankara Üniversitesi İletişim Fakültesinin 40. yılı dolayısıyla, başkentin Birinci Süper Ligdeki takımlarının oluşturduğu karma ile İletişim Fakültesi Öğretim Üyeleri arasında yapılan dostluk maçı öncesi yaptığı açıklamada, gelecek sezon için Beşiktaş ile her konuda anlaştığını ve gelecek hafta da siyah-beyazlı kulübe imza atacağını söyledi. 
     Ali Tandoğan, bu transferin kendisi için çok iyi olduğuna değinerek, "Beşiktaş gibi bir camiaya gitmekten onur duyuyorum. Rıza hoca tarafından istenmek de benim için ayrı bir sevinç kaynağı oldu" dedi. 
     Gençlerbirliği Kulübü Başkanı İlhan Cavcav da "İki kulüp anlaştık. Bizim sözümüz senettir. Rıza hocayla da görüştük ve Ali Tandoğan’ın sözünü verdik. Biz verdiğimiz sözde dururuz. 
     Gençlerbirliği Kulübü, futbolcularına her zaman en iyi şartları sunmuştur. Başka kulübe giden futbolcuların paralarını alamadığını duyuyoruz. Umarım Ali hem Beşiktaş’ta, hem de milli takımda başarılı olur" diye konuştu. 
     
</TEXT>
</DOC>
