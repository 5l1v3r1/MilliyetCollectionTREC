<DOC>
<DOCNO> 301875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko27.html </URL>
<DATE> 2004/12/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Garanti Bankası Genel Müdürü Sektör iyileşmeden nasibini aldı 
</HEADLINE>
<TEXT>

     Garanti Bankası Genel Müdür Yardımcısı Nafiz Karadere, ''2004 yılında ekonomide meydana gelen iyileşmeden bütün sektörler olduğu gibi, bankacılık sektörü de nasibini aldı'' dedi. 
     Karadere, Bursa'da gazetecilere yaptığı açıklamada, 2002 ve 2003 yıllarında yaşanan ekonomik krizin yaralarının sarılmasının ardından, 2004 yılının ''canlanma yılı'' olduğunu bildirdi. 
     Özellikle 2004'ün bankacılık sektörü açısından iyi bir yıl olduğunu kaydeden Karadere, '' Dolayısıyla, 2004 yılında ekonomide meydana gelen iyileşmeden bütün sektörler olduğu gibi, bankacılık sektörü de nasibini aldı. Gerek 17 Aralık'ta şekillenen güven ortamı, enflasyondaki istikrar ve siyasi istikrar 2005 yılını olumlu etkileyecektir. Biz, 2005 yılının daha iyi geçeceğini düşünüyoruz. Daha iyi bir yıl bekliyoruz'' diye konuştu. 
     Karadere, ''Bankacılık sektöründe yaşanan bu canlanma, sanayici ve işadamlarına kredi olarak dönebilecek mi '' şeklindeki bir soruyu ise şöyle yanıtladı 
     ''Bu dönmeye başlamıştı zaten. 2004 yılına bakacak olursanız, bankaların bilançolarının içinde kredilerin aldığı pay daha önceki yıllara oranla ciddi bir şekilde artmaya başlamıştı. Kriz döneminde bu pay yüzde 24-25'lik seviyelere düştü. Geçtiğimiz yıl yüzde 35'li seviyelere geldi. Avrupa standartları yüzde 65-70'tir. Türkiye bankacılık sektörü de, 2005'te yüzde 70'e gelecektir anlamında söylemiyorum ama, bu yolda ilerleyecektir. Dolayısıyla bankaların reel sektöre aktaracağı pay giderek artacaktır.'' Garanti Bankası'nın 2004 yılında hedeflediği birçok konuyu tamamladığını anlatan Karadere, bu çerçevede şube sayısını 392'ye çıkardıklarını ve kar hedeflerini de yükselttiklerini belirtti. 
     Karadere, 2005 yılında Garanti Bankası olarak özellikle KOBİ'ler konusunda yeni bir yapılanmaya gireceklerini, ürün ve hizmet yelpazesini genişleterek müşterinin hizmetine sunmaya devam edeceklerini ifade ederek, şube sayılarını 450'ye yakın bir seviyeye taşımayı hedeflediklerini sözlerine ekledi. 
     
</TEXT>
</DOC>
