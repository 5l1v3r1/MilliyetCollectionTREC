<DOC>
<DOCNO> 349638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun29.html </URL>
<DATE> 2005/06/07/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İsrail Hamas ile görüştü, İsrail çileden çıktı 
</HEADLINE>
<TEXT>

     İngiltere Dışişleri Bakanı Jack Straw, İngiliz diplomatların radikal İslamcı Filistin örgütü Hamas'ın siyasi kolunun temsilcileriyle görüştüğünü açıkladı. 
     İki günlük İsrail ve Filistin ziyaretine bugün başlayacak Straw, BBC radyosuna açıklamasında, alt düzeyde İngiliz diplomatik görevlilerinin Hamas'ın listesinden Batı Şeria ve Gazze'de belediye başkanı seçilen iki kişiyle görüştüğünü söyledi. 
     Bu görüşmelerin geçen Mart ayında ve bu ay başında olduğunu belirten Straw, Hamas liderliğiyle görüşmediklerini kaydetti. 
     İngiliz diplomatların, Batı Şeria'da Kalkiliye ve Gazze'de Reyr el Bala kasabalarını ziyaret ettiği ve yardım projeleri konusunda görüşmeler yaptığı belirtildi. 
     Straw, bu görüşmelerin her birinde İngiliz diplomatların Hamaslı belediye başkanlarına ''İngiltere'nin Hamas'ın şiddeti desteklediği sürece bir örgüt olarak görüşmeme tavrını ifade ettiğini'' kaydetti ve ''Hamas liderliğiyle görüşmüyoruz'' dedi. 
     İngiliz yasalarına göre, Hamas'ın askeri kolu terörist örgüt sayılıyor. 
     
     İSRAİL'İN TEPKİSİ 
     Bu arada, üst düzey bir İsrail yetkilisi, İngiltere'nin Hamas yetkilileriyle görüşmekle ''tehlikeli'' bir hata yaptığını ileri sürdü. 
     Straw'ın açıklamaları hakkında yorumu sorulan yetkili, Reuters'a, ''Hamas'ın siyasi ve askeri kanatları arasında bir fark yoktur'' dedi. 
     İsrailli yetkili, ''bu bir terörist örgüttür, nokta. Bunlar arasında herhangi bir ayrım yapmak çok tehlikelidir, çünkü bu örgütün bir bölümünü meşrulaştırıyorsunuz ama terörist faaliyetleri durdurmuyorsunuz anlamına gelir'' diye konuştu. 
     Straw, ziyareti sırasında İsrail Başbakanı Ariel Şaron ve Dışişleri Bakanı Silvan Şalom'un yanı sıra Filistin Devlet Başkanı Mahmud Abbas, Filistin Başbakanı Ahmed Kurey ve Dışişleri Bakanı Nasır el Kidva ile görüşecek. 
     
</TEXT>
</DOC>
