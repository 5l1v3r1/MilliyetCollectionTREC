<DOC>
<DOCNO> 306378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun05.html </URL>
<DATE> 2005/01/14/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Bush, seleflerin gerisinde kaldı... 
</HEADLINE>
<TEXT>

     ABD'de ikinci başkanlık dönemine girerken George Bush'un, seleflerinin gerisinde kaldığı ortaya çıktı. 
     PEW enstitüsünce yapılan kamuoyu araştırması, Bush'un saygınlığının, selefleri Bill Clnton, Ronald Reagan, Richard Nixon, Lyndon Johnson ve Dwight Eisenhower'dan düşük olduğunu ortaya koydu. 
     Araştırmaya göre, Bush'un politikalarından memnun olmayanların oranı yüzde 43. Bu, anılan selefleri arasındaki en yüksek memnuniyetsizlik oranı. Bush'un icraatını destekleyen Amerikalıların oranı yüzde 50. Bu, selefleriyle karşılaştırıldığında en düşük itibar anlamına geliyor. 
     Kamuoyu araştırmasına göre, Amerikalıların yüzde 32'si, Irak'ın en büyük endişe kaynağı olduğunu düşünüyor. Yüzde 49'luk kesim, 30 Ocak seçimlerinin, Irak'taki durumu değiştirmeyeceğine inanıyor. Irak'ta istikrar bekleyenlerin oranı sadece yüzde 29. 
     Aynı araştırma, Amerikalıların yüzde 51'inin, Irak'ın işgalinin iyi karar olduğunu, yüzde 44'ünün ise bunun tersini düşündüğünü gösterdi. 
     Araştırma, terörle mücadele konusunda da, Amerikan halkının yüzde 60'ının, teröristleri dışarıda kovalamaktansa ülke içinde gerekli önlemlerin alınmasından yana olduğunu ortaya çıkardı. 
     Bush, başkanlık koltuğuna 20 Ocak'ta yeniden oturacak. 
     
</TEXT>
</DOC>
