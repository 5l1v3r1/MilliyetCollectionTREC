<DOC>
<DOCNO> 321302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sontur09.html </URL>
<DATE> 2005/03/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Taciz skandalı 
</HEADLINE>
<TEXT>

     Erhan GÖGEM DHA 

      KIRIKKALE'nin Yahşihan İlçesi Yatılı İlköğretim Bölge Okulu'nda YİBO sınıf öğretmeni, okulda öğrenim gören 4 kız öğrenciyi taciz ettiği iddiasıyla tutuklandı. 
     Skandal, önceki gün 8'inci sınıf öğrencisi 14 yaşındaki B.C.'nin çok sayıda ağrı kesici hap içerek intihara teşebbüs etmesi sonucu ortaya çıktı. Kırıkkale Yüksek İhtisas Hastanesi'ne kaldırılan ve midesi yıkanan B.C., ifadesinde, sınıf öğretmeni 54 yaşındaki Süleyman Özcan'ın 2 yıldan bu yana tacizine uğradığını iddia ederek, bu nedenle ölmek istediğini söylemesi üzerine jandarma ekipleri harekete geçti. 
     Olayla ilgili soruşturma başlatan Jandarma ekipleri bilgilerine başvurduğu B.C. ile aynı sınıfta okuyan R.A., E.E. ve M.U. adlı kız öğrenciler de aynı öğretmen tarafından tacize uğradığını iddia etti. 
     Ekipler bunun üzerine sınıf öğretmeni Süleyman Özcan'ı gözaltına aldı. Jandarmadaki ifadesinin ardından mahkemeye sevk edilen Süleyman Özcan, çıkarıldığı mahkemece tutuklandı. 2 çocuk babası Özcan'ın eşinin de aynı okulda öğretmen olduğu bildirildi. 
     Milli Eğitim Müdürü Ahmet Tevik Aslan, olayla ilgili şunları söyledi 
     "Olayı büyütmeye gerek yok. İntihara teşebbüs eden kızın anne babası ayrı yaşıyor. Kız bunalıma girdiği için hap alıyor. Yani tacizle intihar arasında ilişki yok. Adı geçen öğretmen 35 senelik sınıf öğretmeni ve eşi de aynı okulda görev yapıyor. Böyle bir şeyi nasıl yaptığına inanamıyorum, çok üzüntülüyüm. Kızın ailesiyle görüştüm ve çocuklarıyla daha yakından ilgilenmelerini söyledim. Öğretmen eğer suçluysa cezasını çekecek.'' 
     
</TEXT>
</DOC>
