<DOC>
<DOCNO> 325476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun11.html </URL>
<DATE> 2005/03/21/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
BBC ABD, demokrasi kampanyasında Türkiye'yi ön saflarda istiyor 
</HEADLINE>
<TEXT>

     LONDRA DHA 

İNGİLİZ Yayın Kurumu BBC , Türkiye'nin Washington tarafından, 'Müslüman bir toplumda demokrasinin nasıl başarılı bir biçimde gelişebileceğine' dair iyi bir örnek olarak görüldüğü belirtildi. Humphrey Hawksley imzasıyla yayımlanan Türkiye çıkışlı habere göre ABD, 'demokrasiyi yayma' kampanyası kapsamında Türkiye'ye en önemli ülkelerden biri olarak bakılması gerektiğini düşünüyor ancak bazı Türkler bu yakın ilişkiye 'temkinli' yaklaşıyor. 
     Kurumun internet sitesi ve BBC Radio 4'ten verilen haberde, Ankara Beypazarı'ndaki 'dumanlı' bir kahvehanede iskambil oynayan halkın görüşleri de yansıtıldı. Emekli maden işçisi Hüseyin Yılmaz, en son isteyeceği şeyin "ABD tarafından kullanılacak bir örnek olarak gösterilmek" olduğunu söylerken, "Pentagon'dan kontrol edilebilmemiz için ABD bizi küçük ve zayıf ülkeler haline gelecek şekilde bölmek istiyor" dedi. Yılmaz'ın arkadaşı Şinasi Ertugal da BBC ile yaptıkları söyleşide, "ABD, dediklerini yapmadığımız takdirde bizim de Irak gibi olacağımızı düşünmemizi istiyor ve bize tuzak kurmaya çalışıyor" diye konuştu. 
     
     'BU HASSASİYET IRAK YA DA İRAN'DA OLSA ŞAŞIRMAZDIK' 

     Muhabir Hawkslew, bu söyleşinin ardından şu ifadeleri kullandı "Burası Irak, İran ya da Suriye olsaydı bu hassasiyet o kadar şaşırtıcı olmazdı. Ancak bu insanlar, uzun süredir ABD'nin müttefiki olan Türkiye'nin kalbinde yaşıyor. Türkiye ile ABD'nin, Sovyetler Birliği'ne karşı omuz omuza durduğu Soğuk Savaş'ı hatırlıyorlar... Bu insanlar, Beyaz Saray'ın İslam dünyasının geri kalanında görmek istediği türden reformları yapan ve modern Türkiye'nin kurucusu olan Mustafa Kemal Atatürk'ün ilkeleriyle yetiştirildiler... Washington şüphesiz Türkiye'nin lider konumda olmasını istiyor." 
     
     ELEKDAĞ ABD ASKERİNE VETO, İMAJIMIZI DEĞİŞTİRDİ 

     "Ancak neden ülkede ABD karşıtlığı var " diye soran Hawksley, İstanbullu bir televizyon sunucusunun "Demokrasiyi önce Amerika kendisi öğrensin" şeklindeki sözlerine yer verirken, CHP Milletvekili Şükrü Elekdağ'dan da görüş aktardı. Irak Savaşı öncesinde Ankara'nın, Irak'a Türkiye'den giriş için Amerikan ordusuna izin vermediğini hatırlatan Elekdağ, BBC'ye yaptığı açıklamada, "Bu karar bölgedeki imajımızı kesinlikle değiştirdi. Arap ülkeleri, Türkiye'den böyle bir karar asla beklemediklerini açıkladı. Onlar Washington'un piyonu olduğumuzu sanıyordu" dedi. 

     
</TEXT>
</DOC>
