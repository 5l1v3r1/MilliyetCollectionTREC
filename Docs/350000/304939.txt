<DOC>
<DOCNO> 304939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sontur22.html </URL>
<DATE> 2005/01/09/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İstanbul... Gaspçı katil yakalandı... 
</HEADLINE>
<TEXT>

     İstanbul'da, son 1 yıl içerisinde çoğu gasp amaçlı 3 kişiyi öldürdüğü 3 kişiyi de yaraladığı bildirilen bir kişi, yakalanarak tutuklandı. 
     Asayiş Şube Müdürlüğü'nden verilen bilgiye göre, Ümraniye'de Erkan Ç. 22 , ruhsatsız silah satmaya çalıştığı gerekçesiyle yakalanarak gözaltına alındı. 
     Şubeye getirilerek sorgulanan Erkan Ç'nin, kendisi gibi hırsızlıktan sabıkalı olan arkadaşı Mehmet Bektaş'ı 26 Eylül 2004 tarihinde Gaziosmanpaşa'da, ayrıca İbrahim Öztürk'ü 18 Aralık 2004 tarihinde, Deniz Odacı'yı da 30 Aralık 2004 tarihinde Ümraniye'de öldürdüğünün belirlendiği bildirildi. 
     Öztürk ile Odacı'nın, Erkan Ç. tarafından gasp amacıyla öldürüldüğü kaydedildi. 
     Erkan Ç'nin, son 1 yıl içerisinde yine gasp amacıyla 3 kişiyi de tabanca ve bıçakla yaraladığı belirtildi. Zanlının yakalandığı Yeni Çamlıca'daki evinde 2 adet tabanca ele geçirildiği ve incelenmek üzere Kriminal Polis Laboratuvarı'na gönderildiği kaydedildi. 
     Şubeki sorgu ve işlemlerinin tamamlanmasının ardından adliyeye sevk edilen Erkan Ç'nin, ''cinayet'', ''gasp'', ''adam yaralamak'' gibi suçlardan tutuklanarak cezaevine konulduğu ifade edildi. 
     Erkan Ç. ile gözaltına alınan Y.D, S.D. ve T.Ç. ise serbest bırakıldı. 
     
</TEXT>
</DOC>
