<DOC>
<DOCNO> 325385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/ekonomi/eko02.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansçılar FED yüzünden yaz tatiline gidemeyebilir 
</HEADLINE>
<TEXT>


FED faizi 0.25 puan artırır ve enflasyona güçlü bir vurgu yapmaz ise piyasalar sakinleşir. Ancak yaz aylarında daha büyük bir dalgayla karşılaşılması mümkün 

Finans atölyesi SONGÜL HATISARU 

Dünya ekonomisinde petrol fiyatları endişe kaynağı olmaya devam ediyor. Petrol fiyatlarındaki hızlı artışta, arzın kısıtlı olmasına karşın Çin, ABD ve Hindistan'ın hızlı büyümesinin yarattığı talep etkili oluyor. Ancak petrolde fiyatın 57 dolarları bulmasında spekülatif işlemlerin payı da var. Dünyanın en büyük ekonomisi olan ve hala büyümeye devam eden ABD'de şu ana kadar gerçekleşen enflasyon, 2004'te de yüksek seyreden petrol fiyatlarına karşın mal ve hizmet fiyatlarının endişe verici boyutlarda artmadığını gösteriyor. ABD'de geçen yıl enflasyon yüzde 3.6 düzeyinde gerçekleşti. ABD'de fiyatlar genel seviyesinin hızlı artmaması, ABD'li üreticilerin satışlarını artırmak için petrol fiyatlarındaki artışı maliyetlerine dahil etmediklerini akla getiriyor. 

Spekülasyon artacak 
Ancak fiyatlardaki yükseliş sürüyor ve ABD'li üreticiler bir noktadan sonra bunu fiyatlarına dahil etmek durumunda kalacak. Nitekim ABD'de cuma günü açıklanan ithalat fiyat endeksinin petrol ürünlerindeki yüksek artıştan dolayı beklentilerin üzerinde gelmesi, petrol fiyatlarının enflasyon üzerinde olumsuz etki yapabileceğini teyit etti. ABD ve Çin'de büyüme devam ettiğinden petrolde talep yönlü baskı devam edecek. Petrol için fiyat beklentilerinin 60 - 80 dolar gibi geniş bir bantta telafuz edilmesi spekülasyona yönelik işlemlerin de devam edeceğini gösteriyor. Dolayısıyla fiyatlar 55 dolarda stabilize olur veya üstüne çıkarsa ABD'de ileriye yönelik enflasyonist baskılar artacak. FED'in faiz artırımlarında hızlanması veya daha uzun bir süre artırımlara devam etmesi için doğal bir ortam oluşmuş olacak. Öte yandan ABD ekonomisinde cari açık ve bütçe açığının da büyüyerek devam ettiği ve ikiz açıkların azaltılması için dişe dokunur tedbirlerin söylem düzeyinde dahi olsa Bush hükümeti tarafından gündeme getirilmediği de unutulmamalı. Bu nedenle FED'in faiz artırımının boyutu kadar toplantı tutanaklarındaki söylemi de çok önemli olacak. 

Ağustosta risk artar 
Salı günkü toplantıda FED'in faizleri 0.25 puan artırması neredeyse kesin gibi. Dünya piyasalarında büyük şoka, satışa yol açacak 0.50 puanlık bir artırım bekleyenlerin sayısı da az değil. Ancak ABD'de şu ana kadar gerçekleşen fiyatlar genel düzeyi enflasyonist bir baskıya işaret etmediği için biz bu toplantıda faiz artırımının 0.25 puanla sınırlı kalmasını bekliyoruz. 0.25'lik bir artırım piyasaları rahatsız etmez. Ancak FED'in artırımı sınırlı tutması, gelişmekte olan piyasalarda hemen rahatlama anlamına gelmeyecek. FED'in ilerleyen dönemde açıklayacağı toplantı tutanaklarında enflasyonist baskıların devam ettiğine dair güçlü tespitler yapması, dolayısıyla artırımların süreceği sinyalini vermesi durumunda piyasalardaki çalkantının boyutu azalarak da olsa sürecektir. Ancak petrol fiyatlarındaki trendin devam etmesi, ABD'de büyümenin ve cari açığın yavaşlamaması durumunda 9 Ağustos'ta yapılacak FED toplantısı dahil olmak üzere yılın ikinci yarısındaki toplantılar kritik hale gelecek. Çünkü yabancı yatırım bankalarının yakın bir tarihe kadar beklentisi FED'in faizleri yıl sonuna kadar 3.50-3.75'lere kadar yükseltebileceği yönündeydi. Ancak FED yukarıda saydığımız nedenlerle faizleri 4.25'lere kadar da yükseltebilir. Bu nedenle hazirana kadar olan dönemi nispeten rahat geçirecek olan piyasaların ağustostan itibaren beklentilerin üzerinde olabilecek bir faiz artışıyla çalkantılı bir süreçle karşı karşıya kalabilme olasılığı unutulmamalı. 

Not da düşebilir, faiz de yükselebilir Genel yorumların aksine yeni stand - by devreye sokulmuş olsaydı dahi 'piyasalardaki çalkalanma yine bu boyutta' yaşanırdı kanaatindeyiz. Çünkü Türkiye'yi tanımayan bazı yabancı fonlar, AB süreci nedeniyle biraz hesapsız pozisyonlar açtılar. Ve piyasalarda bir köpük oluştu. Son çalkantıyla özellikle İMKB'de bu köpüğün alındığını düşünüyoruz. Ancak artık piyasalardaki çalkantının durulması için yeni stand - by'ın hayata geçirilmesi çok daha önemli bir hale geldi. Yeni stand - by en geç nisan sonuna kadar devreye sokulmaz ise riskler artacak. Nitekim Moody's politik ve ekonomik kaygılar giderilmediği takdirde pozitifte bulunan kredi notu görümünün durağana çekilmesinin olasılık dahilinde olduğu uyarısını yaptı. Böylesi gelişmelerle karşı karşıya kalırsak yabancıların bono, hisse alma iştahı azalacağı için Merkez Bankası'nın yüksek boyutlu cari açığı finanse edebilmek ve aynı zamanda enflasyonist baskıları azaltmak için faiz indirimi değil aksine faiz artışına gitmesi bile gerekebilir. 


</TEXT>
</DOC>
