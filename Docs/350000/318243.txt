<DOC>
<DOCNO> 318243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy12.html </URL>
<DATE> 2005/02/24/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Aydın'ın avukatı Yüce Divan'da usule yönelik itirazda bulundu 
</HEADLINE>
<TEXT>

     Eski Bayındırlık ve İskan Bakanı Koray Aydın'ın avukatı Bülent Acar, Yüce Divan'daki yargılamada usule yönelik itirazlarda bulundu. 
     İddia makamında bulunan Yargıtay Cumhuriyet Başsavcısı Nuri Ok, itirazların tümünün reddi yönünde görüş bildirdi. 
     Duruşmada önce sanık Koray Aydın'ın kimlik tespiti yapıldı. Sabıkasının olmadığını bildiren Aydın, işini ise ''emekli milletvekili'' olarak açıkladı. 
     Soruşturma Komisyonu'nun raporunun okunmasına gerek olmadığının sanık avukatı ve Yargıtay Cumhuriyet Başsavcısı Nuri ok'un bildirmesinin ardından Başkan Bumin, Sanık Aydın'ın avukatı Bülent Acar'ın değişik tarihlerde mahkemeye usule yönelik itiraz dilekçeleri verdiğini söyledi. 
     Sanık avukatı Acar, usule ilişkin itirazlarını sözlü olarak da özetledi. Acar, 3628 Sayılı Mal Bildiriminde Bulunulması Rüşvet ve Yolsuzlukla Mücadele Kanunu'na göre, sanık Aydın hakkında bakan olarak görev yapmadığı 1995 ile 29 Mayıs 1999 tarihleri arasındaki mal varlığının da dava konusu yapıldığını söyledi. Bakanların görev yaptıkları dönemdeki görevleri ve fiilleri ile ilgili yargılanabileceğini belirten Acar, ancak Soruşturma Komisyonu'nun bunu dikkate almadığını, Aydın'ın görevde bulunmadığı 1995-1999 tarihleri arasını da mal varlığı soruşturmasına konu yaptığını savundu. Acar, ''Bu döneme ilişkin dava yok. Yüce Divan da yokun yargılamasını yapamaz, tespitini yapar. Soruşturma Komisyonu, siyasi kin ve garez içinde hareket etmiştir. Türk ceza Kanunu'nun 228'inci maddesindeki suçu işlemişlerdir'' diye konuştu. 
     Soruşturma Komisyonu'nun sanık Aydın'ın vatandaş, milletvekili ve bakan olduğu üç farklı statüsünü karıştırdığını iddia eden Acar, ''3628 Sayılı yasanın muhatabı vatandaş değildir. Milletvekili bu yasanın kapsamındadır. Bunun da usulü vardır. Bakanlık dönemi de kapsamındadır ancak bunun da usulü vardır. Soruşturma komisyonu, kasti olarak bu dönemleri karıştırmıştır'' dedi. 
     Hazine'nin 3628 Sayılı yasaya muhalefet nedeniyle müdahillik talebinde bulunduğunu anımsatan Acar, bakanlık dönemine ilişkin müdahillik talebinin doğru olduğunu ancak 1995-1999 dönemine ilişkin müdahillik talebinin reddinin gerektiğini öne sürdü. 
     Avukat Acar, ayrıca soruşturma önergesinde olmadığı halde, soruşturma komisyonunun raporunda 4 fiile ilişkin yargılanma kararının da usul ve yasaya aykırı olduğunu öne sürdü. 
     Aydın'ın TBMM Genel Kurulu'nda savunma hakkının kısıtlandığını da iddia eden Acar, ''fiili ve manevi cebir uygulandığını'' ve Aydın'ın kürsüyü terketmek zorunda kaldığını söyledi. Acar, bütün bu saydığı usulü itirazlar nedeniyle dosyanın TBMM'ye iade edilmesini talep etti. Acar, ''Davaları yargılamak ciddi bir iştir. Yargılamaları ve iddiaları basın ve kamuoyu yapmaz. Yargıya müdahale edemezler'' diye konuştu. 
     Duruşmada daha sonra TBMM Genel Kurulu'nun Aydın'ı Yüce Divan'a sevk kararı okundu. 
     İddia makamında bulunan Yargıtay Cumhuriyet Başsavcısı Nuri Ok, sanık avukatı Acar'ın usule yönelik itirazları ve Bayındırlık ve İskan Bakanlığı'nın davaya müdahil olarak katılma istemlerine ilişkin görüşlerini açıkladı. 
     Sanığın savunma hakkının engellendiğini ancak bunun yargılamanın durması için neden teşkil etmeyeceğini, savunma hakkının yargılama aşamasında kullanılabileceğini ifade eden Ok, Aydın'ın bakan olmadığı döneme ilişkin mal varlığının dava konusu yapılmadığını, sadece mal varlığındaki, özellikle dövizdeki artışın açıklamak için o dönemin de soruşturma raporunda konu edildiğini söyledi. 
     Soruşturma önergesinde olmadığı halde Soruşturma Komisyonu'nun raporunda yer alan fiillerle ilgili yargılama yapılmaması itirazına da katılmayan Başsavcı Ok, soruşturma raporunda bütün fiillere ilişkin isnatların TCK'nın hangi maddesine girdiğinin de tespit edildiğini söyledi. Daha önce Aydın hakkında verilen soruşturma önergesinin reddine ilişkin kararın kesin nitelik taşımadığı için yeniden soruşturma önergesi verilebileceğini ifade eden Başsavcı Ok, usule yönelik bütün itirazların reddedilmesini istedi. 
     Ok, Bayındırlık ve İskan Bakanlığı'nın davaya sadece TCK'nın rekabet koşullarının engellenmesi fiilini düzenleyen 366. ve görevi kötüye kullanma fiilini düzenleyen 240. maddesi kapsamında müdahil olarak katılabilecekleri yönünde görüş bildirdi. 
     Yüce Divan Başkanı Bumin, usule yönelik itirazlarla ilgili ara kararı açıklamak üzere 20 dakika ara verdi. 
     Bu arada sanık Aydın'ın avukatı Acar'ın, Aydın, eşi ve çocuklarının mal varlığına yönelik Yüce Divan'ın daha önce verdiği ihtiyati tedbir kararının kaldırılmasına yönelik bir dilekçe de verdiği bildirildi. 
     
</TEXT>
</DOC>
