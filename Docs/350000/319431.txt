<DOC>
<DOCNO> 319431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas25.html </URL>
<DATE> 2005/02/28/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
"Pardon" filminin galası Bayrampaşa Cezaevi'nde gerçekleştirildi 
</HEADLINE>
<TEXT>

     Sinan Çetin'in yapımcılığını üstlendiği ''Pardon'' isimli filmin galası, Bayrampaşa Cezaevi'nde gerçekleştirildi. 
     Bayrampaşa Cezaevi Tiyatro Salonu'nda gerçekleştirilen gala öncesinde konuşan filmin başrol oyuncularından Rasim Öztekin, eserin galasının cezaevinde yapılmasına izin veren İstanbul Cumhuriyet Başsavcılığı'na teşekkür ederek, ''Burada hem hüzün, hem de sevinci birarada yaşıyoruz. Hüznümüzün nedeni kaderiniz gereği sizinle burada karşılaşmak, sevincimizin nedeni ise böyle bir etkinlikte birlikte olabilmek'' dedi. İstanbul Cumhuriyet Başsavcı Vekili Mehmet Ocak da, filmin galasının Bayrampaşa Cezaevi'nde gerçekleştirilmesinden büyük mutluluk duyduklarını söyledi. 
     Yönetmenliğini Mert Aydın Baykal'ın üstlendiği, senaryosunu Ferhan Şensoy'un yazdığı filmde başrolleri Ferhan Şensoy, Rasim Öztekin ve Ali Çatalbaş paylaşıyor. 
     Filmde yanlışlıkla örgüt mensubu sanılarak gözaltına alınan ve tutuklanarak birçok suçu üstlenmek zorunda kalan üç arkadaşın trajikomik hikayesi anlatılıyor. 
     Yaklaşık 500 tutuklu ve hükümlünün izlediği filmde, özellikle gardiyan tiplemeleri izleyicilerin büyük beğenisini topladı. 
     Galayı izleyen tutuklulardan Mahmut Yoğurtçu, filmin çok gerçekçi yapıldığını ve cezaevi yaşamını gözler önüne serdiğini dile getirerek, ''Cezaevinde olsak bile bu tür sosyal etkinliklere katılmak istiyoruz'' diye konuştu. 
     Tutuklu Şahin Gültekin ise ''filmin biraz abartılı olduğunu'' belirterek, ''cezaevlerinde artık dayak ve kötü muamelenin olmadığını'' ifade etti. 
     
</TEXT>
</DOC>
