<DOC>
<DOCNO> 334592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonyas03.html </URL>
<DATE> 2005/04/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Baharda 'manidepresyon'a dikkat .. 
</HEADLINE>
<TEXT>

     Alev GÜRSOY DHA 

      SİVAS Cumhuriyet Üniversitesi Tıp Fakültesi Hastanesi Psikiyatri Anabilim Başkanı Prof. Dr. Orhan Doğan, baharla birlikte insanlar üzerinde depresyonun tam tersi olan manidepresyon hastalığının görüldüğünü belirterek, "Bu dönemde insanların istek ve davranışları farklılık gösterebilir'' dedi. 
     Psikiyatri üzerinde birçok çalışmaları bulunan Prof. Dr. Orhan Doğan, ilkbaharın gelmesiyle insanlarda oluşan büyük heyecan ve canlılığın manidepresyon denilen hastalığa yol açabileceğini söyledi. Doğanın uyanışıyla insanlarda başlayan canlılığın herzaman olumlu olmayacağını söyleyen Prof.Dr. Orhan Doğan, "İnsanlar kış aylarının verdiği karamsarlıktan kurtulunca baharı büyük bir coşkuyla karşılıyor. Bu çok yanlış. Çünkü mevsim değişiklikleri insanların üzerinde çok etkilidir'' dedi. Prof. Dr. Doğan şöyle devam etti 
     "Özellikle psikolojik hastalarda daha çok karşılaşabileceğimiz depresyonun tam tersi olan manidepresyon bu aşamada karşımıza çıkıyor. Bu iki türlü görülen bir hastalıktır. Birinci olarak zaten hasta olan ve tedavi gören insanlarda, ikinci olarak da sağlıklı insanlarda görülür. Nöbet şeklinde görülen bu hastalığın belirtileri, çok konuşma, manasız şakalar yapma, çok para harcama, iştahsızlık, cinsel istekte artış, kendine aşırı güvenme, kuşkuculuk, karamsarlık, kendini iyi hissetmemektir. Bu hastalıkta hastalar nöbet geçirir, nöbet sonrası normal haline dönerler. Düzenli kontrol ve tedaviyle bu hastalık yenilebilir.'' Prof.Dr. Doğan, kendisinde bu türden belirtiler hisseden kişilerin en yakın sağlık kuruluşuna başvurmasının faydalı olacağını da söyledi. 
     
</TEXT>
</DOC>
