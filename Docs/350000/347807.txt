<DOC>
<DOCNO> 347807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko10.html </URL>
<DATE> 2005/06/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yatırım eğilimi geriliyor 
</HEADLINE>
<TEXT>

     Yatırım eğilimi geriliyor. Yılın ilk dört ayında teşvik belgesine bağlanan yatırımların tutarı, geçen yıla göre yüzde 12 azalarak 5.6 milyar YTL’ye indi. Toplam 57.4 bin kişiye iş olanağı sağlayacak olan bu yatırımlar 
     kapsamında, 2.1 milyar dolarlık ithalat gerçekleştirilecek. 
     ANKA’nın Hazine Müsteşarlığı’ndan edindiği verilere göre, ocak-nisan döneminde teşvik belgesine bağlanan yatırımların toplam tutarı 5 milyar 642.1 milyon YTL olarak gerçekleşti. Bu yatırımlarda, geçen yıla göre yüzde 12’lik gerileme gözlendi. 2004 yılının ilk dört ayında teşvikli yatırımlar 6 milyar 408.3 milyon YTL olmuştu. 
     
     YARIDAN FAZLASI İMALAT SEKTÖRÜNDE 
     İlk dört aydaki teşvikli yatırımların yüzde .4 oranındaki 3 milyar 14.9 milyon YTL’yle en büyük bölümü imalat sektöründe yer alıyor. İmalat sektörüne yönelik yatırımlar, geçen yıla göre yüzde 28.6 azaldı. 
     Bu sektördeki yatırımların 891 milyon YTL’sini taşıt araçları, 730.3 milyon YTL’sini dokuma ve giyim, 224.6 milyon YTL’sini çimento, 215 milyon YTL’sini gıda ve içki, 176.8 milyon YTL’sini madeni eşya, 174.2 milyon YTL’sini ise 
     orman ürünleri yatırımları oluşturdu. 
     
     DİĞER SEKTÖRLER 
     Hizmetler ve enerji sektörüne yönelik yatırımlar ise artış kaydetti. Ocak-nisan döneminde hizmetler sektörüne yönelik teşvikli yatırımlar yüzde 11.4 artarak 1 milyar 925.9 milyon YTL’ye, enerji sektörü yatırımları yüzde 127.9 
     artarak 343.9 milyon YTL’ye çıktı. 
     Tarım yatırımları yüzde 30.4 artarak 199.8 milyon YTL, madencilik yatırımları yüzde 3.5 artarak 157.6 milyon YTL düzeyinde oluştu. 
     
     57.4 BİN KİŞİYE İŞ OLANAĞI 
     Yılın ilk dört ayındaki teşvikli yatırımlar kapsamında 57 bin 355 kişilik istihdam yaratılması planlanıyor. 
     Öngörülen istihdam, geçen yılın eş dönemindeki 48 bin 110’luk düzeyine göre yüzde 19.2 arttı. 
     Bu yılki teşvikli yatırımlar kapsamında imalat sektöründe 29 bin 850, hizmetlerde 23 bin 517, madencilikte 2 bin 197, tarımda 1675, enerji sektöründe ise 116 kişilik 
     istihdam yaratılacak. 
     
     2 MİLYAR DOLARI AŞKIN İTHALAT 
     Teşvikli yatırımlar için 2 milyar 83.6 milyon dolarlık ithalat gerçekleştirilecek. Bu tutar geçen yıla göre yüzde 21.3 oranında azaldı. 
     Sözkonusu yatırımlar için öngörülen döviz kullanımı imalat sektöründe 1 milyar 349.2 milyon dolar, hizmetlerde 451.5 milyon dolar, enerjide 175.9 milyon dolar, tarımda 
     71.1 milyon dolar, madencilikte ise 36 milyon dolar oldu. 
     
     YÜZDE 40’I MARMARA’DA 
     Teşvik belgesine bağlanan yatırımların yüzde 39.1 oranındaki 2 milyar 203.7 milyon YTL’lik bölümü Marmara Bölgesi’nde gerçekleştirilecek. 
     Bu yatırımların 920.8 milyon YTL’si Akdeniz, 652.1 milyon YTL’si İç Anadolu, 542 milyon YTL’si Karadeniz, 4.5 milyon YTL’si Ege, 447.1 milyon YTL’si Güneydoğu Anadolu, 248.1 milyon YTL’si Doğu Anadolu Bölgesi’ne yönelik 
     bulunuyor. 
     
     KOMPLE YENİ YATIRIMLAR 3.9 MİLYAR YTL 
     İlk dört aydaki teşvikli yatırımların 3 milyar 850.5 milyon YTL’lik en büyük bölümünü komple yeni yatırımlar oluşturdu. 
     Tevsi yatırımları 1 milyar 134.9 milyon YTL, tamamlama yatırımları 316.9 milyon YTL, yenileme yatırımları 108.1 milyon YTL, modernizasyon yatırımları 98.3 milyon YTL, finansal kiralama yatırımları 92.5 milyon YTL oldu. 
     
</TEXT>
</DOC>
