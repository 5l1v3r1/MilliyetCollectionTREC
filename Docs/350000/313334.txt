<DOC>
<DOCNO> 313334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/siyaset/siy04.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın sözleri tartışılıyor 
</HEADLINE>
<TEXT>



'Bölücü, kırıcı bir yaklaşım' 
BAŞBAKAN Recep Tayyip Erdoğan'ın Endonezya ziyareti sırasında "Kızım, eşim ve ben inançlı Müslümanlarız. Kuran'a göre bir kadının toplumda türban takması gerekiyor" sözleri tartışma çıkardı. Konuya ilişkin bazı görüşler şöyle 
Prof. Dr. Beyza Bilgin Ankara Ü. İlahiyat Fak. Kuran'da "kadınların saçının bir teli gözükmeyecek şekilde örtünmesini" emreden bir ayet yok... Asillerle kölelerin karışmaması için örtü takılıyordu... Müslümanın inançlısı inançsızı olmaz. Müslüman inanmıştır zaten... Başı açıklar olarak biz inançsız Müslüman oluyoruz. Bu çok ayıp. Kırıcı, üzücü ve bölücü bir yaklaşım. 

'Ayrım yapmak istismardır' 
Prof. Dr. Suat Cebeci Sakarya Ü. İlahiyat Fak. Dekanı Ortada Kuran var. Kişi nasıl anlıyorsa, öyle davranmalı. Bu konuda dayatma yapılamaz. Kadınsı hatların kapatılmasında herkes müşterek. Karşı tarafı tahrik edecek uzuvların gösterilmemesi gerektiği açık olarak belirtilmiş. İnsanlar dini maddi, manevi, siyasi, ticari, itibar konularında kullanmamalı. İnançlı ve inançsız Müslüman olmaz. Bu istismardır. 

'İnananların kendi tercihi' 
Prof. Dr. Nasuhi Ünal Karaarslan 18 Mart Ü. İlahiyat Fak. Dekanı Başörtülerini omuzlarının üzerine uzatsınlar şeklinde bir ayet var. Bu farklı şekillerde yorumlanabilir. İslamda ihtilaflı bir konudur. "Saçının bir teli görünmeyecek" şeklinde açıkça bir ayet yok. Kuran detaya girmez. İslam dünyasında bu, başın örtülmesi olarak yorumlanmıştır. İnananların kendi tercihleridir. Buna kimse karışamaz. 

'Örtüyü moda tayin ediyor' 
İSTANBUL Milliyet 

Prof. Dr. Saim Yeprem Marmara Ü. İlahiyat Fak. Kuran'da "başörtülerini boyunlarının üzerine indirsinler" diyor. Türban olarak açıkça yazmaz. Zaten bunun ismini biz taktık. Esas olan başın örtülmesidir. Bu örtünün nasıl olması gerektiğini her yörede moda tayin ediyor. İnançlı Müslüman, var olan bir sıfatın teyidi anlamında kullanılmıştır. Bu dilimizin kısır olmasından kaynaklanıyor. 

YÖK Yeni hukuki sorunlar çıkar 
YÖK Başkanı Prof. Dr. Erdoğan Teziç, "türbanla ilgili yeni bir yasal düzenleme yapılmasının isabetli olmayacağını" bildirerek, bunun yeni hukuki sorunlara ve sıkıntılara yol açacağını söyledi. Teziç, "Türban konusunda Anayasa Mahkemesi'nin, Avrupa İnsan Hakları Mahkemesi'nin ve Danıştay'ın kararlarının ortada olduğunu" ifade etti. Teziç, "Yeni bir yasal düzenleme isabetli olmaz" dedi. 

Ağar, 'türban'da Erdoğan'ın yanında 
ANKARA Milliyet 

DYP Ankara İl Binası'nda "Siyaset Okulu"nun açılış törenine katılan Mehmet Ağar, Erdoğan'ın türban konusunda yeni bir çalışma başlattıklarına ilişkin sözlerinin sorulması üzerine, DYP'nin üniversitede başörtüsünün serbest bırakılmasından yana olduğunu söyledi. Ağar, "Bizim bu konularda görüşümüz değişmez. Destek vereceğimizi söyledik" diye konuştu. 




</TEXT>
</DOC>
