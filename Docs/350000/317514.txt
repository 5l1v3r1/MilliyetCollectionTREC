<DOC>
<DOCNO> 317514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun51.html </URL>
<DATE> 2005/02/22/ </DATE>
<TIME> 22.36 </TIME>
<AUTHOR>  </AUTHOR>
<HEADLINE>
ABD "Türk - Amerikan ilişkileri çok olumlu ve sağlıklı" 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Türk-Amerikan ilişkilerinin ''çok olumlu ve sağlıklı'' olduğunu söyledi. 
     Boucher, düzenlediği basın toplantısında, bir gazetecinin, ABD Dışişleri Bakanı Condoleezza Rice'ın Türkiye ziyaretinin ardından Türk-Amerikan ilişkilerinin durumuna ilişkin sorusuna karşılık, Rice'ın Türkiye ziyareti sırasında söylediklerine dikkati çekerek, ''Türkiye çok önemli bir müttefik. Türkiye'nin Avrupa'daki geleceği gibi geniş stratejik işbirliği alanlarımız var. Ortadoğu'da, hem barış süreci hem Irak hem de bölgedeki olaylarla ilgili geniş bir işbirliğimiz var. Ayrıca, geniş bir ekonomik işbirliğimiz bulunuyor'' dedi. 
     ABD Dışişleri Bakanlığı sözcüsü Boucher, ''Bu çerçevede ABD ile Türkiye arasında çok olumlu ve sağlıklı ilişkiler var. Bu ilişkiler, her iki tarafın da ilişkilerin sağlıklı ve yapıcı kalmasını garanti edecek türde çabayı hak ediyor'' diye konuştu. 
     
</TEXT>
</DOC>
