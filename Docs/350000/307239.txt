<DOC>
<DOCNO> 307239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur02.html </URL>
<DATE> 2005/01/17/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
Muhtarlık seçimi AİHM'lik oldu 
</HEADLINE>
<TEXT>

     Erol KÜÇÜKOĞLU DHA 

      ORDU'da 28 Mart yerel seçimlerinde muhtar adayı olan ancak kaybeden 42 yaşındaki Ahmet Bayrak, birleşik oy pusulası kullanıldığı gerekçesiyle İl Seçim Kurulu'na yaptığı itirazlardan sonuç alamayınca Avrupa İnsan Hakları Malkemesi'ne AİHM başvurdu. AİHM, Bayrak'ın başvuru talebini görüşülmeye değer buldu. 
     Ordu'nun Şirinevler Mahallesi muhtar adayı olan Ahmet Bayrak toplam 586 oy aldı, 605 oy alan rakibi Yaşar Temel muhtar seçildi. Seçimi kaybeden Bayrak, rakibinin 35 oy pusulasında, kendi adının ve azalarının adlarının yeraldığını öne sürüp Merkez İlçe Seçim Kurulu'na itirazda bulundu. İncelemede Bayrak haklı bulundu. Bu kez rakibi Yaşar Temel, birleşik oy pusulası kullanılmadığını iddia edip İl Seçim Kurulu'na başvurdu. İl Seçim Kurulu, Temel'in itirazını haklı buldu ve İlçe Seçim Kurulu'nun verdiği kararı bozdu, muhtarlık mazbatasını da Yaşar Temel'e iade etti. 
     Seçimlerde haksızlığa uğradığını ileri süren Ahmet Bayrak, 5 ay önce hakkını aramak için AİHM'e başvurdu. AİHM ise Bayrak'ın başvurusunu görüşülmeye değer bulup sıraya koydu. 
     Türkiye'deki hukuk yollarını tükenmesi üzerine konuyu AİHM'e taşıdığını belirten Ahmet Bayrak, "Konuyu Yüksek Seçim Kurulu'na taşıdım. Ancak Yüksek Seçim Kurulu, İl Seçim kurulu'nun verdiği karara katıldı. Ben bu davayı Türk Hukuk Sistemi içinde çözümlenmesini istedim. Ancak, olmadı. Bu yüzden AİHM'ne başvurdum. Mazbatayı geri almaya kararlıyım'' dedi. 
     
</TEXT>
</DOC>
