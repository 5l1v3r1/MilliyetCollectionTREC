<DOC>
<DOCNO> 313746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun35.html </URL>
<DATE> 2005/02/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Rice, İran'ı BM yaptırımlarıyla uyardı... 
</HEADLINE>
<TEXT>

     ABD Dışişleri Bakanı Condoleezza Rice, İran'ın, Avrupa diplomatik girişimini, nükleer programıyla ilgili sorumluluğunu süresiz geciktirmek için kullanamayacağını belirterek, Tahran'ı BM Güvenlik Konseyi'nin muhtemel yaptırımlarıyla karşı karşıya kalacağı yolunda uyardı. 
     Rice, Fox News televizyonuna verdiği demeçte, ''İranlılar, Avrupalıların anlaşmasını kabul etmeye niyetli değilse, Güvenlik Konseyi ile karşı karşıya kalacağını bilmeli'' diye konuştu. 
     İran'ın, Avrupalılarla yaptıkları görüşmelerin, faaliyetlerini sürdürmelerine izin verecek türden olmadığını bilmesi gerektiğini belirten Rice, ''İran'ın, bunun bir sonu olacağını ve Güvenlik Konseyi ile karşı karşıya kalacağını bilmesi gerekiyor'' dedi. 
     Avrupa ve ABD, İran'ın nükleer programıyla ilgili ne yapılması konusunda görüş ayrılığında bulunuyor. Washington, İran'ın nükleer programının, nükleer silah üretmek amaçlı olduğunu ileri sürüyor. Avrupalılar, bu konunun görüşmelerle, Bush yönetimi ise baskıyla çözülmesini tercih ediyor. 
     İran ile görüşmelerini sürdüren İngiltere, Almanya ve Fransa, ABD'den, Tahran'ı nükleer faaliyetlerini sona erdirmeye ikna etmek için görüşmelere destek vermesini istiyor. 
     
</TEXT>
</DOC>
