<DOC>
<DOCNO> 303397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy14.html </URL>
<DATE> 2005/01/04/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Türkiye, ABD ve Irak'ın "güvenlik toplantısı" Ankara'da yapılacak 
</HEADLINE>
<TEXT>

     Türk, Amerikalı ve Iraklı yetkililer arasında güvenlik konulu toplantının haftaya Ankara'da yapılması bekleniyor. 
     Edinilen bilgiye göre, terör örgütü PKK KONGRA GEL'in Irak'ın kuzeyinden bertaraf edilmesi konusunun ele alınacağı üçlü toplantının tarihi henüz kesinleşmedi. Ancak kaynaklar, toplantının 11-14 Ocak arasında düzenlenebileceğini belirttiler. 
     Türk heyetine, Türkiye'nin Irak Özel Temsilcisi Büyükelçi Osman Korutürk, Irak heyetine ise Irak Dışişleri Bakan Yardımcısı Hamid El Bayati'nin başkanlık etmesi öngörülürken, ABD'den toplantıya kimin katılacağı henüz netlik kazanmadı. 
     Ankara'da dün temaslarda bulunan ABD Dışişleri Bakan Yardımcısı Richard Armitage, Türkiye, ABD ve Irak arasında yakın zamanda güvenlik konulu üçlü bir görüşmenin yapılacağını bildirmiş ve terör örgütü PKK konusunun da bu toplantıda görüşüleceğini kaydetmişti. 
     
</TEXT>
</DOC>
