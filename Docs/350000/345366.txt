<DOC>
<DOCNO> 345366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy10.html </URL>
<DATE> 2005/05/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan Seydişehir olaylarında marjinal siyasi gruplar işin içinde 
</HEADLINE>
<TEXT>

     AK Parti Genel Başkanı ve Başbakan Recep Tayip Erdoğan, Seydişehir’deki olaylardan nemalanma gayretleri olduğunu belirterek, "başta anamuhalefet partisi ve bazı marjinal siyasi grupların, işin içinde olduğunu" söyledi. Erdoğan, CHP’nin konuyla ilgili tavrını eleştirerek, "Mecburen bunlarla piyasaya yapmak istiyor. Başka piyasası yok" dedi. 
     Partisinin TBMM Grup toplantısında konuşan Erdoğan, dün Konya’nın Seydişehir ilçesinde meydana gelen olaylara değindi. Hükümetin özelleştirme sürecini sürdüreceğini ve tamamlayacağını belirten Erdoğan, bundan geri dönüşün söz konusu olmayacağını bildirdi. 
     Erdoğan, bunu, kendisi için siyasi çıkar aracı olarak kullanmak isteyenler olabileceğini ifade ederek, "Başta anamuhalefet partisi...Buradan nemalanmak istiyor. Bunun dışında bazı marjinal siyasi gruplar da işin içinde. Onlar da aynı şekilde... Buradan nemalanma gayretleri var. Bunlar ülkenin huzurunu kaçırır, ülkede sıkıntı kaynağı olur" dedi. 
     Seydişehirli vatandaşlara ve Seydişehir Alüminyum tesislerinde çalışanlara seslenen Erdoğan, "Burayı kim alırsa alsın, şunu unutmasınlar orada çalışacak personelin çalışma kaydı teminat altındadır. Alan kurum kuruluş kimse, yine onları orada çalıştıracak. 
     Onların hakları zayi edilmeyecek ve bu, satış sözleşmesinde yer alacak. Kimler, nasıl, hangi bilgiyi onlara aktarıyorlar, neden dolayı bu tür yanlış davranış içerisine giriyorlar bunları anlamakta zorlanıyorum" diye konuştu. 
     
     "MODERNİZE EDİLME DURUMU YOK" 

     Seydişehir Alüminyum tesislerinin halen modernize edilme durumu bulunmadığını kaydeden Erdoğan, "tesislerin tamamıyla ilkelleştiğini, modern teknolojiden uzak olduğunu" belirtti. Devletin bugüne kadar oraya gerekli yatırımları yapmadığını, yapamadığını söyleyen Erdoğan, bundan sonra yapılacak yatırımların ciddi maliyet gerektireceğini kaydetti. 
     Türkiye’nin dünya ile rekabet etme isteğini yineleyen Erdoğan, aynı şekilde alüminyum sektöründe rekabet edebilecek kurum ve kuruluşların olması, ülkenin de bundan beklenen çıkarı sağlaması için bu özelleştirme adımının atılmasının şart olduğunu söyledi. 
     Erdoğan, "Düşünün artık, komünist rejimler bunu yapmış, başarmış. 
     Seydişehir Alüminyum tesisleri, Rus teknolojisidir. Bunlar bile bu işi başarmışlar, biz şimdi bunun karşısına dikiliyoruz. Bunu anlamak mümkün değil" dedi. 
     Özelleştirmeye karşı yapılanın sadece ideolojik olduğunu, bunun, ne ülkenin ne de Seydişehir Alüminyum tesislerinde çalışan işçilerin çıkarına olduğunu ifade eden Erdoğan, tesislerin daha modernize hale gelmesi, Oymapınar Barajı ile orada farklı bir konseptin oluşmasını istediklerini belirtti. 
     
     "KONUŞACAK BAŞKA ŞEYLERİ YOK" 

     Erdoğan, bu tesisin özelleştirilmesiyle bundan sonraki süreçte cirosunun artacağına, dünya piyasalarında rekabet edebilen, çok daha çeşitli ürünün yapıldığı bir tesis meydana geleceğine inancını dile getirerek, şunları kaydetti 
     "Şu anda maalesef bunlar yok. Ama bunu bilip bilmeden, bakıyorsunuz ki malum 1-2 tane basın yayın organı, bu işi tahrik ediyor. Öbür tarafta sağ olsun anamuhalefet partisinin zaten işi gücü bu, başka işi gücü yoktur, bu tür şeyleri kendisi için malzeme olarak eline alır. Bunlar olmasa zaten konuşacak hiçbir şeyleri yok. Mecburen bunlarla piyasaya yapmak istiyor. Başka piyasası yok. Ama biz doğru olan neyse bunu yapacağız. Çünkü bizim tribünlere oynamaya hakkımız yok. Bunu böyle bilmeniz lazım." Erdoğan, "Geçmişte sadece fiyat alım politikaları ve görev zararı uygulamaları ile gündeme gelen ve çiftçimizi sürekli politikacılara bağlı ve finansman yükü ile karşı karşıya getiren bu ilkel yöntem, tarihin karanlık sayfalarına gömülmüştür" dedi. 
     Bu yıl hububatta geçen yıl olduğu gibi verimde ve kalitede bereketli bir hasat sezonu beklediklerine işaret eden Erdoğan, Hükümet’in 3 yılda, Cumhuriyet tarihinin en büyük sertifikalı tohumluk kullanımını 240 bin ton olarak gerçekleştirdiğini kaydetti. Sürdürülen süne mücadelesinin sonucu olarak, yıllık bir milyon tonun üzerinde kaliteli buğday ithalatı yapan Türkiye’nin artık buğday ithal etmediğini, dünya un ihracatında ikinci sıraya oturduğunu ifade eden Erdoğan, şöyle konuştu 
     "Bundan sonra Türkiye, buğday ithal eden değil, dünyaya kaliteli buğday ve ürünlerini ihraç eden bir ülke olacaktır. Hedefimiz, bulunduğumuz coğrafyayı dünyada hububat üssü konumuna getirmektir. 
     İnşallah önümüzde üreticilerimizi ve ihracatçılarımızı ve elbette Türk halkını mutlu edecek bir gelecek var. Bu yıl, Toprak Mahsulleri Ofisi TMO , oluşmuş piyasa normları üzerinden alım yapacaktır. Bu konuda, piyasa düzenleme fonksiyonunu etkin bir şekilde kullanacak, hububat alımlarını bu yönde gerçekleştirecektir." Erdoğan, bu yıl, 10 tona kadar olan alımlarda çiftçiye peşin ödeme yapılacağını, her çiftçiden maksimum alımın 30 ton olacağını bildirerek, 10 tonun peşin ödeneceğini, kalan kısmın bedelinin ise 30 gün vadeli olacağını ifade etti. 
     Geçen yıl ilk kez uygulamaya başladıkları, uzak mesafelerden ofis alım merkezlerine gelen üreticilerin mağduriyetini gidermek için ilave nakliye bedelinin bu yılda ek olarak ödeneceğini belirten Erdoğan, "Geçen yıl ilk kez uygulamaya başladığımız bir başka katkı da üreticilerimize istekleri halinde, ürünlerini ücretsiz TMO silolarında depolama imkanıdır" dedi. 
     
     "ÜRÜN SENEDİ" 

     Erdoğan, bu yıl ilk kez uygulamaya koyacakları önemli bir icraatın "Ürün Senedi" olduğunu belirterek, çiftçi, sanayici ve tüccarın, TMO silolarına koydukları ürünlerinin karşılığında alacakları Ürün Senedi ile bankalardan uygun şartlarda finansman temin edebileceklerini, bu senetlerin piyasada ciro edilebileceğini ve finansman enstrümanı olarak kullanılabileceğini bildirdi. 
     Böylece piyasada ciddi anlamda işlem hacmi oluşacağını ve üretici aleyhine gelişebilecek fiyat çekilmelerinin önüne geçilmiş olacağını anlatan Erdoğan, Hükümet olarak her çiftçiye, kamu ve özel sektöre sattığı ürün için kilo başına 30 bin TL prim desteği vereceklerini ifade etti. Erdoğan, "Böylece, diyelim ki çiftçimiz birinci sınıf ekmelik buğdayını 350 bin liraya sattıysa, bunu belgelemesi halinde 30 bin lira da prim alacaktır. Toplam 380 bin eline geçmiş olacak, en geç 1 ay içerisinde" dedi. 
     Erdoğan, TMO’nun bundan önce böyle bir uygulama yapmadığını, sadece aldığı buğdayı kayıt altına geçirdiğini, geri kalanın kayıt dışı olduğunu hatırlatarak, yeni uygulamayla kayıtdışılığın ortadan kalkacağını söyledi. Erdoğan, sadece buğdayını TMO’ya satan çiftçinin değil, diğer yerlere satanların da makbuzuyla aynı şekilde primini alacağını belirtti. 
     
     "BU YIL ÇİFTÇİYE 70 BİN LİRA DESTEK" 

     "Bu yıl, Doğrudan Gelir Desteği ödemelerini tek kalemde ödeyeceğiz" dediklerini hatırlatan Erdoğan, Mayıs ayının ilk haftasında ödemeleri tamamladıklarını belirterek, "Sözümüz tarih olarak ne zamansa o zaman ödemeyi gerçekleştirdik. Böylece, kilo başına ödediğimiz Doğrudan Gelir Desteği 40 bin TL, şimdi buğday üreticilerimize kilogram başına 30 bin TL prim desteği böylece bu yıl çiftçimize 70 bin TL toplam destek vermiş oluyoruz, nakit olarak. Bu, yüzde 20 ile 25 oranında maliyet, üretim desteği demektir" diye konuştu. 
     Türkiye’de ortalama arazi büyüklüğünün 60 dekar ve bundan elde edilecek ürünün ise 10-15 ton arasında olduğuna dikkati çeken Erdoğan, uyguladıkları bu politikayla, Türkiye ortalamasında mağdur olabilecek ve nakit ihtiyacı olan küçük çiftçilerin emeklerinin karşılığının tamamını piyasa şartlarında ödeyerek ve beraberinde özel prim desteği vererek onları mağdur etmemeyi hedeflediklerini söyledi. 
     
     "2005 YILI TEMEL YAKLAŞIMI..." 

     Erdoğan, 2004 yılı Eylül ayından bu yana buğday ithalatı yapılmadığını, ancak bunu istismar edenlerin olduğunu belirterek, TMO stoklarının minimum seviyede bulunduğunu, un ve makarna gibi işlenmiş ürün ihracatında ciddi artışlar olduğunu söyledi. Erdoğan, ortaya koydukları alım politikalarıyla buğdayın artık bir yatırım ve ticaret aracı olacağını, üreticinin, tüccarın, tüketicinin, ihracatçının ve sanayicinin yüzünü güldüreceğini belirterek, şöyle konuştu 
     "2005 yılı hububat politikamızdaki temel yaklaşım üretimin sürdürülebilirliğini sağlamak, piyasa aktivitesini maksimize etmek, haklı rekabet ortamı ve tüketiciyi olumsuz etkilerden korumaktır. 
     Artık, klasik görev zararı mantığından arınarak, kurum sübvansiyonu yerine sektörün sübvanse edilmesi ilkesini benimsedik. Bu meyanda, TMO’nun ekonomik kurallar çerçevesinde çalışması prensip olarak kabul edilmiş, ancak çiftçinin mağduriyetini ve gelir düzeyini yukarıya çekmek noktasında Hükümetimiz prim, destek uygulaması ile sektörün sürdürülebilirliğini sağlamak açısından irade koymuştur." Hükümet’in sorunları kökten çözme konusundaki iradesi ve kararlığının bir sonucu olarak bugün Türk tarımında önemli bir noktaya gelindiğini kaydeden Erdoğan, "Yıllardır ’tarım ülkesiyiz’ diyerek bizleri oyalayanlara sormamız gerekiyor 81 yıllık Cumhuriyetimizin Tarım Kanunu nerede Tohumculuk Kanunu nerede Çiftçimizi mağduriyetten kurtaracak Tarım Ürünleri Sigortası nerede Hükümetimiz, bu üç önemli konuyu da bu yıl inşallah çözüme kavuşturacak" dedi. 
     
     "GÜBRE’DEKİ TEKELİ KIRACAĞIZ" 

     Erdoğan, mazot ve gübreyle ilgili çalışmanın son aşamaya getirildiğini belirterek, "Gübrede bir tekel mantığı hakim. 
     Kesinlikle bunu aşacağız ve kıracağız. Buna müsaade etmemiz mümkün değil" diye konuştu. 
     Başbakan Erdoğan, grup konuşmasının sonunda milletvekillerinden, bu hafta yoğun bir gündemi olan TBMM çalışmalarına katılım konusunda hassas olmalarını istedi. Meclis’in 1 Temmuz’da tatile gireceğini hatırlatan Erdoğan, ancak tatile kadar hayata geçirilmesi gereken konular olduğunu sözlerine ekledi. 
     
</TEXT>
</DOC>
