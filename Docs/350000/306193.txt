<DOC>
<DOCNO> 306193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonspo25.html </URL>
<DATE> 2005/01/13/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Beşiktaş Antalya'daki hazırlıklarını tamamladı 
</HEADLINE>
<TEXT>

     Beşiktaş, ikinci yarı hazırlıklarının Antalya Aksu'daki bölümünü bu akşam yaptığı antrenmanla tamamladı. 
     Topkapı Palace sahasında teknik direktör Vicente Del Bosque yönetiminde yapılan son antrenman 1 saat 40 dakika sürdü. Antrenmanda kondisyon ağırlıklı çalışma yapan siyah-beyazlılar daha sonra çift kale maç yaptı. Sakatlığı bulunan Tümer 3 gün aradan sonra takımla birlikte çalışmaya katılırken, Emre Aşık ile Sergen yine otelde kaldı. 
     Bu arada, antrenman sırasında ayağına darbe alan Carew hafif bir sakatlık geçirdi. Bir süre yerde kalan golcü futbolcu daha sonra antrenmana devam etti. 
     Öte yandan, Vicente Del Bosque, kamp süresince antrenmanlarda denenen Nijeryalı futbolcu Muhammed Süleyman'ın performansının olumlu olduğunu, ancak bu futbolcuyu bir süre daha denemeye devam edeceklerini söyledi. 
     Antrenman sonrası kampı değerlendiren takım kaptanı Tayfur Havutçu, çok güzel bir hazırlık dönemi geçirdiklerini belirterek, ''Ufak tefek bazı eksikliklerimiz var, bunları da tamamladıktan sonra ligin ikinci yarısında çok daha başarılı olacağımıza inanıyorum. Bu sezon taraftarlarımızı çok üzdük. Ligde hak etmediğimiz bir yerdeyiz. Ancak en kısa sürede üst sıralara tırmanacağımıza inanıyorum'' diye konuştu. 
     Beşiktaş, yarın sabah 10.30'da Antalya'dan İstanbul'a gidecek. 
     
</TEXT>
</DOC>
