<DOC>
<DOCNO> 342914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun09.html </URL>
<DATE> 2005/05/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Özbekistan'da kan gövdeyi götürüyor, yüzlerce ölü 
</HEADLINE>
<TEXT>

     Özbekistan’ın cuma günü ayaklanma çıkan Andican vilayetinde dün gece de çatışmalar çıktı. 
     Associated Press ajansının haberine göre, Andican’da, dün gece boyunca devam eden çatışmaların ardından bugün kentte gerginlik devam ediyor. Görgü tanıkları da, Andican’ın merkeze uzak bölgesi Bogişonol’da askerlerle militanlar arasında çatışma olduğunu açıkladı. 
     Ancak, bu bilgi resmi kaynaklarca henüz doğrulanmadı. 
     Başka görgü tanıklarının da, "militanların cezaevi yakınındaki bir apartmandan polislere ateş açtığı, polislerin saldırganları öldürdüğü" şeklindeki ifadeleri aktarıldı. 
     İnsan hakları örgütleri, Andican’daki olaylarda 500 kişinin öldüğünü öne sürerken, Paktabad’da da 200 kişinin öldürüldüğüne ilişkin ikinci bir iddia ortaya atıldı. 
     Özbekistan’da "Appeal" adlı bir insan hakları kuruluşunun yöneticisi Saidcakon Zeynebitdinov, Özbek askerlerinin cumartesi günü Andican’ın 30 kilometre kuzeydoğusundaki Paktabad’da yaklaşık 200 göstericiyi öldürdüğünü öne sürdü. 
     Zeynebitdinov’un bu iddiası, şu ana kadar bağımsız kaynaklarca doğrulanmadı. Ancak bu iddiaların doğrulanması ve 700 kişinin öldüğünün belirlenmesi halinde Andican ayaklanması, 1989 yılındaki Tienanmen meydanı olaylarının ardından en büyük kanlı eylem baskını olarak yorumlanabilecek. 
     
     GÖRGÜ TANIKLARINA GÖRE 600 ÖLÜ VAR 

     Özbekistan’ın Andican kentindeki ayaklanmanın bastırılması sırasında en az 600 kişinin öldürüldüğü iddia edildi. 
     Özbek sivil toplum örgütü Animokur’un yetkilisi Gülbahar Turdiyeva, cesetleri gördüğünü belirterek, 500 cesedin Andican’daki okullardan birisine, yüz kadarının da inşa halindeki bir üniversiteye konduğunu öne sürdü. 
     Doğudaki Andican kentinde cuma sabahı başlayan ayaklanmada isyancılar bir askeri garnizona ve bir cezaevine saldırarak yüzlerce mahkumu serbest bırakmışlardı. 
     Ayaklanmanın kanlı bir şekilde bastırıldığı yönündeki haberlerin ardından şu ana dek ölü sayısı konusunda resmi bir açıklama yapılmadı. 
     
     KIRGIZİSTAN, ÖZBEKLERİN SIĞINMASINA İZİN VERDİ 

     Bişkek, Andican’daki olaylardan kaçan Özbeklerin Kırgızistan’a sığınmasına izin verdi. 
     Kırgızistan Sınır Birlikleri Basın Merkezi’nden yapılan açıklamada, Kırgız-Özbek sınırında yaşanan gerginliği kontrol altına almak ve ekonomik krize yol açmamak için sınırın kapatıldığı hatırlatılarak, Kırgız yönetiminin yeni kararıyla sınırlardan Özbek vatandaşlarının geçişine izin verildiği belirtildi. 
     Açıklamada, Sınır Birlikleri Komutanı Mırzakan Subanov’un, gelişmeleri yakından takip etmek amacıyla bu sabah bölgeye gittiği, Avrupa Güvenlik ve İşbirliği Teşkilatı AGİT ile Birleşmiş Milletler BM ve Kızılhaç’ın da bölgedeki göçmenlere sağlık yardımında bulunduğu ifade edildi. 
     Basın Merkezi’nin açıklamasında, Kırgızistan’a önceki gün kaçak yollardan giren 541 Özbek vatandaşından 20’sinin hastanelerde tedavi altına alındığı, Kırgız-Özbek sınırında durumun, dün itibariyle kontrol altına alındığı, Celalabad eyaletine bağlı Bazakorgan ilçesinde ise gerginliğin sürdüğü kaydedildi. 
     Sınır kapılarının açılmasının ardından yaklaşık 5000 Özbek vatandaşının Kırgızistan’a geçmesi bekleniyor. 
     
</TEXT>
</DOC>
