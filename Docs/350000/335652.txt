<DOC>
<DOCNO> 335652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur40.html </URL>
<DATE> 2005/04/21/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Muş'ta terör örgütü üyesi yakalandı 
</HEADLINE>
<TEXT>

     Muş Emniyet Müdürlüğü'nce, Irak'tan Türkiye'ye geçerek Avrupa'ya gitmek isteyen terör örgütü PKK Kongra-Gel üyesi bir terörist yakalandı. 
     Emniyet Müdürlüğü'nden yapılan yazılı açıklamada, 1991 yılında terör örgütü PKK Kongra-Gel'e katılan ve terör örgütü mensuplarına yönelik eğitim ve propaganda çalışmaları yapan ''Alişer'' kod adlı N.T'nin, Terörle Mücadele Şubesi ekipleri tarafından Sanayi Sitesi'nde bir otomobil içinde yakalandığı belirtildi. 
     Yakalanan kişinin, Hakurki, Şehidan, Hinere ve Zağros eğitim kamplarında örgütün eğitim ve propaganda çalışmalarında görev aldığı bildirildi. 
     N.T'nin, yapılan istihbarat çalışmalarının ardından 3 aylık çalışma sonucunda yakalandığı öğrenildi. 
     Bu arada, Emniyet Müdürlüğü'nde basın mensuplarının karşısına çıkarılan N.T, amacının, Türkiye üzerinden Avrupa'ya gitmek olduğunu belirterek, terör örgütü içinde teslim olmaları ve yakalanmaları halinde büyük işkenceler görecekleri veya öldürüleceklerinin anlatıldığını, ancak kendisine 14 yıllık örgüt üyesi olmasına rağmen Türk güvenlik kuvvetleri tarafından kötü muamele yapılmadığını söyledi. 
     Türkiye'ye karşı silahlı mücadelenin anlamsız olduğunu ifade eden N.T, ''Örgüt üyelerine, dağda kalmanın hiçbir anlamı olmadığını söyleyebilirim'' dedi. 
     
</TEXT>
</DOC>
