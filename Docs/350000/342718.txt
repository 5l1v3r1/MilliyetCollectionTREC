<DOC>
<DOCNO> 342718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/yazar/dundar.html </URL>
<DATE> 2005/05/15/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Pornografik bir pembe dizi 
</HEADLINE>
<TEXT>


Teksas'taki askeri mahkemenin sanık sandalyesinde kucağında 7 aylık bebeğiyle er Lynndie England 22 oturuyor. 
Bebeğin babası Charles Graner 36 hapiste... Mahkeme dışında bekleyen kadın ise Megan M. Ambuhl... 
Amerika aylardır bu üçlünün aşk skandalı ile çalkalanıyor. 
Belgeler ve tanıklar ortaya çıktıkça sadece üçünün ilişkisi değil, Amerikan askerlerinin ruh hali de aydınlanıyor. 

Yaş günü hediyesi 
England ile Graner bir ihtiyat birliğinde tanıştı. İkisi de yeni boşanmıştı. 
England üniversite parası kazanmak için, Graner ise 11 Eylül'den sonra milliyetçi hislerle askere yazılmıştı. 
Şubat 2003'te Irak'a gönderildiler. 
Irak'ta er England, geceleri Graner'in yatağında kaldığı için birkaç kez disipline verildi. 
Ekimde bir gece Graner, sevgilisine, çıplak bir Iraklı tutuklunun boynuna tasma geçirip poz vermesini söyledi. Sonra da fotoğrafı "Bakın Lynndie'ye ne yaptırdım" notuyla eve gönderdi. 
Mastürbasyon yapan Iraklı tutuklular fotoğrafı ise "sevgilisine yaş günü armağanı"ydı. 

Dizinin 2. kadını 
Megan Ambuhl de Virginia'daki bir sağlık teknisyeni iken 11 Eylül'den sonra "ulusu korumak için" orduya yazılmış ve Graner'le mesai arkadaşı olmuştu. Başka bir askerle ilişkisini bitirip Graner'le ilişkiye girdi. 
Bu arada Graner, England'la ilişkisini de kesmemişti. 2 Ocak 2004'te England'ın yatağında yakalandı ve rütbesi indirildi. 13 Ocak'ta ordu müfettişlerine, tutukluların "uygunsuz" fotoğraflarını ihtiva eden bir disk sızdırıldı. Tahkikatta elebaşının Graner olduğu hemen anlaşıldı. 
O günlerde Graner ve England ayrılmaya karar verdiler. 
2 gün sonra England aradı 
2 aylık hamileydi. 

"Boynuzlarımı da çiz" 
England geçen ekimde bir oğul doğurdu. 
Duruşmasına selefi Ambuhl, şahit olarak çağrıldı. 
Ambuhl, mahkemede Graner'i korumak için yalan söylemekle suçlandı. 
Graner bu jesti evlenme teklifiyle yanıtladı. Ama tutukluya tasma takma emrini England'a kendisinin verdiğini, bunun yasal bir askeri uygulama olduğunu söyledi. Ve 10 yıl hapse mahk m edildi. 
Graner'le Ambuhl geçen ay evlendiler. Ambuhl, kocasını hapse gönderip eski işinin başına döndü. 
England ise bebeğinin babasının evlilik haberini öğrenince mahkemedeki ressama "Boynuzlarımı çizmeyi unutma" dedi. 

Tuvaletteki Kuran 
Ebu Gıreyb cezaevinde çekilen bu pornografik pembe dizi, Amerikalıların dilinde şimdi... 
Haberi veren New York Times, "Bu 3 askerin birlikte çalıştıkları Ebu Gıreyb cezaevindeki ahlaksızlıklar, Irak'taki Amerikan işgalinin sembolü sayılıyor" diye yazdı. 
Aynı Amerikan askerleri şimdi de Müslüman tutukluları konuşturmak için tuvaletlere Kuranıkerim koymakla suçlanıyor. 
İslam dünyası ayakta... Ama Amerikan kamuoyu Vietnam'ın tersine- Irak'ta olup bitenden etkilenmiş görünmüyor. Bunun nedenini, Amerika'da yaşayan bir arkadaşım şöyle özetledi 
"Vietnam'daki zorunlu askerleri 'kendi evlatları' olarak görüyorlardı Irak'ta savaşanlar paralı asker... O yüzden 'ihtiyaç fazlası' sayılıyor". 
Tanrı, Amerika'yı ve ondan tüm dünyayı korusun 



</TEXT>
</DOC>
