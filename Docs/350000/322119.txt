<DOC>
<DOCNO> 322119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun15.html </URL>
<DATE> 2005/03/09/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Bazı Türk ve Rum siyasiler bir araya geldi.. 
</HEADLINE>
<TEXT>

     KKTC ve Güney Kıbrıs'tan bazı Türk ve Rum siyasi parti başkan ve yetkililerinin, Slovakya'nın Güney Kıbrıs Büyükelçiliği tarafından düzenlenen rutin ortak toplantılar çerçevesinde Ledra Palas Otel'de yaptığı toplantı sona erdi. 
     Cumhuriyetçi Türk Partisi'nin CTP ev sahipliğinde yapılan toplantıda, ''Türk tarafında yapılan seçimlerin barış sürecine etkileri'' tartışıldı. 
     Slovakya'nın Güney Kıbrıs Büyükelçisi Jan Varso, toplantıya katılan partiler adına ortak bir açıklama yaptı. 
     Toplantıda, ''Türk tarafında yapılan seçimlerin etkilerinin barış sürecine etkileri'' hakkında görüş alışverişinde bulunulduğunu ifade eden Varso, ''Nihai hedef olarak adanın Annan planı zemininde yeniden birleştirilmesi yönünde, liderlerin ve parti yetkililerinin aralarındaki ilişkilerin gelişmesinin öneminin vurgulandığını'' kaydetti. 
     Varso, Türk ve Rum partilerinin bir sonraki toplantısının, 20 Nisan'da Ledra Palas Otel'de, Rum EDEK partisinin ev sahipliğinde yapılacağını söyledi. 
     Ev sahipliğini Cumhuriyetçi Türk Partisi'nin CTP yaptığı toplantıya, Başbakan ve CTP Genel Başkanı Mehmet Ali Talat da katıldı. Toplantıya, KKTC'den 6, Güney Kıbrıs'tan da 8 partinin başkan ve temsilcileri katıldı. 
     Toplantıya KKTC'den, CTP, Demokrat Parti DP , Toplumcu Kurtuluş Partisi TKP , Birleşik Kıbrıs Partisi BKP , Yeni Kıbrıs Partisi YKP ve Kıbrıs Sosyalist Partisi KSP , Güney Kıbrıs'tan da AKEL, Demokratik Seferberlik Partisi DİSİ , Demokratik Parti DİKO , Sosyal Demokratlar Hareketi EDEK , Birleşik Demokratlar Hareketi EDİ , Avrupa Demokratik Reformcu Parti, Kıbrıs Yeşiller Partisi ve ADİK katıldı. 
     
     ORTAK ÇALIŞMA GRUBU TOPLANTISI YAPILAMAMIŞTI 

     Bu arada, Slovakya Büyükelçiliği'nin organizasyonuyla rutin olarak Ledra Palas Otel'de bir araya gelen Türk ve Rum siyasi partiler tarafından 22 Kasım 2004'te alınan kararla oluşturulan ''Sürdürülebilir Ekonomik Kalkınma İçin Çalışma Grubu''nun 2 Mart'taki toplantısı, yeterli katılım olmaması nedeniyle geçen hafta yapılamamıştı. 
     Türk ve Rum siyasi partiler, en son 10 Ocak'ta bir araya gelmişti. Bu toplantıda, 17 Aralık 2004'te yapılan Avrupa Birliği zirvesinde alınan sonuçlar konusunda görüş alışverişinde bulunulmuş, Türk ve Rum siyasi parti yetkilileri, Kıbrıs sorununun çözümü için müzakerelere yeniden başlanmasını sağlayacak somut çabaların, her iki toplum tarafından da en kısa sürede gösterilmesi ümidini dile getirmişlerdi. 
     
</TEXT>
</DOC>
