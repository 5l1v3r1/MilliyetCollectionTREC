<DOC>
<DOCNO> 343790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur44.html </URL>
<DATE> 2005/05/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Edirne Belediye Başkanı Sedefçi yargı önünde... 
</HEADLINE>
<TEXT>

     Edirne’de mahkeme, Belediye Başkanı Hamdi Sedefçi ile Başkan Yardımcısı Ayhan Gür hakkındaki kamu davasının ertelenmesine karar verdi. 
     Edirne 2. Ağır Ceza Mahkemesi’ndeki duruşmada, "görevi kötüye kullanma" iddiasıyla tutuksuz yargılanan Belediye Başkanı Sedefçi, Başkan Yardımcısı Gür, avukatları İbrahim Karakoç, Zeki Geliş ve Gökhan Karakoç hazır bulundu. 
     Başkan Sedefçi, mahkemenin suçsuzluğuna inanmasını isteyerek beraatını talep etti. Başkan Yardımcısı Gür de savunmasında suçsuz olduğunu belirterek, beraat edilmesini istedi. 
     Avukatlar İbrahim Karakoç, Zeki Geliş ve Gökhan Karakoç, müvekkilleri Sedefçi ve Gür’ün, Edirnespor’a para toplanması ve Kırkpınar ağalık bedeli olan eksik paranın temini yönünde daha önce açılan davada beraat ettiklerini belirterek, müvekkillerinin lehine olan hüküm nedeniyle Yargıtay 5. Ceza Dairesi’nin 2004 yılında bu yönde verdiği bozma ilamına uyulmamasını, yeniden beraat verilmesini ve haklarındaki kamu davasının yasa değişikliğiyle ertelenmesini talep ettiler. 
     Mahkeme Başkanı, Sedefçi ve Gür hakkındaki "kamu davasının ertelenmesi"ne, Gür’e ait otomobilin üzerindeki tedbir kararının ise kaldırılmasına karar verdi. 
     Sedefçi, mahkeme çıkışında yaptığı açıklamada, adaletin tecelli ettiğini ve Yargıtay’ın kararına mahkemenin uyduğunu belirtti. 
     
     OLAY 
     Sedefçi ve Gür’ün de aralarında bulunduğu 19 kişi, İl Jandarma Komutanlığı’nca 21 Mayıs 2001’de gözaltına alınarak, İstanbul DGM’ye sevk edilmişlerdi. İstanbul Nöbetçi 2 No’lu DGM Hakimliği de "görevsizlik" kararı vererek, dosyayı Edirne Cumhuriyet Savcılığı’na göndermiş, "resmi ihaleye fesat karıştırmak, rüşvet vermek ve almak" suçlarından yargılanan Sedefçi ve Gür beraat etmişti. Beraat kararını Yargıtay 5. Ceza Dairesi’nin bozması üzerine dava yeniden başlamıştı. 
     
</TEXT>
</DOC>
