<DOC>
<DOCNO> 319026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun08.html </URL>
<DATE> 2005/02/27/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Mitterrand'in evlilik dışı kızının kitabı yarın piyasaya çıkıyor 
</HEADLINE>
<TEXT>

     Fransa'nın 8 Ocak 1996'da vefat eden eski cumhurbaşkanı François Mitterrand'ın evlilik dışı kızı Mazarine Pingeot'nun hayatını anlattığı kitabı, yarın Fransa'da piyasaya çıkıyor. 
     ''Gizli kalan'' çocukluğunu anlattığı ''Bouche Cousue'' adlı kitabında babası Mitterrand'ın Elysee Sarayı'nda geçirdiği gecelerden daha çok annesi Anne Pingeot ile başkent Paris'te oturduğu evde kaldığını söyleyen Mazarine, 19 yaşına kadar babasına halk içinde ''baba'' demesinin yasak olduğunu belirtiyor. 
     Şimdi 30 yaşında olan Mazarine, bazı alıntıları haftalık Le Nouvel Obervateur'de yayınlanan kitabında, babasının, kendisine iki oğul veren eşi Danielle'e ayırdığından daha çok ikinci ailesine vakit ayırdığını anlatarak, ''Resmi olarak babam yoktu. Sınıf arkadaşlarım evimde olanlar, gecelerim, hafta sonları ya da tatillerim hakkında hiçbir şey bilmiyordu. Ya da biliyorlardı da bir şey söylemiyorlardı. Sessizlik andı aile içi bir meseleydi'' diyor. 
     Dünya, Mazarine'in varlığını, 1994'te Paris-Match dergisinin Paris'te bir lokantadan babasıyla çıkarken çekilmiş fotoğrafını yayınladığında öğrendi. Fransızlar ise onu gerçek anlamıyla 2 yıl sonra, Mitterrand'ın cenaze töreninde keşfetti. Bundan önce Mazarine zorunlu olarak tuhaf ve karmaşık bir yaşam sürüyordu. 
     Mitterrand, Mazarine 9 yaşındayken, 1981'de cumhurbaşkanı seçilmişti. 
     Fransızlar, Mitterrand'ın Danielle ile birlikte yaşadığını düşünürken, o, gecelerinin çoğunu Anne Pingeot'nun Quai-Branly'deki evinde geçiriyordu. Mazarine, o günleri şöyle anlatıyor 
     ''Annem bisikletiyle müzeye giderken, babam arabayla Elysee'ye gidiyordu, ben de liseye. Akşam saat 8'de yeniden bir araya geliyorduk.'' Tanınmamak için resmi plakalı bir aracın içine saklanarak bazen babasını Elysee'de ziyaret ettiğini anlatan Mazarine, ancak babasının bürosundan ziyade, aşçılar, korumalar ve sekreterlerle kendini daha mutlu hissettiğini söylüyor. 
     O dönemde babasının varlığını saklamak için elinden geleni yaptığını anlatan Mazarine, bununla birlikte sırlarının Paris'teki bazı çevrelerde yavaş yavaş ortaya çıkmaya başladığını da yazıyor. 
     Mazarine, kitabında, üvey kardeşleri Jean-Christophe ve Gilbert ile ilk kez babasının ölümünden hemen sonra karşılaştığını da anlatıyor. Mitterrand'ın naaşını toprağa verileceği Jarnac'a götüren askeri uçakla yapılan yolculukta ilk kez bir araya geldiklerini ve üçünün de Mitterrand'ın naaşı etrafında toplandığını belirten Mazarine, şöyle diyor 
     ''Hepimiz uçaktan indikten sonra kendi annemizin yanına gideceğimizi biliyorduk ama bir yandan da bu tuhaf mekanda, aynı adamdan olduğumuzu kabul etmek zorundaydık...'' 
     
</TEXT>
</DOC>
