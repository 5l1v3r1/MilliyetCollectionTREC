<DOC>
<DOCNO> 323899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/spor/spo04.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa için geri sayım 
</HEADLINE>
<TEXT>


Trabzonspor'un dün halka arz için yaptığı toplantıda konuşan Başkan Atay Aktuğ, Anadolu'da öncü olduklarını söyledi, taleplerin 6-8 Nisan'da toplanacağı belirtildi 


TSYD'de zirve 
BORSAYA girmeye hazırlanan Trabzonspor dün Levent'teki TSYD Lokali'nde halka arzla ilgili toplantı yaptı. Toplantıya Başkan Atay Aktuğ, Deniz Yatırım Genel Müdürü Cafer Bakırhan ve Trabzonspor Sportif A.Ş. Yönetim Kurulu Başkanı Şener Yavuz katıldı. Genel Müdür Burak Gürdal'ın yaptığı sunumun ardından söz alan Aktuğ, "Halka açılma konusunda Anadolu'da öncülük yapıyoruz" dedi. 

Profesyonel yönetim 
ATAY Aktuğ, bundan böyle yönetimin icra kurulu olarak çalışacağını belirtirek, "Uygulamalar profesyonellere bırakılacak" diye konuştu. Deniz Yatırım Genel Müdürü Cafer Bakırhan ise Trabzonspor Sportif A.Ş.'nin sürekli olarak kar edecek bir şirket yapısına sahip olduğunu vurgulayarak, 6-8 Nisan tarihleri arasında talep toplanacağını kaydetti. 

İnönü Stadı yaramıyor 

15 yenilgi 
BJK İnönü Stadı, Trabzonspor'a yaramıyor. Bordo - Mavililer, son 20 sezonda bu sahadan sadece iki galibiyet çıkarabildi. 15 maçtan da yenilgiyle ayrılan Karadeniz ekibi, İnönü'de 1993-94'te Şenol Güneş ile 7-1, geçen sezon da Samet Aybaba ile 5-0 mağlup olmuştu. Üstelik, 1996-97'deki 3-0'lık yenilgi, Güneş'in sonunu hazırlamıştı. 

İki idman 
BORDO-Mavililer, Beşiktaş maçının hazırlıklarını dün yaptığı iki çalışmayla sürdürdü. Sabah yapılan çalışmaya tüm futbolcular katılırken, Erdinç ve Emrah, düz koşu yaptı. Güneş, çalışmanın son bölümünde ceza sahası içinde nasıl paslaşılması ve gole ne tür organizasyonlarla gidilmesi yönünde uygulama yaptırdı. 

'Bu maç bitmez' 

TRABZONSPOR Başkanı Atay Aktuğ, Fenerbahçe Başkanı Aziz Yıldırım'a göndermede bulundu. Yıldırım'ın, mali kongredeki, "Futbolda masa başının çok önemli olduğunu öğrendim" sözlerini eleştiren Aktuğ, "Eğer şampiyonluk düğümü Fenerbahçe maçında çözülecekse ve hakem de Cem Deda gibi bir yönetim gösterirse o maç bitmez" dedi. 


</TEXT>
</DOC>
