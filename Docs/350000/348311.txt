<DOC>
<DOCNO> 348311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur04.html </URL>
<DATE> 2005/06/02/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Bodrum turizmi hanutçu kıskacında 
</HEADLINE>
<TEXT>

     Yaşar ANTER DHA 

      TURİZM ve eğlence merkezi Bodrum'da her geçen yıl artarak devam eden gürültü kirliliği ve hanutçuluk turistleri de işletmeleri de bıktırdı. Bodrum'un ünlü Kumbahçe Plajı'ndaki otellerde kalan turistler gürültü nedeniyle tatillerini kısa kesip başka bölgelere giderken, özellikle ünlü Barlar Caddesi'ndeki gürültü ve hanutçu istilası, ekmeğini gerçek anlamda turizmden kazanan otelcileri ve diğer işletmecileri isyan ettirdi. 
     Bodrum'da 1973 yılından beri pansiyonculuk yapan Sedat Baç öncülüğünde biraraya gelen sektör temsilcileri, turizmin sorunlarını tartıştı. Toplantıda, turizm sezonunun başından itibaren sabahlara kadar süren müzik yayını nedeniyle kent merkezindeki Kumbahçe Mahallesi ve Barlar Caddesi olarak bilinen Cumhuriyet Caddesi'ndeki 100'e yakın pansiyon, motel ve otellerdeki turistlerin, rezervasyonlarını iptal ederek ya ülkelerine ya da kent dışındaki diğer otellere gitmeye başladığı belirtildi. Bodrum Otelciler ve Turistik İşletmeciler Derneği BODER üyesi ve Baç Pansiyon işletmecisi Sedat Baç Son bir hafta içinde aralarında İtalyan, Hollandalı, Alman ve Yunanlı müşterilerimizin bulunduğu 35 turist bir hafta- 10 gün için yaptırdıkları rezervasyonlarının ilk gününde sabaha kadar uyuyamadıklarını belirterek eşyalarını alıp tesisi terk etti. Gürültü kirliliği nedeniyle bölgede bulunan 100'e yakın işletme otele müşteri alamaz, aldığında bir günden fazla turiste konaklama yaptıramaz hale geldi. Sabahlara kadar yüksek sesle süren müzik nedeniyle ülkelerine dönen turistler acentelerine ve konsolosluklarına şikayet dilekçeleri yağdırmaya başladı'' dedi. 
     Mayıs ayının başından itibaren Kaymakamlık, Valilik ve Kültür ve Turizm Bakanlığı'na dilekçe verip gürültü kirliği ve hanutçuluktan şikayetçi olduklarını anlatan Baç, 450 esnaftan topladığımız imzalı dilekçeleri iletmemize rağmen bir sonuç alamadık. Bodrum'da turizmin ve pansiyonculuğun başladığı Kumbahçe'de turizm öldü, sahiller boşaldı. Mavi yolculuğa gelip konaklayan tekneler de bir gece kalıp Bodrum'u terk ediyor'' dedi. 
     
     ZORLA DANS 
     Özellikle Barlar Caddesi'nde faaliyet gösteren disko, restoran, lokanta, butik, hediyelik eşya ve büfelerde çalışan personelin yolda yürüyen turiste elle ve sözle sarkıntılık edip hanutçuluk yapması nedeniyle turistin gezmek için dahi olsa artık bu caddeye girmek istemediği belirtildi. 
     Turiste sarılan, kucaklayan, hatta kaldırımda zorla dans eden hanutçuların yarattığı manzaranın tüyler ürperttiğini belirten Bodrum Çarşı Esnafı Derneği BOÇED kurucularından, Quicksilver işletmecisi Şakir Zararsız, bu yüzden birçok ünlü markanın Barlar Caddesi'ndeki mağazalarını kapattığını belirtti. Zararsız, Hanutçuluk yapan esnaf yüzünden turistlere günaydın, hoş geldiniz’ diyemez, turistin yüzüne bakamaz olduk. Turist vitrinlere ve dükkanlara korku ile bakıyor. Bir zamanların nezih ve saygın Barlar Caddesi'nden eser kalmadı. Turiste yılışıkça, elle ve sözle sarkıntılık yapanlar işi tacize kadar götürüyor. Resmi makamlara yazdığımız dilekçeler Barlar Caddesi'nin uzunluğunu bulur, ancak şu ana kadar hiçbir önlem alınmadı. Ciddi tedbirler alınmazsa önümüzdeki yıl Barlar Caddesi'ne hiçbir turist adımını atmaz, alışveriş de yapmaz. Hanutçuluk nedeniyle haksız rekabete uğrayan 75 esnaf dükkanını ya kapattı ya da devredip Bodrum'u terk etti'' dedi. 
     Kaymakam Osman Ekşi, turizmde başta gürültü ve hanutçuluk gibi olumsuz görüntüler yaratarak binbir güçlükle ülkeye getirilen turisti rahatsız etmeye kimsenin hakkı olmadığını ve haksız rekabet ortamının yaratılamayacağını belirtti. Ekşi Mart ayında düzenlediğimiz turizm koordinasyon kurulu toplantısının ardından yayınladığımız genelge ile turizm sektöründe faaliyet gösteren işletmelere uyması gereken kuralları anlattık. Turizmde olumsuz görüntü yaratacak bu kurallara uymayanlara en ağır cezayı vererek, gerekeni yapacağım. Türk turizminin adına leke sürmeye, rezervasyonları iptal ettirmeye kimsenin hakkı yok. Kurallara uyarak turizm yapan esnaf ve işletmeciyi de mağdur etmeyeceğiz'' dedi. 
     
</TEXT>
</DOC>
