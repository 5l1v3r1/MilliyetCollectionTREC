<DOC>
<DOCNO> 320359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy07.html </URL>
<DATE> 2005/03/03/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TBMM Araştırma Komisyonu eski MHK başkanlarını dinleyecek 
</HEADLINE>
<TEXT>

     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu, gelecek hafta Süper Futbol Ligi'ndeki kulüplerin başkanlarını dinleyecek. 
     TBMM Araştırma Komisyonu, şimdiki ve eski Merkez Hakem Komitesi MHK başkanlarını dinlemek üzere AK Parti Ankara Milletvekili Haluk İpek başkanlığında toplandı. Komisyon ilk olarak, eski MHK Başkanı Ertuğrul Dilek'i dinliyor. Komisyon daha sonra sırasıyla Bülent Yavuz, şimdiki başkan Sabri Çelik, Ahmet Güvener ve Hilmi Ok'u dinleyecek. 
     Ertuğrul Dilek, komisyona girmeden önce gazetecilerin sorularını yanıtlarken, TBMM'nin sporda şiddet, şike, rüşvet ve haksız rekabetin önlenmesi konusuna el attığını belirterek, ''Artık bir şeyler olabilir'' dedi. 
     Yeni bir yasal düzenleme çıkmadığı sürece hakem ve gözlemcilerin hiçbir yaptırımı bulunmadığını belirten Dilek, ''Dünyada da bu böyle. Kimse 'aldım, verdim' diyemez. Geçmişte bir şike olayı oldu. Karşıyaka'yı küme düşürdüler. Futbolcular söylüyorlar, sonra cayıyorlar. Sahadaki koku kendini belli eder, hakem de bu kokuyu sezer'' dedi. 
     Eski MHK Başkanı Bülent Yavuz da komisyona bilgi vermek üzere sırasını beklerken gazetecilerin sorularını yanıtladı. Yavuz, Meclis'in teşvik ve şike ile ilgili girişiminin memnuniyet verici olduğunu söyledi. Komisyonun yapacağı çalışmaların Türk futbolunun Avrupa ve dünyada üst düzeye gelmesini sağlayacağına inandığını belirten Yavuz, ''Bizim de bilgi, birikim ve deneyimlerimiz var. Her türlü soruya cevap vereceğiz. Çözüm bulunacağına inanıyorum. İnşallah çözüm olacaktır'' diye konuştu. 
     Somut şeylere dayanmayan durumlarda yapılacak bir şey olmadığını ifade eden Yavuz, bundan sonra çıkacak yasaların, gündeme gelebilecek spekülasyonlara son vereceğini dile getirdi. 
     Bülent Yavuz, hakemlerin maçtan sonra rapor tutması gerektiğini belirterek, ''7 sene bu camianın içinde kaldım, hiçbir hakem bize böyle bir rapor vermedi. Hakemlere bu konuda yetki verilmeli'' dedi. 
     TBMM Araştırma Komisyonu Başkanı Haluk İpek, gelecek hafta süper lig kulüplerinin başkanlarını dinleyeceklerini ifade etti. İpek, ''Tüm kulüpleri çağırma şansımız yok. Bu nedenle ikinci ve üçüncü liglerde oynayan kulüplere de yazı yazıp, bildiklerini bize yazılı olarak iletmelerini istedik'' diye konuştu. 
     Alınan bilgiye göre, komisyon gelecek hafta süper lig kulüplerinin başkanlarını dinleyebilmek için salı, çarşamba ve perşembe günleri olmak üzere 3 kez toplanacak. 
     
</TEXT>
</DOC>
