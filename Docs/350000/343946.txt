<DOC>
<DOCNO> 343946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun18.html </URL>
<DATE> 2005/05/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İran, yeniden başlamaya kararlı 
</HEADLINE>
<TEXT>

     İran’ın nükleer enerji konusundaki üst düzey yetkilisi Hüseyin Musaviyan, "İran’ın bazı nükleer faaliyetlerine yeniden başlama kararının, Avrupalıların tehditlerine rağmen geri döndürülemez olduğunu" belirtti. 
     Musaviyan, yaptığı açıklamada, İsfahan tesislerindeki uranyum dönüştürme faaliyetlerine yeniden başlama kararından dönmeyeceklerini bildirdi. 
     Yetkili, İran ile Avrupa Birliği’nin üç büyüğü Almanya, İngiltere ve Fransa arasında Salı günü Brüksel’de yapılması planlanan ve Ulusal Yüksek Güvenlik Konseyi Genel Sekreteri Hücetülislam Hasan Ruhani’nin katılması beklenen toplantının "henüz kesin olmadığını" belirterek, "Toplantının olabilmesi için uzmanların her şeyden önce her iki taraf için de kabul edilebilir olan bir anlaşmanın ilkeleri üzerinde uzlaşmaya varmaları gerekir" dedi. 
     İran, Kasım ayında Avrupa Birliği’nin isteği üzerine durdurduğu uranyum dönüştürme faaliyetinin önemli bir bölümüne yeniden başlamaya karar verdiğini açıklamış, İngiltere, Almanya ve Fransa ise İran’ın nükleer faaliyetlerine yeniden başlaması durumunda görüşmeleri sona erdirerek konuyu BM Güvenlik Konseyi’ne götürme tehdidinde bulunmuştu. 
     
     GÖRÜŞMELER 24 MAYIS'TA 

     Bu arada, bazı AB ülkelerinin nükleer programıyla ilgili olarak İran ile yaptıkları müzakerelere 24 Mayıs’ta devam edileceği bildirildi. 
     Alman Haber Ajansı DPA , 24 Mayıs’ın müzakere tarihi olarak kesinleştiğini, ancak müzakerelerin nerede yapılacağının henüz kesinlik kazanmadığını bildirdi. 
     Müzakere yeri olarak Brüksel, Paris ya da Cenevre’nin gündemde olduğu, görüşmelere İngiltere, Fransa ve Almanya dışişleri bakanları, AB Ortak Savunma ve Dış Politika Yüksek Temsilcisi Javier Solana ve İran Ulusal Yüksek Güvenlik Konseyi Genel Sekreteri Hücetülislam Hasan Ruhani’nin katılacağı belirtildi. 
     AB ülkeleri İran’ı, geniş çaplı ekonomik ve siyasi işbirliği teklifleriyle, uranyum zenginleştirme planlarını sona erdirmesi için ikna etmeye çalışıyor. 
     Müzakereler son olarak geçen yılın Aralık ayında yapılmış, 29 Nisan 2005 tarihinde de daha alt düzeyde gayri resmi bir toplantı düzenlenmişti. 
     
</TEXT>
</DOC>
