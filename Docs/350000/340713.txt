<DOC>
<DOCNO> 340713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonspo21.html </URL>
<DATE> 2005/05/08/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Raikkonen, İspanya Grand Prix'sinin galibi... 
</HEADLINE>
<TEXT>

     Formula 1’de sezonun 5. ayağı olan İspanya Grand Prix’sini, McLaren-Mercedes’in Finli pilotu Kimi Raikkonen kazanmayı başardı. 
     Dün ve bu sabah yapılan sıralama turlarının ardından yarışa ilk sırada Pole Position başlama hakkını elde eden Kimi Raikkonen, toplam 305.256 kilometre uzunluğundaki 66 turluk mücadelede, 209.845 kilometre ortalama hıza ulaşarak, 1 saat 27 dakika 16 saniye ve 830 saliseyle birinci oldu. 
     Kariyerinin 3. zaferini elde eden Raikkonen, ilk sıradan başladığı yarışın 66 turunda da birinciliğini koruyarak, yarışı otoriteler tarafından favoriler arasında gösterilen Fernando Alonso’nun önünde bitirdi. 
     San Marino Grand Prix’sinde de sıralama turlarını galibiyetle kapatan Raikkonen, Imola pistindeki yarışta teknik bir arıza nedeniyle pisti terketmek zorunda kalmıştı. 
     Son 3 Grand Prix’de damalı bayrağı ilk gören Renault’un İspanyol pilotu Fernando Alonso, liderin 27.6 saniye arkasından gelerek 2. 
     oldu. 
     Genç pilotu izlemek için yarışa gelen yaklaşık 115 bin İspanyol yarışsever, Alonso’nun ikinciliğiyle yetinmek zorunda kalırken, genç pilot, sürücüler klasmanında puanını 44’e çıkararak önemli bir avantaj elde etti. 
     Sezona çok iyi bir başlangıç yapan Alonso, ülkesinde yaptığı bu yarışı ilk sırada tamamlayamayarak Formula 1 tarihinde üstüste 4 yarışı kazanan 11. pilot olarak tarihe geçme şansını da yitirdi. 
     Toyota marka aracıyla üçüncülüğü elde eden İtalyan Jarno Trulli, liderin 45 saniye 947 salise gerisinden yarışı tamamlarken, yine Toyota’dan Ralf Schumacher 4’üncü, Renault’dan Giancarlo Fisichella ise beşinci sırayı kaptı. 
     
     SCHUMACHER YARIŞI YİNE TAMAMLAYAMADI 

     7 kez dünya şampiyonluğunu kazanmayı başaran Ferrari’nin ünlü 
     Alman pilotu Michael Schumacher’in, kötü başladığı sezonda şanssızlığı sürüyor. 
     Imola pistindeki performansıyla podyumlara yeniden dönüş sinyalleri veren Schumacher, Katalonya pistinde yarışın 46. turunda aracını garaja çekmek zorunda kaldı. 
     44. turda sol arka lastiğinden sorun yaşayan Alman pilot, bu 
     lastiği değiştirmesinin üzerinden 2 tur geçmeden ön lastiğinde de sorun yaşayınca pisti terk etti. Geçen yıl 13 yarışı kazanan Schumacher, İspanya Grand Prix’sinde de birinciliği kaptırınca, Ferrari’ye katıldığı 1996 yılından bu yana ilk kez üstüste 6 yarışta birincilik kürsüsüne çıkamadı. 
     
</TEXT>
</DOC>
