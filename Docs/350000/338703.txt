<DOC>
<DOCNO> 338703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur07.html </URL>
<DATE> 2005/05/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Petrol ve doğalgaz üretiminde yabancı payı... 
</HEADLINE>
<TEXT>

     Türkiye'de geçen yıl ham petrol üretiminin yüzde 32'sini, doğalgaz üretiminin ise yüzde 39'unu yabancı şirketlerin gerçekleştirdiği bildirildi. 
     DYP Denizli Milletvekili Ümmet Kandoğan'ın yazılı soru önergesine yanıt veren Enerji ve Tabii Kaynaklar Bakanı Hilmi Güler, Türkiye'de bugüne kadar keşfedilmiş ham petrol sahalarının 2004 yılı sonu itibariyle toplam kalan üretilebilir rezervinin, 40 milyon 864 bin metrik ton olduğunu ifade etti. 
     Güler'in verdiği bilgiye göre, ham petrol rezervlerinin yüzde 99,55'i Güneydoğu Anadolu Bölgesi'nde, yüzde 0.30'u Marmara Bölgesi'nde, yüzde 0.15'i ise Akdeniz Bölgesi'nde bulunuyor. Ham petrol rezervleri, Güneydoğu Anadolu Bölgesi'nde Batman, Diyarbakır, Adıyaman ve Mardin'de yoğunlaşırken, Marmara Bölgesi'nde Kırklareli, Akdeniz Bölgesi'nde ise Adana'da küçük rezervler bulunuyor. 
     Bakan Güler, 2004 yılı sonu itibariyle Türkiye'de 7 milyar 307 milyon 700 bin metreküp üretilebilir doğalgaz rezervi bulunduğunu bildirdi. Güler, doğalgaz rezervlerinin yüzde 56'sının Diyarbakır ve Mardin'de, yüzde 44'ünün Tekirdağ, Kırklareli ve İstanbul il sınırları içinde yer aldığını belirtti. 
     Geçen yıl 2 milyon 275 bin 0 metrik ton ham petrol üretimi ve 707 milyon 8 bin metreküp doğalgaz üretiminin yapıldığını kaydeden Güler, ham petrol üretiminin yüzde 32'sinin, doğalgaz üretiminin de yüzde 39'unun yabancı şirketler tarafından gerçekleştirildiğini açıkladı. 
     
     BOR İHRACI 
     Türkiye'de bor madeninin Bigadiç, Emet, Kırka ve Kestelek'te bulunduğunu belirten Güler, 2002 yılında 186 milyon dolar olan bor ihracatının, 2004 yılında 251 milyon dolara ulaştığını bildirdi. 
     Güler, ''Etkin ve dinamik pazar araştırması ile tespit edilen alanlarda doğru pazarlama stratejileri uygulayarak ihracatımızın önümüzdeki 3 yıl içinde 500 milyon dolar seviyelerine çıkarılması hedeflenmekte'' dedi. 
     
     PETROLE, 6 MİLYAR 74 MİLYON DOLAR 
     Bakan Güler, geçen yıl 23 milyon 840 bin metrik ton ham petrol ithal edildiğini, bunun karşılığında toplam 6.074.589.413 dolar ödendiğini ifade etti. Türkiye'de üretilen ham petrolün değerinin ise 540 milyon 699 bin 42 dolar seviyesinde olduğunu belirten Güler, şunları kaydetti 
     ''Ülke ekonomisine, sadece üretilen ham petrol değeri olarak bu miktarda parasal katkı söz konusu olup, petrol sektörünün aramacılıktan başlayarak üretim, rafinaj, iletim ve dağıtım aşamalarının yarattığı katma değer düşünüldüğünde, yerli ham petrol üretiminin ekonomiye katkısının çok daha büyük boyutlarda olacağı açıktır. 
     Türkiye Petrolleri A.O'nun 2003 yılı ham petrol satış geliri 316,3 milyon dolar, 2004 yılı ham petrol satış geliri ise 371.9 milyon dolardır.'' Güler, Türkiye'de İzmir-Bergama-Ovacık, Gümüşhane-Mescitli-Mastra, İzmir-Seferihisar-Efem Çukuru, Uşak-Eşme-Kışladağ, Balıkesir-Havran-Küçükdere, Eskişehir-Sivrihisar-Kaymaz, Artvin-Cerrattepe,Erzincan-Ilıç-Çukurdere ve Manisa-Salihli-Sart'ta altın madeni bulunduğunu bildirdi. Güler, ancak şu an itibariyle Türkiye'de altın madeni çıkarılmadığını, dolayısıyla ekonomiye herhangi bir katkısı bulunmadığını kaydetti. 
     
</TEXT>
</DOC>
