<DOC>
<DOCNO> 332306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur26.html </URL>
<DATE> 2005/04/11/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Cumhuriyet Üniversitesi'nde öğrenciler taş ve sopalarla birbirine girdi 
</HEADLINE>
<TEXT>

     Eraydın AYTEKİN SİVAS, DHA 

SİVAS'taki Cumhuriyet Üniversitesi Merkez Kampusu'nda, bildiri dağıtmak isteyen sol görüşlü öğrenciler ile onlara engel olmak isteyen sağ görüşlü öğrenciler arasında kavga çıktı. Polis, taş ve sopaların kullanıldığı kavgayı güçlükle ayırdı. Yaklaşık 2 saat süren olaylarda 48 öğrenci gözaltına alındı. 
     Sol görüşlü yaklaşık 30 öğrenci bugün saat 14.15'de, üniversitedeki koşulların düzeltilmesi için hazırladıkları bildiriyi kampus içerisinde dağıtmaya başladı. Grup, Fen-Edebiyat Fakültesi önüne geldiğinde, yaklaşık 50 kişilik ülkücü öğrenci grubu ile karşılaştı. Ülkücü öğrenciler, bildiri dağıtımına engel olmak istedi. İki grup arasında taşlı ve demir çubukların kullanıldığı kavga başladı. Üniversite içerisinde bekleyen sivil polisler ile Çevik Kuvvet ekipleri, öğrencilerin kavgasına coplarla müdahale etti. Polis, olaylarla ilgili 13'ü sağ görüşlü toplam 48 öğrenciyi gözaltına aldı. Polise direnen bazı öğrenciler yere yatırılarak kelepçelendi. Yaklaşık 2 saat süren olaylar sonunda, takviye polis ekiplerinin de kampuse gelmesiyle, ortalık yatıştı. Gözaltına alınan öğrenciler Çevik Kuvvet minibüsleriyle Emniyet Müdürlüğü'ne götürüldü. 
     Öğrencilerin dağıttığı bildiride şu ifadelerin bulunduğu belirtildi 
     "Ucuz ve bol çeşitli yemek istiyoruz. İkinci öğretim öğrencileri için yemek, yurtlarda temiz ve ucuz ortamlarda kalmak istiyoruz. Yurtlarda ucuz ve sağlıklı yemek istiyoruz. Daha ucuz ve rahat ulaşım istiyoruz. Demir yığını otobüslerle balık istifi bir halde gitmek istemiyoruz. Cumhuriyet Üniversitesi öğrencileri olarak, herkesi duyarlı olmaya çalışıyoruz.'' 

     
</TEXT>
</DOC>
