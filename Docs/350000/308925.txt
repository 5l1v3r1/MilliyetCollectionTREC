<DOC>
<DOCNO> 308925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo22.html </URL>
<DATE> 2005/01/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Futbol Federasyonu Başkanı Hıtzfeld ile hayatımda görüşmedim 
</HEADLINE>
<TEXT>

     Coca Cola firması, 4 yıllığına Futbol Federasyonu'nun ana sponsoru oldu. 
     Sponsorluk anlaşması, Coca Cola Türkiye Bölgesi Genel Müdürü Ahmet Burak ile Futbol Federasyonu Başkanı Dr.Levent Bıçakcı arasında İstanbul'da imzalandı. İmza törenine, Milli Takımlar Teknik Direktörü Ersun Yanal, menajer Can Çobanoğlu, federasyon yönetim kurulu üyeleri ile milli takım oyuncuları Tayfur Havutçu, Ümit Özat ve Bülent Korkmaz da katıldı. 
     Ahmet Burak, milli takımın yaptığı en büyük sözleşmeye imza attıklarını ifade ederek, ''Coca Cola olarak Türkiye'de futbola hep destek verdik. 4 yıl boyunca Türk Milli Takımı'nın ana sponsorluğunu üstleniyoruz. Milli takımın yeni oyuncusu olmaktan gurur duyuyoruz'' dedi. 
     Başkan Bıçakcı ise yaptığı konuşmada, Türk futbolunu bulunduğu yerden daha yukarılara taşımak için aralıksız çalıştıklarını vurgulayarak, ''Hedefimiz futbolun kalitesini yükseltmek. Bunu da sponsorlarla birlikte yapmayı amaçlıyoruz. Sponsorlarımıza ortaklarımız olarak bakıyoruz. Bu anlaşma gücümüze güç katacak'' diye konuştu. 
     
     ''HITZFELD İLE GÖRÜŞMEDİM'' 
     Bıçakcı, geçen günlerde medyada Alman teknik adam Otmar Hitzfeld ile görüştüğü biçiminde yer alan haberleri yalanlamak için Ersun Yanal ile birlikte bir basın toplantısı düzenledi. 
     Bu olayın gündeme gelmesinin hemen ardından yurtdışında olması nedeniyle yazılı bir bildiri yayınladığını, ancak bunun itibar görmediğini dile getiren Bıçakcı, şunları söyledi 
     ''Ben bir spor adamıyım. Dünyanın her yerinde görevim icabı spor adamlarıyla görüşebilirim. Ancak hayatımda Otmar Hitzfeld ile ne görüştüm, ne telefonla konuştum, ne de karşılaştım. Bunlar spekülasyondur. Bu haberler milli takımı ve Türk futbolunu yaralıyor. Bir an önce sona ermeli.'' ''Gelecek sezon maçlar Nike futbol toplarıyla oynanacak'' diyen Bıçakcı, bu topların renklerinin veya tiplerinin henüz kesinlik kazanmadığını, çalışmaların sürdüğünü dile getirdi. 
     Bıçakcı, sporseverleri 2 Şubat'ta Güney Asya'daki felaketzedelere yardım maçına çağırırken, ''Türk ve yabancı oyuncular karması maç yapacak. Türk oyuncuların antrenörlüğünü Ersun Yanal, yabancı karmasının teknik direktörlüğünü de 3 değerli teknik direktörümüz yapacak. Bütün sporseverleri bu maça davet ediyoruz'' diye konuştu. 
     -YANAL SİTEM ETTİ- Milli Takımlar Teknik Direktörü Ersun Yanal ise milli takıma yöneltilen eleştiriler konusunda sitemde bulundu. 
     ''Daha yolun başındayız, oynanacak çok maç var'' diyen Yanal, ''Elimizde bir maçla kahraman, ya da bir maçla batırılacak bir takım yok. Çok değerli oyuncularımız var. Desteğe ihtiyacımız var. Bir maçla başlangıç yapıp, bir maçla da her şey son bulmaz'' diye konuştu. 
     Yanal, basın mensuplarının bir sorusu üzerine de, ''Türkiye'de herkesin futbol hakkında konuştuğunu, ancak sonuçta milli takım teknik direktörlüğünü bir kişi yapıyor'' dedi. 
     Otmar Hitzfeld ile ilgili haberler konusunda görüşü de sorulan Yanal, ''Burası çok değerli ve önemli bir kurum. Yönetenlerin sözlerine değer verilmeli. Bu tür haberler kurumları zedeliyor'' ifadelerini kullandı. 
     
     ''MİLLİ TAKIM PAZARLIK KONUSU OLAMAZ'' 
     Yanal, Hollanda'da top koşturan Uğur Yıldırım'ın Hollanda Milli Takımı'nı seçmesi konusunda ise, ''Milli takım, pazarlık konusu olamaz'' dedi. 
     Türk pasaportu taşıyan kişilerin milli takım ile organik bir bağının olduğunu kaydeden Yanal, ''Biz kendisini daha önce yeni yeni parlayan bir oyuncu olarak A 2 Takımı'na davet ettik. Ancak, bazı nedenlerden dolayı gelmedi. Biz yine davet ettik. Ancak kendisi bir tercih yaptı. Saygı duymak lazım. Ancak milli takım pazarlık konusu olamaz. Burada profesyonelce de düşünülmemeli'' diye konuştu. 
     Milli futbolcu Alpay'ın sitemleri için ise Yanal, ''Milli takımın bir değil, birçok oyuncusu var. Burası sözleşme imzalanan bir yer değil. Her oyuncu zamanı geldiğinde davet edilir'' dedi. 
     
</TEXT>
</DOC>
