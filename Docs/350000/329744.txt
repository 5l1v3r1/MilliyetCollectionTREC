<DOC>
<DOCNO> 329744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur36.html </URL>
<DATE> 2005/04/02/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
Kırıkkale'de cami avlusuna bebek bıraktılar... 
</HEADLINE>
<TEXT>

     Kırıkkale'de, bir caminin avlusunda 2 günlük erkek bebek bulundu. 
     Alınan bilgiye göre, Çallıöz Mahallesi'ndeki Furkan Camii'nde imamlık yapan Gazi Ertürk, namaz için caminin avlusuna girdiği sırada ağlama sesi duydu. Sesin avludaki poşetten geldiğini fark eden Ertük, poşeti açtığında içinde bir bebek olduğunu gördü. 
     Ertürk'ün haber vermesi üzerine camiye gelen polis ekipleri, soğuktan donmak üzere olan bebeği Kırıkkale Hacı Hidayet Doğruer Kadın Doğum ve Çocuk Hastalıkları Hastanesi'ne götürdü. 
     Burada ilk muayenesi yapıldıktan sonra, kuvöze konulan bebeğin sağlık durumunun iyi olduğu bildirildi. 
     Hastanedeki hemşireler tarafından ''Furkan'' adı verilen bebeğin iki günlük olduğu, cami avlusuna kimin bıraktığının bulunması amacıyla araştırma başlatıldığı belirtildi. 
     
</TEXT>
</DOC>
