<DOC>
<DOCNO> 316406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko10.html </URL>
<DATE> 2005/02/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TÜSİAD Türkiye ekonomisi, 2005'te hedefin üzerinde büyüyecek 
</HEADLINE>
<TEXT>

     Türk Sanayici ve İşadamları Derneği'nin TÜSİAD hükümete sunduğu çalışmada, faiz dışı fazlanın '2005 yılında da önemini koruyacağı' bildirildi. 
     Ömer Sabancı başkanlığındaki TÜSİAD heyetinin, iki günlük Ankara ziyareti kapsamında hükümet yetkililerine sunduğu ''Ekonomik, Siyasi ve Sosyal Gelişmeler ve Türkiye-AB İlişkileri Hakkında TÜSİAD Görüşleri'' konulu çalışmada, AB üyelik süreci ve IMF'nin, çıpa işlevi görmeye devam edeceği ifade edildi. 
     Çalışmada, Türkiye ekonomisinin 2005 yılında hedefin üzerinde büyüyeceği belirtilirken, cari açığın da milli gelire oranının 2005 yılında gerileyeceğine işaret edildi. 2005 yılı için belirlenen yüzde 5'lik büyüme hedefinin yüzde 6-7 oranında gerçekleşeceği tahmin edildi. 
     Sermaye birikiminin 2005 yılında da devam etmekte birlikte, artırılan sermayenin istihdamda belirgin bir artışa neden olmayacağı düşünüldüğü ifade edilen çalışmada, 2005 yılında beklenen yavaşlama ile birlikte, büyümenin istihdama yansımasının yine sınırlı olacağı öngörüldü. 
     2005 yılında istihdam artışının ''yüzde 1.5 ile yüzde 2 arasında'' olacağı tahmin edilirken, çalışmada ''istihdamdaki bu artış, işsizlik oranının değişmemesi için gereken eşik miktarın altında olduğundan, işsizlik oranın 2005 yılında yüzde 10 cıvarında gerçekleşeceği tahmin edilmektedir'' denildi. 
     Çalışmada, Türkiye'nin ''artan yabancı sermaye rekabetine ayak uyduramadığı, yabancı sermaye güven endeksinin gerileme gösterdiğine'' de dikkat çekildi. 
     
</TEXT>
</DOC>
