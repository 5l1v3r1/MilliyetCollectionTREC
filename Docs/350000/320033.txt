<DOC>
<DOCNO> 320033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy48.html </URL>
<DATE> 2005/03/02/ </DATE>
<TIME> 20.33 </TIME>
<AUTHOR>  </AUTHOR>
<HEADLINE>
Darülaceze yasa tasarısı TBMM'de... 
</HEADLINE>
<TEXT>

     Darülaceze'ye Genel Müdürlük statüsü kazandıran yasa tasarısı, TBMM Başkanlığı'na sunuldu. 
     Tasarının gerekçesinde, Darülaceze müessesesinin 1916 tarihli Darülaceze Nizamnamesine göre yönetildiği ve yıllar içinde İstanbul Belediyesi ve İçişleri Bakanlığına bağlanarak hizmet verdiği belirtildi. 
     Kurumun gerek belediye gerekse bakanlığa bağlı döneminde hizmette çeşitli duraksamaların olduğu kaydedilen gerekçede, sosyal hizmetin daha çok bir yerel hizmet olması nedeniyle Darülaceze'nin İstanbul Büyükşehir Belediyesine bağlı bir genel müdürlük şeklinde teşkilatlanmasının öngörüldüğü belirtildi. 
     Tasarıya göre, Darülaceze, İstanbul il sınırları içinde yerleşmiş olanlardan, kanunen kendilerine bakacak kudrette ve mükellefiyette kimseleri bulunmayan yetişkinlerin ve çocukların bedelsiz, malul veya hiçbir iş yapamaz halde olup kendini geçindirebilecek durumda olanların talepleri halinde bedeli karşılığında, kendilerini geçindirmeye yetecek derecede mallarını ölünceye kadar gözetmek şartıyla genel müdürlüğe hibe edenlerin ise beslenme, barınma, giyim, tedavi gibi zaruri ihtiyaçlarını karşılayacak. 
     Genel Müdürlüğe kabul edilen ve kanunen kendilerine bakacak kimseleri bulunmayan çocuklar, ilgili mevzuat uyarınca evlatlık verilebilecek. 
     Darülaceze Genel Müdürlüğüne kabul edilen kişilere ait taşınır ve taşınmaz mallar, para ile maaş ve diğer gelirler genel müdürlük tarafından idare edilecek. 
     Burada ölen kimselerin genel müdürlük tarafından idare olunan mal ve paraları, maaş ve varidatları varsa, bunlardan cenaze masrafları ve ölünün hayatta iken Genel Müdürlük tarafından kendisine sarf edilen masrafın bedeli alındıktan sonra bakiyesi genel müdürlük bütçesine gelir kaydedilecek. 
     Tasarıya göre, İstanbul Büyükşehir Belediye Başkanı, Yönetim Kurulu'nun Başkanı, İstanbul Büyükşehir Belediye Meclisi ise Genel Müdürlük Genel Kurulu olacak. 
     Genel kurul, dava değeri 10 bin YTL ila 100 bin YTL arasındaki davaları sulhen ortadan kaldırabilecek ve 10 yıldan fazla süreli veya aylık 10 bin YTL'den fazla bedelli kiralama, kiraya verme veya intifa sözleşmeleri için Yönetim Kuruluna izin verebilecek. 
     Darülaceze Genel Müdürü, İstanbul Büyükşehir Belediye Başkanı'nın teklifi üzerine İçişleri Bakanı tarafından atanacak. 
     
     GELİRLER 
     Tasarıda genel müdürlüğün gelirleri, belediye bütçesinden yapılacak yardımların yanı sıra, İstanbul il sınırları içindeki ilçe belediyelerin tahsil ettikleri eğlence vergisi hasılatının yüzde 10'u ve ilçe belediyelerin bütçelerinden ayrılacak binde 4 pay ile sağlanacak. 
     Ayrıca genel müdürlüğe ait taşınır veya taşınmazlardan elde edilecek her türlü gelir ve bağışlar da gelir kaydedilecek. 
     
</TEXT>
</DOC>
