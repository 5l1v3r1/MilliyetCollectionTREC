<DOC>
<DOCNO> 343487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/ekonomi/eko01.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayali ihracat diye bir şey tanımıyorum' 
</HEADLINE>
<TEXT>


Maliye Bakanı hakkındaki naylon fatura davasını da düşürecek tasarının 6 maddesi komisyonda kabul edildi. Bakan, tasarıyı savunurken, "Hayali ihracat diye bir şey tanımıyorum" dedi 

ANKARA Milliyet 

Maliye Bakanı Kemal Unakıtan naylon fatura kullananlara af getiren yasa tasarısını savunurken, "Ben hayali ihracat diye bir şey tanımıyorum" dedi. 
TBMM Plan ve Bütçe Komisyonu, Unakıtan hakkındaki naylon fatura davasının da düşmesini sağlayacak "Bazı Kamu Alacaklarının Tahsil ve Terkinine İlişkin Kanun Tasarısı"nın 6 maddesini kabul etti. Tasarının naylon faturayla yapılan ihracatlarda banka ya da özel finans kurumları gibi aracıların cezai sorumluluğunu kaldırarak imalatçı ve tedarikçi firmaların cezalandırılmasını öngören 3. maddesi sert tartışmalara neden oldu. Unakıtan, naylon fatura kullananların değil üretenlerin cezalandırılması gerektiğini belirterek, aracılı ihracatta naylon faturanın suçlusunun imalatçı ve tedarikçi firmalar olduğunu söyledi. Naylon faturayla ilgili cezai hükümlerin vehimler üzerine yasalaştığını ileri süren Unakıtan, bu görüşünü "Hayali ihracat diye diye hakiki ihracatçı 'Ben ihracatçıyım' diyemez oldu" şeklinde ifade etti. 
Komisyonun CHP'li üyeleri ise hükümeti "hayali ihracatı meşrulaştırmakla" eleştirdi. Unakıtan'ın elinde yüzlerce hayali ihracat dosyası bulunduğunu söyleyen CHP'li Mustafa Özyürek, "Sayın Bakan'ın dediği gibi hayali ihracatçı yoksa böyle tespitlerde bulunan denetim elemanlarını atsın" dedi. Özyürek geçmiş iktidarların hayali ihracat soruşturması yapılmaması için genelge bile çıkarttığını ancak Maliye bürokratlarının buna direndiğini hatırlatırken, Maliye Müsteşarı Hasan Basri Aktan, Özyürek'i destekledi. 
Naylon fatura kullanılarak yapılan aracılı ihracatta aracıların cezai sorumluluğunu kaldıran düzenleme dış ticaret sermaye şirketleri ile sektörel dış ticaret şirketlerini de kapsayacak biçimde genişletildi. 

Sanal kumar vergisi 
İnternette oynanan kumardan yüzde 20 vergi alınmasını öngören düzenleme, "Suç olan işlemden vergi alınıyor" diye eleştirilirken, Unakıtan "Para buradan çıkarken kredi kartı üzerinden trak diye vergi alırım" dedi. 

Gelir İdaresi'ne Arıoğlu atanıyor Maliye Bakanı Kemal Unakıtan, yasası yürürlüğe girmesine rağmen atamalar yapılmadığından karmaşa yaşandığı öne sürülen Gelir İdaresi için atamaların bu hafta yapılabileceğini, kararname gerektiren atamaların ise vekaleten yapılabileceğini söyledi. Unakıtan İdare Başkanlığı'na Osman Arıoğlu'nun getirilebileceğini söyledi. Konu ile ilgili soru üzerine Unakıtan, "Onunla devam ederiz" dedi. 



</TEXT>
</DOC>
