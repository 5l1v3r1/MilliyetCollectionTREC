<DOC>
<DOCNO> 305048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun16.html </URL>
<DATE> 2005/01/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Skandal Yolsuzluğun açık belgesi '31 Haziran' için ödeme yapılmış .. 
</HEADLINE>
<TEXT>

     Bülent Keneş bildiriyor 

Resmen bugün açıklanacak olmasına rağmen hafta sonu basına sızan Birleşmiş Milletler'in 1996-2003 yılları arasında Irak'ta yürüttüğü ''gıda kaşılığı petrol'' programına dair iç teftiş raporlarında, 60 milyar dolarlık programda çok ciddi usulsüzlükler olduğu ve BM tarafından kötü bir yönetim sergilendiği kaydedildi. 
     Raporlarda, 30 gün çeken haziran aylarının ''31''i için bile program çerçevesinde faturalar kesildiği belirtildi. 
     BM İç Teftiş Hizmetleri Ofisi'nin toplam 400 sayfayı aşkın 58 farklı raporundan bazılarını ele geçiren basın organlarında yer alan haberlere göre, bu raporlar program çerçevesinde bazı müteahhit firmalara fazladan ödemeler yapıldığını, programın kötü yönetildiğini ve teftiş kuruluşlarının yolsuzluklar üzerine gereğince gitmediği için devrik Irak yönetiminin yüz milyonlarca dolarlık gelir ettiğini gösteriyor. 
     Teftiş raporlarından 5'inde ise BM'nin yürüttüğü ''gıda karşılığı petrol'' programı çerçevesinde en belirgin kötü yönetimin özellikle Kürt grupların kontrolündeki kuzey Irak'ta gözlendiği kaydediliyor. 
     Program çerçevesinde faaliyet gösteren 9 BM kuruluşundan biri olan BM Habitat Yerleşim Rehabilitasyon Programı tarafından verilen ihalelerdeki sözleşme usulsüzlükleri yüzünden 12 milyon dolarlık kaybın söz konusu olduğunu da ortaya koyan raporlar, ''gıda karşılığı petrol'' programını izlemek üzere kiralanan firmalara da fazladan ödemeler yapıldığını gözler önüne seriyor. 
     3 Temmuz 2002 tarihli teftiş raporu ise Irak'ın petrol ihracatını izlemek üzere BM tarafından kiralanan Hollanda şirketi Saybolt International BV'nin faturaları şişirdiğini, kendisine Irak hükümeti tarafından sağlanan işçileri çalıştırdığını, gereğinden fazla personel istihdam ettiğini, hatta 30 gün çeken haziran aylarının BM'ye 31 gün üzerinden fatura edildiğini ortaya koyuyor. Raporda, bu şirkete toplam 2 milyon doların üzerinde ödeme yapıldığı belirtiliyor. 
     İsviçre firması Cotecna Inspection Services ve İngiliz firması Lloyds Register of Shipping'in işlemlerinde de yolsuzluklar olduğuna dikkat çeken teftiş raporlarında, program direktörü Benon Sevan'ın denetim görevini iyi yapmadığı ifade ediliyor. 
     21 Temmuz 1999 tarihli teftiş raporunda ise Lloyds Register of Shipping firmasının Irak'ta görev başında olmayan personeli için ''gıda karşılığı petrol'' programına günlük yevmiyesi 770 dolardan olmak üzere 1800 günlük fatura kestiği ifade ediliyor. 
     Raporda, müfettişlerin Irak Gıda Karşılı Petrol Programı Ofisi'ni 1.38 milyon dolarlık fazla ödeme yapılmış olduğuna dair uyarıda bulunuyor. 
     Raporda ayrıca, Lloyd firması ile 1996 Aralık ayında bir kontrat yapılmasına rağmen, mal alımı için Ocak 1997'de yapılan kontratın Mart ayında faaliyete geçtiği ve bu sürede geçen üç ay boyunca hiç bir hizmet alınmaksızın ücret ödendiği ve ödemenin maliyetinin 1.97 milyon dolar olduğu kaydediliyor. 
     
</TEXT>
</DOC>
