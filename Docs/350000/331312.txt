<DOC>
<DOCNO> 331312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo08.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tottenham kazanır 
</HEADLINE>
<TEXT>


Newcastle'ın Aston Villa karşısında 3 puandan çok daha fazlasını kaybetmesi St. James' Park ahalisinde büyük krize neden oldu. Dyer ve Bowyer'ın kavgası, Souness'ın huzursuzluğu derken Tottenham deplasmanı geldi çattı 


2005'te White Hart Lane'de sadece Chelsea'ye puan kaybeden Tottenham, Newcastle karşısında mutlak favori. Deplasmanlarda 20 Kasım'dan beri 3 puanı bir arada görmeyen Newcastle'ın puan alması sürpriz olur. 

Bolton-Fulham 
Liverpool'a kaybeden Bolton, Şampiyonlar Ligi yolunda büyük yara aldı. Ama Uefa Kupası pozisyonunu da zora sokmamak için Fulham karşısında kazanmak zorunda. 22 Ocak'tan beri deplasmanlarda puan alamayan Fulham'ın şansı az. Banko Bolton. 

Blackburn-Southampton 
Southampton, Chelsea'ye kaybederek alttaki üçlüyle irtibatını koparamadı. Şimdi amaçları Blackburn'ü yenip Tugay'ın ekibine daha fazla yaklaşmak. Manchester United'ı 0-0'da tutmayı başaran Blackburn'ün bu maçta da fazla gol yemesi zor. Skoru tek gol belirleyebilir. Yine de uzak durulması gereken, üç ihtimalli bir maç. 

Chelsea-Birmingham 
Tüm cephelerde kayıpsız ilerleyen Chelsea için Birmingham sınavı bir idman maçı niteliğinde olabilir. Maaşı 2 milyon dolar artırılarak yeni bir sözleşme önerilen Mourinho'nun bunu Birmingham zaferiyle kutlaması bekleniyor. Walter Pandiani'li Birmingham, zor gol yiyen bir ekip. Çok farklı bir sonuç beklemeyin. Banko Chelsea. 

Everton-Crystal Palace 
3 hafta üst üste kaybederek Liverpool'un nefesini ensesinde hisseden Everton'ın yerini korumak için kader maçı. Premier Lig'de kalmak isteyen Crystal Palace içinse son 7 finalin ilki. Önce Everton galibiyeti, sonra beraberlik... 

Man. City-Liverpool 
Sakatlık problemleri azalan Liverpool, zorlu Everton ve Bolton sınavlarından sonra Juventus'u da mağlup etmeyi başardı. İlk yarıda kendi evinde mağlup ettiği M.City'den puan alacak güçteler. Önce beraberlik. 

Middlesbrough - Arsenal 
Zorlu Crystal Palace deplasmanında kazanarak Uefa Kupası iddiasında ciddi olduğunu gösteren Middlesbrough'un bu kez işi zor. Manchester United'la ikincilik mücadelesi neredeyse şampiyonluk gibi önem kazanan Arsenal, galibiyete yakın. Sonra beraberlik. 

Portsmouth-Charlton 
Son 10 maçında sadece 10 puan alabilen Portsmouth şokta. Gözünü UEFA Kupası basamaklarına diken Charlton'ınsa öncelikli hedefi bir puan. Charlton'ın kazanması çok zor, iki ihtimalli bir maç. 

Aston Villa-West Bromwich 
Çok iyi bir çıkış yakalayan West Bromwich, zorlu Villa Park deplasmanında sürpriz yapabilir. Orta sıralarda istikrarsız bir grafik çizen Aston Villa'nın Newcastle galibiyeti aldatmasın. Önce beraberlik, sonra WBA... 

Norwich City-Man United 
Son 3 lig maçında sadece 1 gol atabilen M.United'ın dönüm noktası olabilecek bir maç. Norwich'in artık ligde kalma umutları azaldı ve M.United'a direnmesi çok zor. Banko Manchester. 




</TEXT>
</DOC>
