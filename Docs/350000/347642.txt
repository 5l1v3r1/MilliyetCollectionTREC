<DOC>
<DOCNO> 347642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/dunya/dun01.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derin Gırtlak benim 
</HEADLINE>
<TEXT>


SEMA EMİROĞLU New York 


Eski ABD Başkanı Richard Nixon'un görevinden istifa etmesine yol açan Watergate Skandalı'nı basına sızdıran "Derin Gırtlak" Deep Throat lakaplı kişinin, eski bir FBI Federal Soruşturma Bürosu görevlisi olduğu ortaya çıktı. Vanity Fair dergisi, 91 yaşındaki W. Mark Felt 'in, Watergate sırlarını Washington Post gazetesinden Bob Woodward'a sızdıran kişi olduğunu, ancak bunu 2002 yılına kadar kendi ailesinden bile sakladığını bildirdi. 
1970'li yılların başında FBI'nin 2. adamı olan Felt, Vanity Fair'de konuyla ilgili makaleyi yazan Avukat John D. O'Connor'a, "Derin Gırtlak diye adlandırdıkları kişi benim" dedi. Geçmişle ilgili ifşaatlarda bulunmayı bir çeşit "onursuzluk" olarak gördüğü için yıllarca sessiz kalmakta ısrar ettiğini belirten Felt, "Derin Gırtlak olmak, gurur duyulacak bir şey değildi. İnsan hiç kimseye bilgi sızdırmamalı" dedi. 
Felt'in adı, Nixon'un düşmesiyle sonuçlanan skandalı basına kimin sızdırdığına ilişkin yıllardır yapılan spekülasyonlarda sık sık geçmiş, ancak bunu 1999'da reddetmişti. Skandal, Cumhuriyetçilerin Demokratların kongre binasına gizlice dinleme cihazları yerleştirmelerinin ortaya çıkmasıyla patlak vermişti. 



</TEXT>
</DOC>
