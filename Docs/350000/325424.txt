<DOC>
<DOCNO> 325424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/spo14.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula kaynadı 
</HEADLINE>
<TEXT>


Malezya Grand - Prix'i, gölgede 35, pistte 50 dereceyi bulan bunaltıcı sıcağa rağmen müthiş coşkuyla geçti. Güneydoğu Asya ülkesi, rakiplerini geride bırakmak için 10 yıl önce başlattığı atılımın meyvelerini topluyor 

MURAT AĞCA SEPANG MALEZYA 


Malezya Grand Prix'sine neden başlıktaki ismi verdiklerini Kuala Lumpur'a ayağınızı bastığınız andan itibaren çok iyi anlıyorsunuz. Gölgede 35 dereceyi bulan ve yüksek nemle birleşen sıcak havada, değil pistte yarışmak, nefes almak bile zor. Hele 50 dereceyi aşan Sepang pistinin üzerinde yumurta pişirmek işten bile değil. Pilotlar yarışta ortalama 4 - 6 kilo kaybediyor. Buna rağmen tribünlerde 100 bini aşkın insan, kızgın güneşe aldırış etmeden bu büyük yarışı izlemeye koşuyor. 
İşin gerçeği Malezya - tıpkı Türkiye gibi - ekonomik, endüstriyel ve turistik alanda Güneydoğu Asya'daki zorlu bölgesel rakiplerinin önüne geçebilmek için Formula 1'i araç olarak kullanmayı kafasına koymuş. Malezya hükümetinin, ülkenin petrol devi Petronas'ın desteğiyle 10 yıl önce başlattığı atılım hamlesinin meyvelerinden biri de Formula 1 olmuş. 
Dünya'nın en iyisi Sepang pistinin maliyetinin 260 milyon Dolar, İstanbul'un 100 milyon Dolar olduğunu söylersek bu işi ne kadar ciddiye aldıkları ortaya çıkar. Malezya'da Formula 1 sadece yarış değil konserleri, cadde şovlarıyla gerçek bir şölen. Bu şölen hiç şüphe yok ki, ülkeye "yol, su, elektrik " olarak geri dönüyor. Örneğin 1999'da 144 milyon Dolar girdi sağlanmış... 
Malezyalılar, dost ülke Türkiye'nin takvime dahil olmasından çok mutlu. Ancak yarışa gelenler, İstanbul Grand Prix'si ile ilgili bilgi edinememekten şikayetçi. Gözlerimiz burada bizi anlatacak bir tanıtım standı aradı. 

Matador Alonso 

Klasmanda da zirvede 
Formula 1 Dünya Şampiyonası'nın Malezya'nın Sepang pistinde koşulan ikinci ayağında zafer Renault takımından Fernando Alonso'nun oldu. 5 bin 543 kilometre uzunluğundaki yarışı birinci sırada tamamlayan 23 yaşındaki pilot sürücüler klasmanında da 16 puanla zirveye yerleşti. Alonso, Dünya klasmanında birinciliğe oturan ilk İspanyol oldu. Toyota'dan Jarno Trulli ikincilik, BMW Williams'tan Nick Heidfeld üçüncülük kürsüsüne çıktı. Son 5 yılın Dünya Şampiyonu Michael Schumacher yedinci olabildi ve sezonun ilk puanlarını aldı. Bir sonraki yarış 3 Nisan'da Bahreyn'de koşulacak. 

Renault'nun hakimiyeti 

SERHAN ACAR 

alezya Grand Prix'inde, Renault pilotu Fernando Alonso rahat şekilde galibiyete ulaşarak, Avustralya'da Renault takımının elde ettiği sonucun sürpriz olmadığını kanıtlamış oldu. Mücadeleye zaten pole pozisyonunda başlayan 24 yaşındaki İspanyol pilot, 56 tur boyunca yarışın kontrolünü elinden bırakmadı. İlk pit-stopa kadar yüksek tempo tutturan Fernando, Jarno Trulli ile arayı açtı ve bu farkı yarışın sonuna kadar korudu. Toyota'dan Trulli'nin performansı dikkat çekiciydi. 15 gün önce Avustralya'da da ikinci sırada yarışa başlayan ve ilk bölümü başarıyla sürdüren İtalyan pilot, fazla aşınan arka lastiğinin kurbanı olmuştu. Jarno Trulli attığı istikrarlı turlar neticesinde, dördüncü sezonunda Toyota'ya ilk podyum başarısını tattırdı. 
Fisichella ile Webber arasındaki üçüncülük mücadelesi, yaşanan çarpışma ile son buldu. Webber'in son virajda dışarıdan yaptığı atak üzerine, frenaj esnasında fazla içeride kalan Fisichella, R25'in arka tarafının kontrolünü kaybedince Avustralyalı pilota çarpmaktan kurtulamadı. Bu olay diğer Williams pilotu Nick Heidfeld'in işine yaradı ve Alman yarışmacı 4 yıla yakın bir süre sonra ilk kez podyuma çıktı. 
Hafta sonuna iki yeni motorla başlayan BAR-Honda pilotları Button ve Davidson'ın ikisinin birden üç tur içinde motor patlatması, en ilginç olaylardan biriydi. 
Son 6 yılın takımlar şampiyonu Ferrari pilotları hayal kırıklığı yaşadı. 7 kez Dünya Şampiyonu Michael Schumacher, 13. sırada başladığı yarışta, pit-stop taktiği neticesinde rakiplerini geçebildi ve 7. olarak iki puana razı oldu. 

NOTLAR 
Malezya Grand Prix'sinde en hızlı turu 1 dakika 35.483 saniyeyle yarışı 9. bitiren Kimi Raikkonen yaptı. McLaren'in Finli pilotu yarışın 20. turunda saatte 208.987 kilometre hıza ulaştı. Pist rekoru 1 34.223'le Montoya'ya ait.Geçen sezon zirveye çıktığı Malezya'da bu sefer ancak 7. sırayı alabilen Michael Schumacher'i sıkıntı bastı. Üst üste 6. zaferini hedefleyen Alman pilot, "Eğer beşinci veya altıncı yarış sonunda bu şekilde devam edersek, şampiyonluk şansımız zora girer" dedi.BAR Honda'nın genç sürücüsü Jens Button, takımına verdi veriştirdi. İkinci turda motorunun yanması sonucu yarış dışı kalan İngiliz pilot, "En kötü şey başıma geldi. Aracımda büyük sorun var. Keşke yetkililer biraz da işin teknik yönüyle ilgilenseler" diye konuştu. 

Markalar Klasmanı Takım Puanı 1.Renault 26 2.Toyota 12 3.Red Bull 11 4.Ferrari 10 4.Williams 10 6.McLaren 9 

Sürücüler Klasmanı Pilot Takımı Puanı 1.Alonso Renault 16 2.Fisichella Renault 10 3.Trulli Toyota 8 3.Barrichello Ferrari 8 3.Coulthard Red Bull 8 3.Montoya McLaren 8 7.Heidfeld Williams 6 8.R.Schumacher Toyota 4 8.Webber Williams 4 10.Klien Red Bull 3 11.M.Schumacher Ferrari 2 12.Raikkonen McLaren 1 


Malezya sonuçları Sürücü Takımı Derecesi 1.F.Alonso Renault 1 31 33.736 2.J.Trulli Toyota 1 31 58.063 3.N.Heidfeld Williams 1 32 05.924 4.J.P.Montoya McLaren 1 32 15.367 5.R.Schumacher Toyota 1 32 25.590 6.D.Coulthard Red Bull 1 32 46.279 7.M.Schumacher Ferrari 1 32 53.724 8.C.Klien Red Bull 1 32 54.571 9.K.Raikkonen McLaren 1 32 55.316 10.F.Massa Sauber 1 tur geride 




</TEXT>
</DOC>
