<DOC>
<DOCNO> 318482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun24.html </URL>
<DATE> 2005/02/25/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Hindistan Yeni süpersonik cruise füzeleri kullanıma hazır 
</HEADLINE>
<TEXT>

     Hindistan Devlet Başkanı A.P.J Abdülkelam, Rusya ile ortaklaşa geliştirilen yeni süpersonik cruise füzelerinin ordu tarafından kullanıma hazır olduğunu söyledi. 
     Abdülkelam, parlamentoda yaptığı konuşmada, Brahmos füzelerinin denemelerinde başarılı sonuçlar elde edildiğini belirtti. 
     Hindistan'ın füze programının mimarı olan Abdülkelam, ordunun modernleştirilmesinin hükümetin önceliklerinden biri olduğunu ve bunun, savunma için ayrılan bütçenin artışında görüldüğünü ifade ederek, silah sistemleri için birçok yeni proje geliştirildiğini söyledi. 
     Adını Brahmaputra ve Moskova nehirlerinden alan ve Hindistan'ın ilk süpersonik cruise füzesi olan Brahmos'un, 300 kilometre menzile sahip olduğu ve 300 kilograma kadar konvansiyonel savaş başlığı taşıyabildiği belirtildi. 
     Brahmoslar, havadan, denizaltından ve gemiden fırlatılabiliyor. 
     
</TEXT>
</DOC>
