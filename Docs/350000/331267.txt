<DOC>
<DOCNO> 331267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/dunya/axdun02.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başkan Talabani' Saddam'ı yıktı 
</HEADLINE>
<TEXT>


DIŞ HABERLER SERVİSİ 


Irak Ulusal Meclisi'nde önceki gün yapılan devlet başkanlığı seçiminin video kaydını tutuklu bulunduğu gizli hücrede izleyen devrik lider Saddam Hüseyin'in, Kürt lider Celal Talabani'nin başkan seçilmesi üzerine büyük bir üzüntü yaşadığı belirtildi. 
Irak geçici yönetiminde İnsan Hakları Bakanı olan Bahtiyar Emin, video kaydını yalnız başına seyreden Saddam'ın eski düşmanı Talabani'nin alkışlar arasında Irak'ın en üst düzey makamına gelmesini sarsılarak izlediğini belirtti. Emin, eski diktatör için, "Tamamen yıkıldığı belli oluyordu. Demokratik sürecin işlediğini ve yeni, seçilmiş bir liderin geldiğini anladı. Kendisi için her şey bitti" dedi. Saddam'ın bundan sonraki yargılama sürecinde daha ılımlı bir tavır takınmasını beklediğini kaydeden Emin, devrik diktatörün 16 aylık tutukluluk döneminde ilk kez görüntü izlediğini, kendisiyle beraber tutulan 11 eski üst düzey görevlinin ise kaydı başka bir yerde izlediğini bildirdi. 
Bu arada, önceki gün Irak geçici devlet başkanlığı görevine seçilen Kürt lider Celal Talabani, dün yemin ederek resmen görevine başladı. 


</TEXT>
</DOC>
