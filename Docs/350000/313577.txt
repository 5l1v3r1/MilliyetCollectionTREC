<DOC>
<DOCNO> 313577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur30.html </URL>
<DATE> 2005/02/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Avlanma yurt genelinde durduruldu 
</HEADLINE>
<TEXT>

     Ağır kış koşulları nedeniyle avlanmanın bugünden itibaren ikinci bir duyuruya kadar yurt genelinde durdurulduğu bildirildi. 
     Çevre ve Orman Bakanlığı'ndan yapılan yazılı açıklamada, Türkiye'yi etkisi altına alan ağır kış koşullarının av ve yaban hayatını da olumsuz etkilediğine dikkat çekerek, bu koşulların önümüzdeki günlerde de devam edeceğinin Devlet Meteoroloji İşleri Genel Müdürlüğü'nce tahmin edildiği belirtildi. Bakanlık açıklamasında şunlar kaydedildi 
     ''Ülkemizin en önemli doğal kaynaklarından olan av ve yaban hayatının korunması amacıyla 4915 sayılı Kara Avcılığı Kanunu'nun 12. maddesi kapsamında bugünden itibaren ikinci bir duyuruya kadar 2004-2005 av dönemine ait 1 sayılı Merkez Av Komisyonu Kararı'nın 6. maddesinde yer alan III. ve IV. grup avlanabilen kuşlar ile II. grup avlanabilen memeli av hayvanlarının avı yurt genelinde durdurulmuştur.'' 
     
     YEM TAKVİYESİ 
     Açıklamada av ve yaban hayvanlarının yoğun bulunduğu yerlerde, yaban hayvanlarının uzun süreli ağır kış koşullarından olumsuz etkilenmesinin azaltılması amacıyla yem takviyesinin yapıldığı da bildirildi. 
     Bakanlık açıklamasına göre, karla kaplı, ve hayvanların beslenmesine imkan vermeyen avlaklara yem takviyesi amacıyla Çevre ve Orman İl müdürlüklerinin koordinesinde yerel yönetimler, avcı dernekleri ve diğer sivil toplum örgütleri ile işbirliği yapılarak kuşlar için buğday, kırık buğday, mısır, darı geyik, karaca, yaban keçisi gibi hayvanlar için de kuru ot atılıyor. 
     
</TEXT>
</DOC>
