<DOC>
<DOCNO> 302242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonspo15.html </URL>
<DATE> 2004/12/30/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Real Madrid'e yeni teknik direktör getiriliyor... 
</HEADLINE>
<TEXT>

     İspanya Birinci Futbol Ligi'nin La Liga güçlü takımlarından Real Madrid'e yeni teknik direktör geliyor. 
     Sezona büyük umutlarla giren, ancak ligde istediğini bulamayarak ilk yarının sonunda beşinciliğe düşen Real Madrid'de, teknik direktör Mariano Garcia Remon'ın yerine Brezilyalı Vanderlei Luxemburgo'nun getirileceği belirtiliyor. 
     İspanya Haber Ajansı'nın EFE verdiği habere göre, Brezilya'nın Santos takımını çalıştıran Luxemburgo'nun, gelecek hafta içinde Santos'u bırakarak Real Madrid ile anlaşacağı bildirildi. 
     İspanyol Kulübü'nden olayla ilgili herhangi bir açıklama yapılmazken, Brezilyalı spor internet sitesi Lancenet, Santos yetkililerinin transfer görüşmelerini doğruladığını yazdı. 
     Ronaldo, Zinedine Zidane, Luis Figo ve David Beckham gibi dünyanın en ünlü futbolcularını kadrosunda bulunduran Rel Madrid, bu yıl içinde 3. kez teknik direktör değişikliğine gidecek. 
     Sezon başında, yıldız futbolcuları kontrol etmenin zor olduğunu ifade ederek takımın başından ayrılan Jose Antonio Camacho'nun yerine Remon getirilmiş, ancak takım ligde beşinciliğe düşerken, Avrupa Şampiyonlar Ligi'nde de 2. tura çıkmayı zor başarmıştı. 
     
</TEXT>
</DOC>
