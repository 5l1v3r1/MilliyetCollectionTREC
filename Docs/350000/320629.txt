<DOC>
<DOCNO> 320629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun12.html </URL>
<DATE> 2005/03/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kerkük ve Kıbrıs'taki padişah toprakları satılık 
</HEADLINE>
<TEXT>

     Saadet ORUÇ PARİS, DHA 

      SULTAN II. Abdülhamid'in eşyalarının Paris'te açık artırmayla satılacak olması, Osmanoğullarından bazı isimleri harekete geçirdi. Abdülhamid'in torununun torunu Orhan Osmanoğlu, hanedanın Türkiye sınırları dışına çıkarıldıktan sonra zor günler geçirdiğini belirterek, aileden hayatta kalan yaşlıların da büyük yoksulluk içinde olduğunu anlattı. KKTC'de Abdülhamit'e ait olduğu iddia edilen 300 bin dönümlük arazi ile yine hanedana ait olduğu öne sürülen Kerkük'teki topraklar, Orhan Osmanoğlu tarafından satışa çıkarılmak üzere. 
     Osmanoğlu, hanedanın özellikle erkek üyelerinin büyük yokluklar içinde olduğunu vurgulayarak, büyük büyük dedesi Sultan'a ait bazı tapuların elinde olduğunu ve bunları satışa çıkaracağını söyledi. Bu çerçevede KKTC Cumhurbaşkanı Rauf Denktaş ile görüştüğünü belirten Osmanoğlu, Denktaş'ın kendisine yardımcı olma sözü verdiğinin altını çizdi. Osmanoğlu'nun satmayı düşündüğü gayrimenkuller arasında Kerkük'te yeralan bazı topraklar da bulunuyor. 
     
     'SATIŞ KONUSUNDA KOLAYLIK GÖSTERİLMİYOR' 
     Kendilerine tapu dairelerinde kolaylık gösterilmemesinden şikayetçi olan Osmanoğlu, "Arşivlerde ve tapu dairelerinde belgeler mevcuttur, ancak bu belgeler kasıtlı veya kasıtsız bizlere bildirilmemekte, hatta saklanarak belgelere ulaşmamız zorlaştırılmaktadır" dedi. 'Hanedanın vatandan ayrılmasından sonra başından geçen faciaların ciltlerle yazılsa bitmeyeceğini' ifade eden Osmanoğlu şöyle devam etti 
     "Yaşlılar ve özellikle erkekler büyük ekonomik sıkıntılar çekti ve çekmeye devam ediyor. Hanedan üyelerinden Paris'te açlıktan ölenler oldu. Abdülhamit'in oğlu Ahmet Nuri Efendi bir parkta ölü olarak bulundu. Merhum vefat etmeden önce, göğsünde polisin dikkatine bir pusula yazılmış halde bulunmuştur. Bu pusulada ölümünden kimsenin mesul tutulmamasını ve açlıktan ölmüş olduğunu kaydetmiş bulunuyordu." Orhan Osmanoğlu'nun verdiği bilgiye göre Abdülhamit'in açlıktan ölen bir başka şehzadesi de bir otelde intihar eden Abdürrahim Efendi. Hanedan üyelerinin vefatından sonra cenazelerinin Türkiye'ye kabul edilmediğinden sitemkar bir şekilde bahseden Osmanoğlu, 1974 yılında çıkarılan affa kadar 50 yıl boyunca hanedan üyelerinin büyük sıkıntılar çektiğine vurgu yaptı. "Türkiye'de ailemiz içerisinde bir çekingenlik, korku vardı. Tekrar yurtdışı edilmekten korktuğumuz için basında ve TV'lerde görünmemeye çalışıyorduk" sözleri de hanedan üyelerinin Türkiye'ye döndükten sonraki psikolojisini anlatıyor. 
     
     'HAKKIMIZI VATANDAŞ OLARAK ARIYORUZ' 
     Orhan Osmanoğlu, 1963 Şam doğumlu, babası Harun Osmanoğlu ise Lübnan'da dünyaya gelmiş. Harun Osmanoğlu, Şam'da devlet memuru olarak çalışırken, ailesi de mütevazi bir yaşam sürmüş. 1974 affıyla da Türkiye'ye gelmişler ve vatandaşlık haklarını da 1985 yılında alabilmişler. 
     "Türkiye Cumhuriyeti, Mustafa Kemal'in kurmuş olduğu demokratik, sosyal, laik hukuk devleti ise bu adil düzen içerisinde yerimizin olduğuna inanarak, bir hanedanın torunu olarak değil, bir vatandaş olarak hakkımızı aramaktayız. Aile fertleri arasında genç kalmamıştır. Bu işleri ailenin sözcüsü olarak değil, kendime bir görev olarak gördüğüm için yapmaktayım. Osmanlı'nın göstermiş olduğu hoşgörüyü, şu andaki hükümetin de bizlere göstermesini dileriz" diyen Orhan Osmanoğlu, önümüzdeki günlerde Paris'te yapılacak olan müzayedede Abdülhamit'e ait özel eşyaların satılacak olmasına ilişkin olarak ise şu dipnotu düşüyor 
     "Biz ki, yıllardır dedelerimizden bizlere kalmış toprakları alabilmek için uğraş veriyoruz, diğer taraftan bu eşyaların açık artırmayla yabancılara satılışı gerçekten içimizi acıtmaktadır." 
     
     DÜNYAYA DAĞILAN HANEDAN ÜYELERİ 
     3 Mart 1924 tarih ve 431 sayılı kanunla hilafetin kaldırılmasından sonra, hanedan üyeleri yurtdışına çıkarıldı. Şehzadeler, sultanefendiler, hanım sultan ve damatlarla birlikte hanedan üyelerinin sayısı 150 kişi kadardı. Orhan Osmanoğlu'nun verdiği bilgiye göre Sultan Abdülhamit'in varisleri şöyle 
     Mehmed Selim Efendi Sultan Abdülhamit'in en büyük oğlu. 1872 senesinde Dolmabahçe Sarayı'nda doğdu, 1937'de Beyrut'un banliyösü olan Cünye'de öldü. Şam'da Sultan Selim Camii'nin avlusuna defnedildi. 
     Burhaneddin Efendi 1885 yılında Yıldız Sarayı'nda doğdu. Hilafetin kaldırılmasında Avusturya'da eğitimde olduğundan yurda dönemeyince, ABD'ye yerleşip orada vefat etti. Şam'da Sultan Selim Camii'ne defnedildi. 
     Abdülkadir Efendi Abdülhamid şehzadelerinden. Bulgaristan'a yerleşti. 2. Dünya Savaşı sırasında bir hava hücumu sırasında vefat etti. 
     Ahmet Nuri Efendi 1878 yılında Yıldız Sarayı'nda doğdu, Fransa'ya yerleşti burada vefat ederek Bobigny Müslüman mezarlığına defnedildi. 
     Abdürrahim Efendi 1894 yılında Yıldız Sarayı'nda doğdu, 20 Ocak 1952'de Paris'te yokluk nedeniyle bir otelde intihar ederek, Bobigny Müslüman mezarlığına defnedildi. 
     Ahmet Nureddin Efendi 1901 yılında Yıldız Sarayı'nda doğdu, bir müddet Roma'da ikamet etti, 1945 yılında Paris'te öldü. Mezarı Bobigny Müslüman mezarlığında. 
     Abdülkerim Efendi Selim Efendi'nin oğlu. 1906 yılında İstanbul'da doğdu. Önce Beyrut sonra Şam'da yaşadı. 1930 yılında Çinlilere karşı bağımsızlık isteyen Doğu Türkistanlılar kendisini başa geçirdi. Başaramayınca, ABD'ye kaçtı, fakat Çin istihbaratının elemanları bir otelde kendisini bulup intihar süsü vererek öldürdü. 
     Orhan Efendi 1908 İstanbul doğumlu. 6 yıl önce vefat etti. 
     Burhanettin Cem Efendi Burhaneddin Efendi'nin oğlu Tevfik Efendi'nin şehzadesi. 1920 doğumlu. 
     Necip Ertuğrul Efendi 1914 doğumlu. 
     Aladdin Efendi İstanbul 1915 doğumlu. 
     Mehmet Fahreddin Efendi ABD'de vefat etti. 
     Osman Ertuğrul Efendi Halen New York'ta yaşıyor. 
     
</TEXT>
</DOC>
