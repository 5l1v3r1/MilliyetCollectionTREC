<DOC>
<DOCNO> 304348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko32.html </URL>
<DATE> 2005/01/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Die Welt Alman sanayiciler Türkiye'ye karşı daha dikkatli 
</HEADLINE>
<TEXT>

     Almanya'da yayımlanan Die Welt gazetesi, Alman sanayicilerinin Türkiye'nin AB üyeliği hakkında ''daha dikkatli'' bir tutum aldıklarını yazdı. 
     Gazetenin yorumunda, Alman ekonomisinde geçen aylarda Türkiye'nin AB'ye girmesiyle yeni ticari avantajlar doğacağı yönünde bir eğilim olduğu belirtildi. 
     ''Alman sanayicilerinin Türkiye'ye karşı daha dikkatli oldukları'' kaydedilen yorumda, ''Şimdi Alman Sanayiciler Birliği Başkanı Jürgen Thumann bile 'ayrıcalıklı ortaklık' ifadesini kullanıyor'' denildi. 
     Vatandaşlarının yüzde 40'ının tarım sektöründe çalıştığı ve ekonomik gücünün AB ortalamasının çok altında olduğu gerekçesiyle Türkiye'nin AB'ye üye olamayacağı görüşünün savunulduğu yorumda, ''kültürel problemler ve politik farklılıklar hesaba katılmadan bile, Türkiye'nin AB'ye üye olmasının AB'nin çöküşü anlamına geleceği'' iddia edildi. 
     Alman piyasasının siyasileri uyararak, Türkiye ile önü açık müzakere yapılmasını talep ettikleri kaydedilen yorumda, ''AB hükümetleri sorumluluk gösterip, oyunun kurallarını daha açık belirtmelidir. Türkiye'ye özel koşullar uygulanırsa, bu durum AB'yi parçalar. Politikacılar bu gerçeği söyleyecek cesareti göstermelidir'' ifadelerine yer verildi. 
     Muhalefetteki Hıristiyan Sosyal Birlik CSU partisinin kurultayına katılan Alman Sanayiciler Derneği BDI Başkanı Jurgen Thumann, Türkiye'ye AB üyeliği yerine ''imtiyazlı ortaklık'' önerisinin kendi derneklerinin buluşu olduğunu öne sürmüştü. 
     
</TEXT>
</DOC>
