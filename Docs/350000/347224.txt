<DOC>
<DOCNO> 347224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo25.html </URL>
<DATE> 2005/05/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Efes Pilsen ve Beşiktaşlı yöneticiler maç öncesi biraraya geldi... 
</HEADLINE>
<TEXT>

     Türkiye Basketbol Ligi play-off final serisinde bu akşam karşı karşıya gelecek olan Efes Pilsen ile Beşiktaş'ın yönecileri büyük karşılaşma öncesi bir araya geldi. 
     Abdi İpekçi Spor Salonu'nda düzenlenen toplantıya, Basketbol Federasyonu Genel Koordinatörü Ali Özsoy, Efes Pilsen Kulübü Başkanı Çetin Çeki ve Beşiktaş Kulübü Basketbol Komitesi Başkanı Yahya Kemal Gençer katılarak bu akşam yapılacak karşılaşma öncesi alınacak önlem ve yapılacak çalışmaları değerlendirdiler. 
     Ali Özsoy, Efes Pilsen ile Beşiktaş arasında oynanacak final serisinin son yılların en güzel final serisi olacağına inandığını belirterek, ''Bu önemli karşılaşma öncesi takım yöneticileri ile bir araya gelerek yapılan çalışmalar hakkında bir değerlendirme yaptık. Türk basketboluna yakışır bir karşılaşma olacağına inancımız tam'' dedi. 
     Çetin Çeki, Beşiktaş yönetimi ile maç için tam bir uzlaşma sağladıklarını belirterek, ''Karşılaşmanın Türk basketboluna yakışır bir düzeyde olmasını temenni ediyorum. İyi olan kazansın'' diye konuştu. 
     Yahya Kemal Gencer de bilet sınırlaması getirmediği için Efes Pilsen Kulübü'ne teşekkür ederek, iyi olan takımın kazanması dileğinde bulundu. 
     
</TEXT>
</DOC>
