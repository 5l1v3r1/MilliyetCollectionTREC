<DOC>
<DOCNO> 304694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo24.html </URL>
<DATE> 2005/01/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Formula 1'de takımlar araçlarını görücüye çıkarmaya başladı... 
</HEADLINE>
<TEXT>

     Dünyanın en fazla seyirci toplayan sporlarından Formula 1'de 2005 sezonu yaklaşırken, takımlar da yeni araçlarını görücüye çıkarmaya başladı. 
     Formula 1'de araçlara hız sınırının getirilmesinin ardından Toyota takımı, 2005 yılında pistlere süreceği yeni aracını İspanya'nın Barcelona kentindeki tren istasyonunda basına ve kamuoyuna tanıttı. 
     Dünyanın en büyük ikinci otomobil üreticisi olan Japon devi Toyota'nın TF105 adıyla 2005 yılında pistlere süreceği aracın tanıtımında, takım başkanı Tsutomu Tomita, en büyük hedeflerinin Formula 1'de şampiyonluğa ulaşmak olduğunu belirterek, ''Biliyoruz ki bu zaman alacaktır. Yeni aracımız TF105, bu hedefimiz doğrultusunda attığımız büyük bir adımdır'' dedi. 
     Tomita, 2004 yılının kendileri için çok kötü geçtiğini ifade ederken, teknik sorumlu Mike Gascoyne, bu yılki yarışlardan iyi sonuçlar almayı beklediklerini söyledi. 
     Formula 1'e 2002 yılında dönen ve 3 yıl içinde 1 milyar dolardan fazla yatırım yapan Toyota takımı, şampiyonada en fazla harcama yapan takım olmasına rağmen geçen yıl 10 takım arasında ancak 8. sırayı alabilmişti. 
     Toyota'nın pilotları Alman Ralf Schumacher ile geçen yıl Renault takımında mücadele eden ve Monaco Grand Prix'sini kazanan İtalyan Jarno Trulli yeni sezonla ilgili yaptıkları açıklamada, ''Bu sezonun ilk yarışlarında çıkıp birinci veya ikinci olacağız demek doğru değil. Bu iş zaman alıyor, ancak sezon sonuna doğru podyumlarda yer alacağımıza inanıyoruz'' dediler. 
     
</TEXT>
</DOC>
