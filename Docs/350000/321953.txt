<DOC>
<DOCNO> 321953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur30.html </URL>
<DATE> 2005/03/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Çakıcı, istirahatli olduğu için mahkemeye getirilmedi 
</HEADLINE>
<TEXT>

     Bebek'te yaklaşık 9 yıl önce Tevfik Nurullah Ağansoy'un da aralarında bulunduğu 4 kişinin öldürülmesine ilişkin yargılanan Alaattin Çakıcı, 10 gün istirahatli olduğu gerekçesiyle Tekirdağ F Tipi Cezaevi'nden duruşmaya getirilmedi. 
     İstanbul 2. Ağır Ceza Mahkemesi'ndeki duruşmaya, tutuklu sanık Alaattin Çakıcı ile gıyabi tutuklu sanık Kamil Özkılıç katılmadı. Duruşmada, müdahil Hülya Ağansoy hazır bulundu. 
     Mahkeme Heyeti Başkanı, Tekirdağ F Tipi Cezaevi'nden mahkemeye gönderilen yazıda, sanığın 10 gün istirahatli olması nedeniyle duruşmaya getirilemediğinin bildirildiğini tutanağa yazdırdı. 
     Heyet başkanı, bu cezaevinden gönderilen başka bir yazıda da sanığın, akut bronşit teşhisi konularak 20 gün istirahat verilmesi nedeniyle 19 Ocak'taki duruşmaya da getirilemediğinin belirtildiğini tutanağa geçirdi. 
     Bunun üzerine söz alan Hülya Ağansoy, Çakıcı'nın 3 duruşmaya gelmediğini belirterek, ''Geçen anjin olmuştu, şimdi bronşit olmuş. Ben de yüksek tansiyon hastasıyım. Ancak duruşmalara gelip gidiyorum. Çocuklarım küçük, okula gidiyorlar. Ben mağdur oluyorum. Bir an önce duruşmalara getirilmesini istiyorum. Ona sürekli rapor sağlayanlar hakkında suç duyurusunda bulunacağım'' dedi. 
     Adalet Bakanlığı Uluslararası Hukuk ve Dış İlişkiler Genel Müdürlüğü'ne yazılan yazıların cevaplarının beklenmesine karar veren mahkeme heyeti, duruşmayı erteledi. 
     Ağansoy, duruşma sonrası yaptığı açıklamada, Fransa adli makamlarından beklenen yazının aradan uzun zaman geçmesine rağmen mahkemeye ulaşmadığını belirterek, bu durumu eleştirdi. 
     Çakıcı'nın avukatı Mustafa Avlağı da dava kapsamında Fransa adli makamlarından istenilen belgelerin beklendiğini bildirerek, sanığın duruşmalara katılmasının durumu değiştirmeyeceğini öne sürdü. 
     
     CEZA İSTEMİ 
     Bebek'teki bir çay bahçesinde 28 Ağustos 1996'da Tevfik Nurullah Ağansoy'un da aralarında bulunduğu 4 kişi silahlı saldırıda ölmüştü. 
     Bir kısım sanıklar yönünden daha önce karara bağlanan davada, Alaattin Çakıcı'nın ''adam öldürmeye azmettirmek'', Özkılıç'ın da ''adam öldürmek'' suçundan müebbet ağır hapis cezasına çarptırılmaları isteniyor. 
     
</TEXT>
</DOC>
