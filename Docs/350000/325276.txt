<DOC>
<DOCNO> 325276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun23.html </URL>
<DATE> 2005/03/20/ </DATE>
<TIME> 18.18 </TIME>
<AUTHOR>  </AUTHOR>
<HEADLINE>
Kırgızistan-Türkiye Manas Üniversitesi'nde Nevruz kutlaması... 
</HEADLINE>
<TEXT>

     Kırgızistan'da, baharın müjdecisi Nevruz kutlamaları başladı. 
     Başkent Bişkek'teki Nevruz kutlamalarının açılışını, Kırgızistan-Türkiye Uluslararası Manas Üniversitesi KTMÜ bugün düzenlediği şenlikle yaptı. 
     Kutlamalar, katılımcıların KTMÜ girişinde, hayvan takvimindeki hayvanları canlandıran öğrencilerle halk oyunları grupları eşliğinde üniversite bahçesine girişiyle başladı. 
     Daha sonra Türkiye'nin Bişkek Büyükelçisi Fatma Serpil Alpman, KTMÜ Rektörü Prof. Dr. Karıbek Moldobayev, Rektör Vekili Prof. Dr. Seyfullah Çevik ve Kırgızistan Halklar Assamblesi Başkanı İsa Tokoyev birer konuşma yaptılar. 
     Nevruz ateşi yakıldıktan sonra, Rektör Moldobayev ile Rektör Vekili Çevik, Türklerin ''Ergenekon'dan Çıkış''ını simgeleyen ''demir dövme'' törenini gerçekleştirdiler. 
     Üniversitede okuyan tüm Türk soylarından öğrenciler, kendi dil ve lehçelerinde konukların bayramını kutladıktan sonra, yine öğrenciler tarafından hazırlanan halk oyunları gösterileri sunuldu, konuk ses sanatçıları sevilen parçaları seslendirdiler. 
     KTMÜ Marşı'nı okuyan konuklara, Kırgızların ünlü Nevruz yiyeceği ''Nooruz Köcö'' ile ''Sömölök'' ikram edildi. 
     Yaklaşık üç saat süren kutlamalara üniversite öğrencileri ve personelinin dışında halk da ilgi gösterdi. 
     Kırgızistan'daki resmi kutlamalar yarın yapılacak. Başbakanlık bünyesinde oluşturulan Komite tarafından düzenlenen kutlamalar saat 10.00'da başlayacak. 
     Ülkedeki etnik grupların kültür merkezlerinin bulunduğu Dostluk Evi önünde, çeşitli dernekler kendi halk oyunlarından örnekler sunacak, başkentteki üç büyük sinema Nevruz nedeniyle çocuklara kapılarını ücretsiz açacak. 
     Nevruz kutlamalarının ağırlığını başkentin en büyük meydanı olan Alatoo Meydanı'nda yapılacak programlar oluşturuyor. 
     Halk oyunları, spor karşılaşmaları, ve jimnastikçilerin gösteriler düzenleyeceği meydanda Çocuk Festivali konseri yapılacak. 
     Meydanda akşam saatlerinde de pop sanatçılar konser verecek. 
     
</TEXT>
</DOC>
