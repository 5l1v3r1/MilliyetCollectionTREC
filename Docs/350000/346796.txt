<DOC>
<DOCNO> 346796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonyas08.html </URL>
<DATE> 2005/05/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Suda doğumun riski var mı 
</HEADLINE>
<TEXT>

     ABD’li kadın doğum uzmanı Barbara Harper, anne adaylarına öncelikle normal doğumu, bunu tercih etmemeleri durumunda sezaryen yerine suda doğumu önerdi. 
     Harper, Anadolu Sağlık Merkezi John Hopkins Hastanesi’nde düzenlenen "Suda Doğum" konulu konferans öncesinde AA muhabirine yaptığı açıklamada, sezaryenin anne ve bebeğe yönelik tıbbi operasyon olduğunu ve risklerinin bulunduğunu söyledi. 
     Sezaryenle doğumun son yıllarda artış göstermesinin en büyük nedeninin, anne adayının duyduğu korku olduğunu ifade eden Harper, "Korku, kadını anesteziyle doğum yapmaya itiyor. Bu konuda doktorların tutumu da çok önemli. Ağrısız doğum için anestezi öneriliyor, ancak sonrası hiç hesap edilmiyor" dedi. 
     En iyi tercihin normal doğum olduğunu savunan ve hastalara öncelikle bunu önerdiklerini belirten Harper, şunları kaydetti 
     "Biz önce normal doğumu, şayet bu tercih edilmeyecekse suda doğum yapılmasını savunuyoruz. Su kadının doğum sırasında rahatlamasını sağlıyor, ağrılarını hafifletiyor. Annenin, doğum sırasında kontrolü elinde tutmasını sağlıyor. Kadın, suya girdiğinde ağırlığının yüzde 75’ini kaybediyor ve bütün ağırlık, bel, bacak ve vajinaya 
     yoğunlaşıyor. Doğum sonrasında da çok rahat şekilde ayağa kalkıp hareket edebiliyor." 
     
     SUDA DOĞUMUN RİSKLERİ... 
     Harper, "suda doğumun olumsuz etkileri ve riski olup olmadığı" yönündeki soru üzerine, şunları söyledi 
     "Bilim adamları, bilimsel verilere henüz ulaşılmadığı gerekçesiyle suda doğumun faydaları üzerine net bir açıklamada bulunmuyor. Bu, tamamen tıbbi bir etik ve bekleme kaynaklı. Risklerden biri, çocuğun doğduktan sonra kafasını küvete çarpması. Bu riske karşın bebeğin kafası çıkar çıkmaz tutuluyor. Su yutma riskine karşı da bebek bir saniye içinde sudan çıkarılıyor. Bugüne kadar gerek Avrupa gerekse Amerika’da binlerce suda doğum gerçekleşti. Sadece bir yerde, bebeğin ölümüyle sonuçlanan üzücü bir olay yaşandı." Harper, uzmanların birçoğunun "bebeğin suda bilerek nefes almadığını, bunun içgüdüsel bir olay olduğunu" savunduğunu da kaydetti. 
     Anadolu Sağlık Merkezi John Hopkins Hastanesi Kadın Doğum Uzmanı Op. Dr. İbrahim Sözen de sanatçı Nurgül Yeşilçay’ın suda doğumundan sonra bu yönteme ilginin arttığını belirterek, "Hastanemizde birkaç ay içinde 4 suda doğumun daha gerçekleşeceğini tahmin ediyoruz" dedi. 
     Konferansta, "Tarihsel Gelişim", "Avrupa ve ABD’deki Uygulamalar", "Suda Doğumun Fizyolojisi", "Pratik Suda Doğum Eğitimi", "Doğumun 2. ve 3. Evreleri" konularında bilgi verildi. 
     İranlı kadın doğum uzmanı Dr. Ali Akhlaghi de "İran’da 60 Suda Doğum" adlı sunum yaptı. 
     
</TEXT>
</DOC>
