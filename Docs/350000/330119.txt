<DOC>
<DOCNO> 330119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko33.html </URL>
<DATE> 2005/04/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
AB Komisyonu Raporu Türkiye'de tüketim ve özel yatırımlar arttı 
</HEADLINE>
<TEXT>

     AB Komisyonu'nun 2005-2006 dönemi ekonomik tahmin ve öngörülerini içeren ilkbahar raporunda, ''Türkiye'de siyasi istikrarın, ekonomik büyüme ve güç kazanımı getirdiği'' bildirildi. 
     Komisyon raporunda, 2004 yılında, Türkiye'de ekonominin çok faal ve güçlü olduğu, tüketimin ve özel yatırımların dikkat çekici bir şekilde arttığı, bu olumlu gelişmenin özellikle, siyasi istikrar ve iş dünyasındaki güven ortamına bağlı görüldüğü ifade edildi. 
     Faiz oranlarındaki düşüş, tüketim kredisi alanındaki gelişmeler, Türk parasının değeri, mali önlem ve reformlar, iç ve dış yatırımlardaki artış gibi unsurlar üzerinde durulan raporda, uygulanan kararlı ekonomik politikaların, Türk lirasının gücünü artırdığı ve enflasyonun düşmesini sağladığı kaydedildi. 
     Raporda, turizm sektörü girdileri ve bu alandaki gelişmelerin önemi üzerinde de duruldu. 
     Harcamalarda bütçe hedeflerine uygun davranılması, istihdam pazarındaki hareketlenme, 2004'te yüzde 10,3 ile işsizlik oranındaki hafif düşüş, çalışan sayısında yüzde 2'lik artış gibi unsurlara dikkat çekilen raporda, 2005'te yüzde 8'lik büyüme gerçekleşebileceği bildirildi. 
     
     2005 VE 2006'DA BÜYÜME SÜRECEK 
     Türkiye ekonomisinin 2005 ve 2006'da büyümeyi sürdüreceğini öngören AB Komisyonu, disiplinli gidiş halinde, 2006'da enflasyonun yüzde 7'nin altına düşebileceği tahmininde de bulundu. 
     Bu arada raporda, 2004 yılında euro alanında büyüme oranının yüzde 2, AB genelinde ise yüzde 2,4 olduğu belirtildi ve 2005 ile 2006 için yüzde 2 dolaylarında büyüme beklentisi dile getirildi. 
     Komisyon, AB ekonomisinde ''petrol fiyatlarındaki olası artış ve tüketicinin güvensizliği'' gibi unsurlardan kaynaklanabilecek risklere de dikkat çekildi. 
     
</TEXT>
</DOC>
