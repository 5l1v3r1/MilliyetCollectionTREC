<DOC>
<DOCNO> 340512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo36.html </URL>
<DATE> 2005/05/07/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Diyarbakırspor Teknik Direktörü Çetin "Bu sonuçla düşme potasına girdik" 
</HEADLINE>
<TEXT>

     Diyarbakırspor Teknik Direktörü Oğuz Çetin, Fenerbahçe karşısında aldıkları yenilgiyle küme düşme potasına girdiklerini söyledi. 
     Çetin maç sonrası yaptığı açıklamada, zorlu bir karşılaşma olduğunu, şampiyonluk mücadelesi veren rakiplerinin karşında hata yapmadan, gol atarak maçı tamamlamak istediklerini ifade etti. Çetin, şöyle konuştu 
     "Fakat basit goller yedik. Güçlü rakiplere karşı yenik duruma düşünce gol atmak zor oluyor. Son 7 haftada 4 büyüklerle maç yaptık. 3 maçımızı da deplasmanda oynadık. Deplasmandaki maçların tamamını kaybettik. 4 büyük takımla oynadığımız maçlardan sadece Beşiktaş maçında bir puan aldık. Bu sonuçla küme düşme potasına girdik. 
     Önümüzde 3 maç var. Diyarbakırspor bu 3 maçta gerekli puanları toplayabilecek güçtedir. Tehlikeli bölgeden uzaklaşacağımıza inanıyorum." Fenerbahçe Teknik Direktörü Christoph Daum ise zorlu bir deplasman engelini aştıkları için mutlu olduklarını belirterek, "Şampiyonluk yolunda çok önemli bir galibiyet aldık" dedi. 
     Bundan sonra final maçlarının kaldığını, özellikle maçın ikinci yarısında iyi oynadıklarını ifade eden Daum şöyle konuştu 
     "Pozisyonları iyi değerlendirebilseydik maçın sonucu daha farklı olurdu. Maçın ilk dakikalarında Diyarbakırspor üzerimize geldi. Bizi rahatsız etti. Zorlandık. Devre arasında futbolcularımızı uyardık. 
     Bunun sonucunda sahaya isteğimizi yansıttık. Çok iyi takım performansı gösterdik. Bireysel muhteşem performanslar var. Bu sonuçtan son derece memnunum. Maç çok baskılı idi. Diyarbakırspor düşme potasına girmek istemiyordu. Bu tür maçlarda sinirler gergin oluyor. Ancak sakin futbol anlayışını sahaya yansıttık. Takımımdan genel anlamda memnunum. 
     Bu galibiyete ne denli sevindiysem yaralı taraftarlara da o denli üzülüyorum. Bizim amacımız keyifli oyun seyrettirip keyifli şekilde taraftarların evlerine dönmesidir. Keşke tüm yaralılara destek olabilsem, futbolda bunlara yer yoktur." Daum, bir gazetecinin, "Diyarbakırspor lehinde verilmeyen bir penaltı ve bir gol var, bunlar taraftarı tahrik etmiş olabilir mi " sorusunu şöyle yanıtladı 
     "Sizin dediğinize katılmıyorum. Kaba kuvvete başvurmamak gerekir. 
     Bu tip pozisyonlar zor pozisyonlardır. Chelsea-Liverpool maçında gol kararı verildi. Ancak sonradan gol olmadığı ortaya çıktı. Şunu unutmamak gerekir. Hakemler anlık kararlar veriyor. Bizim bazen penaltı dediğimiz şeyin sonradan penaltı olmadığını görüyoruz. 
     Hakemler de baskı altında kalabiliyor. Onlar da bir basın mensubu, futbolcu ve antrenör gibi hata yapabilir. Bu gün sorsanız bu baskılar altında kimse hakemlik yapmaz. Hakemlere saygı duyuyorum. Alex’e yapılan ve ancak düdük çalınmayan birkaç pozisyon var. Bunları tartışmamamız gerekir. Bir gerçek var ki herkes galip gelmek istiyor. 
     Mağlubiyeti hazmetmemiz gerekiyor. Beşiktaş maçında çok iyi oynadık ancak mağlup olduk. Bunları hazmetmeliyiz." Bu arada, türbinlerde taş atılması nedeniyle maç sonrası sahaya alınan Fenerbahçe taraftarlarının yaklaşık 45 dakikadan sonra durumun sakinleşmesiyle stat dışına çıkmalarına izin verildi. 
     
</TEXT>
</DOC>
