<DOC>
<DOCNO> 309951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo14.html </URL>
<DATE> 2005/01/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Serena, Sharapova'yı yıktı .. 
</HEADLINE>
<TEXT>

     Tenis dünyasının ünlü güzeli Anna Kournikova'nın pabucunu dama atan 4 numaralı seri başı güzel raket Maria Sharapova, Avustralya'da üzüldü. Tek bayanlar yarı finalinde 7 numaralı seri başı ABD'li tenisçi Serena Williams ile oynayan Rus tenisçi, ilk seti 6-2 kazandı. Oldukça çekişmeli geçen ikinci seti Serena Williams 7-5 almayı başardı. 
     Kıran kırana geçen üçüncü sette Maria Sharapova rakibine 8-5 kaybetti. Serena Williams, finalde Lindsay Davenport ve Nathalie Dechy maçının galibiyle oynayacak. 
     
     Sharapova paraya para demiyor 

     Öte yandan, çok kısa bir süre önce parlayan Rus tenisinin yeni yıldızı Maria Sharapova'nin serveti milyon dolarları çoktan buldu. 
     Rusya'nın tenis dünyasına armağan ettiği yeni süper starı 18 yaşındaki Maria Sharapova, elde ettiği başarılarla kısa sürede 26 milyon dolarlık bir servetin sahibi oldu. Sharapova , son olarak kazandığı Wimbledon'dan sonra milyon dolarlık anlaşmalar imzaladı. Güzel raket, ayakkabı ve tenis kıyafetini 7 yıl giymesi karşılığında Nike firmasından 10 milyon dolar aldı. Parlux Fragrances'ın, Sharapova'ya adını taşıyan parfümü karşılığında 3 yıl için ödediği ücretin tutarı 5 milyon dolar. 
     Motorola, 3 yıllık kontrat karşılığı 4.5 milyon doları gözden çıkardı. Nec notebook, 2 yıllığına tenisçiye 3.5 milyon dolar verdi. Prince, raket için 5 yıl için 3 milyon dolar ödedi. Sharapova'nın serveti 26 milyon doları buldu. 

     
</TEXT>
</DOC>
