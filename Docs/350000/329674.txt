<DOC>
<DOCNO> 329674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonsiy12.html </URL>
<DATE> 2005/04/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Gül 'İncirlik insani amaçlı kullanılabilir' 
</HEADLINE>
<TEXT>

     AK Parti'nin Kızılcıhamam kampında milletvekillerine üst politika konusunda brifing veren Abdullah Gül, İncirlik Üssü'nün BM ve NATO kararları çerçevesinde insani amaçlarla kullanılabileceğini söyledi. 
     İncirlik Üssü'nün kullanımı konusunda hükümetin yakın bir zamanda bir karara varacağını belirten Gül "İncirlik Üssü ile ilgili BM kararları çercevesinde işbirliği devam edecek ve üs sadece insani nedenlerle kullanılacak, silah ve savaş uçağının üsse sokulması sözkonusu olmayacak" dedi. 
     
     Hükümetin kritik kararı 
     Hükümet, İncirlik Üssü konusunda kritik kararını vermeye hazırlanıyor. Türkiye, ABD'nin aylar öncesinde ilettiği İncirlik talebine henüz yanıt vermedi. Genelkurmay Başkanlığı, ABD ordusunun isteklerine ilişkin görüşlerini bir buçuk ay önce hükümete sundu. 
     Genelkurmay'ın hazırladığı değerlendirme çalışması, üssün kullanımına ilişkin teknik detayları içeriyor. 
     ABD ordusu İncirlik Üssü'nü lojistik merkez olarak değerlendirmek istiyor. Türkiye'ye sunulan istekler, büyük kargo uçaklarının üsse malzemeler getirmesini ve bu malzemelerin daha sonra küçük uçaklarla Irak'a aktarılmasını içeriyor. Yani İncirlik ile Irak'taki üsler arasında lojistik köprü kurulacak ve sürekli malzeme akışı sağlanacak. 
     
     ABD'nin İncirlik izni haziranda doluyor 
     ABD'nin halen BM kararı kapsamında İncirlik'i kullanım izni bulunuyor. Haziran ayında dolacak olan izin Irak'tan personel ve malzeme çıkış amaçlı kullandırılıyor. 
     ABD ordusu, İncirlik'i daha geniş amaçlı bir lojistik merkez olarak kullanmayı, üsten belirli bir kısıtlama olmaksızın her yöne doğru yararlanmayı amaçlıyor 
     
</TEXT>
</DOC>
