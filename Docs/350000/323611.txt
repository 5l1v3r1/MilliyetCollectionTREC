<DOC>
<DOCNO> 323611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun22.html </URL>
<DATE> 2005/03/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
'35 günlük ömürle Guinness'e aday hükümet' 
</HEADLINE>
<TEXT>

     KKTC'de ana muhalefetteki Ulusal Birlik Partisi'nin UBP Genel Başkanı Derviş Eroğlu, ''dünyanın hiçbir ülkesinde 35 günlük ömür biçilen hükümet görülmediğini, bununla Guinness'e aday olunduğunu'' söyledi. 
     Eroğlu, Cumhuriyet Meclisi'nde görüşülen, Cumhuriyetçi Türk Partisi CTP -Demokrat Parti DP koalisyon hükümetinin programıyla ilgili yaptığı konuşmada, ''hükümetin bugüne kadar verdiği sözleri tutmadığını'' savunarak, CTP-DP koalisyon hükümetini anayasaya sadakatsizlikle suçladı. 
     Derviş Eroğlu, halkta büyük bir belirsizlik bulunduğunu ve bunun mutlaka kaldırılması ve hükümet programına yazılması gerektiğini ifade etti. 
     Kıbrıs politikasının, geçmişte de Türkiye ile birlikte yürütüldüğünü anlatan Eroğlu, halkın aylarca ''çözüm'' sözcüğüyle oyalandığını savundu. 
     ''Hükümet programının anayasaya saygısızlık ve halkla alay etmekten başka bir şey olmadığını'' kaydeden Eroğlu, cumhurbaşkanlığı seçiminden sonra 5 yıllık icraat hükümeti kurulmasını diledi. Eroğlu, halkın, ABD'nin ve Avrupa Birliği'nin tutmadığı sözlerle aldatıldığını belirtti. 
     ''Vatandaş eylem bekliyor, sonuç bekliyor'' diyen Eroğlu, hükümet programına ''ret'' oyu vereceklerini açıkladı. 
     
     MİROĞLU TAKSİT TAKSİT HÜKÜMET 
     UBP Genel Sekreteri Salih Miroğlu da, ''CTP-DP yüzünden siyasi literatüre 'taksit taksit hükümet' kavramının da girdiğini'' belirterek, CTP-DP hükümetinin ''zamanı ve sorunu geçiştirme'' hükümeti olduğunu savundu. 
     Ekonominin üretken hale getirilmesi gerektiğini kaydeden Miroğlu, ''ekonomide geçici bir refah oluştuğunu, geçici refahın aldatmaca olduğunu'' söyledi. Miroğlu, inşaat ve emlak alım satımındaki canlanmanın bitmek üzere olduğunu, hükümetin yapıcı tedbirler alması gerektiğini kaydetti. 
     
     AKINCI ''KIBRIS TÜRKÜ GÜNEY KIBRIS'TA 4 KUYRUKTA'' 
     Barış ve Demokrasi Hareketi BDH Genel Başkanı Mustafa Akıncı da, 20 Şubat seçimlerinin sonucunun, mevcut hükümetin devamı şeklinde tecelli ettiğini, buna saygı duymak gerektiğini belirtti. 
     Akıncı, ''1.5 ay ömür biçilen hükümetin 3.5 sayfalık programı olduğunu'' belirterek bunu eleştirdi ve ''Buna da aslında 5 satırlık eleştiri yapmak gerekir'' dedi. 
     Kıbrıs Türkünün Güney Kıbrıs'ta 4 önemli kuyruk oluşturduğunu anlatan Akıncı, Kıbrıslı Türklerin, Rumların yönetimindeki ''Kıbrıs Cumhuriyeti''nin kimlik ve pasaportunu almak için kuyruk oluşturduğunu kaydetti. 
     Geçmişte bu pasaportları alanlar için, meclise 2 yıl hapis cezası öngören yasa tasarılarının sunulduğunu, bugünse ''1960 anlaşmalarından kaynaklanan hak'' denildiğini kaydeden Akıncı, bunun ''politik iflasın göstergesi olduğunu'' söyledi. 
     Güney Kıbrıs'ta çalışan 5 ile 8 bin arasındaki Kıbrıs Türkünün her gün sınır kapılarında kuyruk oluşturduğunu, bunun ''ekonomik iflası'' gösterdiğini belirten Akıncı, Kıbrıslı Türklerin Güney Kıbrıs'taki has talerden sağlık hizmeti almak için de kuyruk oluşturduğunu ve bunun da ''sosyal alanda iflas'' olduğunu savundu. 
     Akıncı, emek ve işgücünün ardından sermayenin de Güney Kıbrıs'a kayması tehlikesiyle karşı karşıya olduklarını belirterek, Türkiye'nin 3 Ekime kadar Güney Kıbrıs ile gümrük birliğine gitmesinin, sermayenin Güney Kıbrıs'a gitmesine neden olacağını, bunu işadamlarının da dile getirdiğini anlattı. 
     Emek ve sermayenin kaydığını, kimlik ve pasaport alımının Güney Kıbrıs'ta yapıldığını kaydeden Akıncı, Kıbrıs konusundaki çözümsüzlüğün uzun sürmesi halinde, devlet olma niteliklerinin bir bir yitirileceğini savundu. 
     Sosyal, ekonomik ve siyasal alanda çaba harcamaları ve bu konularda toplumsal konsensüs sağlamaları gerektiğini dile getiren Akıncı, hükümetin, anayasa değişikliği, AB'ye uyum çalışmaları, Kıbrıs sorununa çözüm ve izolasyonların kaldırılması çabalarına, demokratikleşme ve sivilleşme çalışmalarına destek vereceğini anlattı. 
     Akıncı, ''2005'te kurulan hükümetin 2004 bütçesini geçirmekten bahsettiğini, bunun ülkede yaşanan garipliklerden biri olduğunu'' ifade ederek, hala 2003 bütçesinin kullanıldığını anımsattı. 
     
     SOYER ''KİMSE GERGİNLİK ARZULAMIYOR'' 
     CTP Genel Sekreteri Ferdi Sabit Soyer, gerginlikleri kimsenin arzu etmediğini belirterek, yeni koşulları en iyi şekilde yorumlayarak geleceğe bakmak gerektiğini söyledi. 
     CTP-DP koalisyon hükümeti için, 14 Aralık 2003 seçimlerinin ardından kurulduğu dönemdeki gibi yine ''anayasa özürlü'' iddiasında bulunulduğunu anımsatan Soyer, gerginliklerle toplumda siyaset yapmanın doğru olmadığını, hükümetin meşru bir şekilde görevini sürdürdüğünü kaydetti. 
     Soyer, ekonomideki gelişmenin, sadece inşaat sektöründeki patlama ile Güney Kıbrıs'ta çalışan Türklerin kazandıklarını Kuzey Kıbrıs'ta harcamasına bağlanamayacağını ifade ederek, hükümetin Kıbrıs konusunda izlediği istikralı politikayla turizmin canlandığını ve turizm gelirleriyle ihracatın arttığını, TL'nin döviz karşında değer kazanmasının da ekonomiyi canlandırdığını anlattı. 
     Soyer, insanların, hükümetin izlediği politikaya güven duymasıyla yatırıma yöneldiğini, bunun da ekonomiyi canlandırdığını, bu gelişmelerin ''sahte gelişme'' olarak nitelenemeyeceğini kaydetti. 
     Kıbrıs Türk halkına güvendiğini ve Kıbrıs Türkünün politik eşitliğinden taviz vermeyeceğini dile getiren Soyer, Kıbrıs konusunda bugün izlenen politikanın ileri götürülmesi gerektiğini belirtti. 
     
</TEXT>
</DOC>
