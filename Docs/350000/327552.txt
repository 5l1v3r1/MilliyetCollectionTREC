<DOC>
<DOCNO> 327552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun19.html </URL>
<DATE> 2005/03/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Irak'ta saldırılar 13 ölü 
</HEADLINE>
<TEXT>

     Irak'ın başkenti Bağdat'ın kuzeyinde düzenlenen saldırılarda 13 kişinin öldüğü bildirildi. 
     Polis kaynakları, Bağdat'ın kuzeydoğusundaki Bakuba kentinde Irak ordusundan eski bir pilotun kimliği belirlenemeyen kişiler tarafından öldürüldüğünü belirtti. 
     Aynı kaynaklar, Bakuba yakınlarında, Irak İslam Devrimi Yüksek Konseyi üyesi 3 kişinin, bir araçtan ateş açan kimliği belirlenemeyen kişilerce öldürüldüğünü duyurdu. 
     Duluiye ve Balad kentlerinde de havan topuyla düzenlenen saldırılarda 2 Irak askerinin öldüğü, 3'ünün yaralandığı bildirildi. 
     Bu arada, Irak polisinden Yarbay Faras Mehdi, Musul kenti yakınlarında Amerikan güçlerinin eşlik ettiği bir konvoya ateş açılması sonucu bir kamyon şoförünün hayatını kaybettiğini belirtti. 
     Öte yandan Musul'un batısındaki Telafer bölgesinde dün, kimliği belirlenemeyen kişilerin bir polis karakoluna otomatik silah ve havan topuyla düzenledikleri saldırıda 3'ü polis 4 kişinin öldüğü, 16 kişinin yaralandığı kaydedildi. 
     Polis kaynakları ayrıca Bağdat'ın 200 kilometre kuzeyindeki Şorgat bölgesinde 2 cesedin bulunduğunu belirtti. 
     
</TEXT>
</DOC>
