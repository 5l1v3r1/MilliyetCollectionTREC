<DOC>
<DOCNO> 324787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy11.html </URL>
<DATE> 2005/03/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
AKP'li başkanın otomobilinde extacy aradı, görevi değişti 
</HEADLINE>
<TEXT>

     Enis YILDIRIM DHA 

      TRABZON Emniyet Müdürlüğü Asayiş Şube Müdür Yardımcısı Komiser Ahmet Gazi Köksaldı, Akçaabat İlçesi'ne bağlı Işıklar Beldesi Belediye Başkanı AKP'li Hasan Tahsin Öztürk'ün otomobilinde extacy hapı aradığı için önce adli ve idari soruşturma geçirdi, ardından başka bir şubeye atandı. 
     Trabzon ve Akçaabat İlçe Emniyet Müdürlükleri'ne yapılan ihbarda, Işıklar Beldesi Belediye Başkanı Hasan Tahsin Öztürk'ün extacy hapı sattığı ileri sürüldü. İhbarı değerlendiren Asayiş Şube Müdür Yardımcısı Komiser Ahmet Gazi Köksaldı, 21 Ekim 2004 tarihinde savcılıktan arama izni aldıktan sonra uyuşturucu konusunda özel eğitilmiş köpekle Başkan Öztürk'ün 61 KA 101 plakalı makam otamabilinde arama yaptı. Arama sırasında 1.5 saat gözlem altında tutulan Başkan Öztürk, üzerinde ve otomobilde suç unsuruna rastlanılmadığı için serbest bırakıldı. 
     Serbest kalır kalmaz Komiser Ahmet Gazi Köksaldı ile birlikte iki komiser ve 3 polis memuru hakkında Akçaabat İlçe Cumhuriyet Başsavcılığı'na suç duyurusunda bulunan Öztürk, ayrıca Emniyet Genel Müdürlüğü'ne de şikayette bulundu. Akçaabat İlçe Cumhuriyet Başsavcılığı tarafından ifadesi alınan Ahmet Gazi Köksaldı, "Yapılan ihbarların ardından Emniyet Müdürümüze bilgi verdim. Soruşturma başlattık. İlçe Cumhuriyet Başsavcılığı'ndan arama izni aldık. Daha sonra şüphelinin aracını ve üzerini aradık. Bu arada Akçaabat İlçe Emniyet Müdürlüğü'ne AKP Trabzon Milletvekili Mustafa Cumur geldi. Şüpheli de 1.5 saat Akçaabat Emniyet Müdürlüğü' nde kaldı'' diye ifade verdi. 
     Işıklar Belde Belediye Başkanı Hasan Tahsin Öztürk, kendisini zan altında bıraktıkları gerekçesiyle kamu görevlileri hakkında şikayetçi olduğunu söyledi. Başkan Öztürk, "Bu olaya sebebiyet veren kişilerin araştırılmasını istedim. Kimseyi hedef almadım. Muğdur edildiğim için mağduriyetimin giderilmesini talep ettim. Birileri düğmeye bastı. Bunu yapanların bulunmasını istedim. Eğer bunlar bulunmazsa, bu iş örtbas edilirse, Cumhuriyet Savcısı hakkında da şikayetçi olacağım'' dedi. 
     Öztürk, arama iznini veren Akçaabat Cumhuriyet Savcısı Ahmet Murat Derme ile bu konuda bir görüyme yaptığını ve hakkında ihbarda bulunan kişilerin bulunması için talepte bulunduğunu sözlerine ekledi. 
     Hakkındaki idari ve adli soruşturmada yargılanmasına gerek görülmeyen Komiser Ahmet Gazi Köksaldı, bu gelişmelerin ardından görevinden alınarak Önleyici Hizmetler Şube Müdürlüğü'ne vekil müdür olarak atandı. 
     
</TEXT>
</DOC>
