<DOC>
<DOCNO> 320087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur09.html </URL>
<DATE> 2005/03/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İlköğretim öğrencilerine ''cinsellik'' kitapçığı 
</HEADLINE>
<TEXT>

     Ramazan YAVUZ DHA 

      MİLLİ Eğitim Bakanlığı Sağlık İşleri Dairesi Başkanlığı tarafından hazırlanan ve ilköğretim okulu öğrencilerine dağıtılan, Ergenlik Döneminde Değişim' isimli kitapçıkta aile planlamasından, penis boyutuna, cinsel ilişkinin nasıl yapılacağından, prezervatif kullanımına kadar çeşitli bilgiler verildi. 
     İlköğretim okullarının 6, 7 ve 8 sınıfları ile liselerde eğitim ve öğretim gören öğrencilere dağıtılan kitapçıkta erkek ve kızların ergenlik dönemine girerken karşılaştıkları cinsel sorunlarla ilgili ayrıntılı bilgiler bulunuyor. 4 bölümden oluşan kitapçıkta, ergenlik dönemi, ergenlikte büyüme, gelişme ve olgunlaşma, ergenlik döneminin fiziksel, zihinsel, ruhsal ve sosyal özellikleri, üreme sistemleri, kadın üreme organları ve işlevleri, adet döneminin özellikleri, takvim, doğum, kızlarda ve erkeklerde ergenlik döneminde ortaya çıkabilecek sorunlar, meme gelişimi, adet döneminde öz bakım, erkek üreme organları, peniste sertleşme ve boşalma, cinsellik, aile planlaması, cinsel yolla bulaşan hastalıklar, AIDS, ergenlik sivilcesi, madde bağımlılığı ve zararlı alışkanlıklar ele alınıyor. 
     
     YETERSİZLİK DUYGUSU 

     Kitapçığın penisin boyutuyla ilgili bölümünde, "Pek çok genç, çevreden duyduğu abartılı tanımlamalarla, penislerinin küçük olduğunu düşünerek yetersizlik duygusu ile kaygılanır. Oysa penisin boyutu ile bireyin cinsel yönden yeterliliği arasında bağ yoktur. Bedenin diğer organları gibi farklı kişilerin penisleri de değişik boyutlardadır'' denildi. 
     Peniste sertleşme ve boşalma konusunun da ele alındığı kitapçıkta, şöyle denildi 
     "Ergenliğe yeni giren erkeklerde zaman zaman uykuda gece boşalması olabilir. Sabah uyanan genç erkek, iç çamaşırlarını ıslak bulabilir. Gece ıslanması erkeklerde ergenlik döneminde görülebilen doğal bir durumdur. Bilinmediğinde, ıslanmanın idrar kaçırma nedeni olduğu sanılabilir.'' 
     
     MASTÜRBASYON 

     Kitapçıkta, mastürbasyonun yaşamın her döneminde doğal bir eylem olduğu vurgulanarak, şöyle devam etti 
     "Mastürbasyonun bedensel ya da ruhsal bir hastalığa veya alışkanlığa yol açtığı doğru değildir. Mastürbasyonun Ayıp, suç günah' gibi algılanması, yapıldıktan sonra suçluluk ve pişmanlık duygularının gelişmesine yol açar. Bedensel ya da ruhsal hastalığa neden olduğunu düşünmek anlamsız korkulara neden olabilir. Ancak, aşırı sıklıkta yapılan mastürbasyonun bazen yanlızlığın, ilişki ve iletişim kuramamanın belirtisi olabileceği unutulmamalıdır.'' 
     
     BİSİKLETE BİNME KIZLIK ZARINI BOZMAZ 

     Kadın vaginası ve zevk noktalarıyla ilgili de bilgilerin verildiği Milli Eğitim Bakanlığı kitapçığında, "İlk cinsel birleşme sırasında zarda zedelenme olur ve biraz kanama görülebilir. Zar esneklik ve kalınlık yönünden kişiden kişiye farklılık gösterir. Bazı zarlar ileri derecede esnek olur ve cinsel birlişmeye karşın kanamayabilir. Zar, bisiklete binme, düşme gibi durumlarda zedelenmez'' denildi. 
     
</TEXT>
</DOC>
