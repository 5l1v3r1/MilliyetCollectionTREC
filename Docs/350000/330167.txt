<DOC>
<DOCNO> 330167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur16.html </URL>
<DATE> 2005/04/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Vali Güler İstanbul'da huzur ve asayiş en önemli gündem maddesi 
</HEADLINE>
<TEXT>

     İstanbul Valisi Muammer Güler, İstanbul'da huzur ve asayişin en önemli gündem maddesi olduğunu kaydetti. 
     İstanbul Emniyet Müdürü Celalettin Cerrah, Türk Polis Teşkilatı'nın 160. kuruluş yıldönümü ve Polis Haftası nedeniyle İstanbul Valisi Muammer Güler'i makamında ziyaret etti. 
     Cerrah, ziyaret sırasında Vali Güler'e, bir buket çiçek, günün anısına bir plaket ve polis balosuna davet mektubu verdi. Güler de ziyarete gelen İstanbul Emniyet Müdürlüğü'nün üst düzey temsilcileri ve polis okulu öğrencilerini tek tek kutladı. 
     Cerrah, ziyaret sırasında yaptığı konuşmada, Polis Haftası kutlamalarına dün yapılan polis-halk yürüyüşü ile başladıklarını belirterek, ''İstanbul polisi, 160. kuruluş yıldönümünde İstanbul halkı ve Türk milletine hizmet etmekten gurur duyuyor'' dedi. 
     Güler ile İstanbul'da tam bir uyum içinde görev yaptıklarını ve kendilerine her türlü desteğin sağlandığını belirten Cerrah, verilen destek için teşekkür etti. 
     Cerrah, İstanbul Valiliği ve Emniyet Müdürlüğü tarafından ortaklaşa yürütülen Mobil Elektronik Sistem Entegrasyonu'nun MOBESE mayıs ayında hizmete gireceğini belirterek, sistemin polisin çalışmalarına üst düzeyde katkı sağlayacağını bildirdi. 
     Sistemin 22 trilyon liraya mal olacağını dile getiren Cerrah, İstanbul Valiliği'ne katkıları nedeniyle teşekkür etti. 
     Vali Muammer Güler de Türk Polis Teşkilatı'nın 160. kuruluş yıldönümü ve Polis Haftası'nı kutladığını belirterek, 160 yılda polis teşkilatının kaydettiği gücü memnuniyetle izlediklerini söyledi. 
     Polisin ülkede huzur, güven ve asayişin sağlanması için en önemli güçlerden biri olduğunu ifade eden Güler, teşkilatın bu gücünü oluşturan en alt biriminden, en üst birimine kadar görev yapan herkese şükranlarını sundu. 
     
     HUZUR VE ASAYİŞ 

     ''İstanbul'da huzur ve asayiş en önemli gündem maddesidir'' diyen Vali Güler, son yıllarda Türkiye genelinde olduğu gibi İstanbul'da da mala ve kısmen şahıslara karşı işlenen cürümlerde biraz artış olduğunu belirtti. 
     Güler, polis teşkilatının suçlarla mücadele için çok büyük bir gayret içinde olduğunu da vurgulayarak, İstanbul Valiliği ve Emniyet Müdürlüğü'nün polisin teknolojik tüm imkanlara sahip olması için 1.5 yıl önce başlattığı MOBESE projesinin önemine işaret etti. 
     Bu projenin, Cumhuriyet tarihindeki en büyük projelerden biri olduğunu belirten Güler, sistemin hayata geçirilmesiyle İstanbul polisinin her yerde gözü ve kulağı olacağını söyledi. Güler, sistemin 13 Nisan'da deneme çalışmalarına başlayacağını, Mayıs ayında da açılışının yapılacağını bildirdi. 
     Güler, İstanbul'da polis sayısını artırmak için de çalışmalar yapıldığını belirterek, Arnavutköy'de açılacak yeni polis okulu ile polis okullarının sayısının 4'e çıkacağını belirtti. 
     
     ''MEŞAKKATLİ AMA ÇOK ŞEREFLİ BİR GÖREV'' 

     ''Polis teşkilatı, kamu hizmetleri içinde en meşakkatli görevi yapıyor. Ancak bu görev çok şerefli ve onurlu bir görev'' diyen Muammer Güler, bu görevin, devletin temel görevlerinden biri olduğunu söyledi. 
     Konuşmaların ardından bir gazetecinin ''Sayın Başbakan'a atfen bir gazetede 'Emniyet'in içine de siyaseti soktular. Bilgi sızmaları var' demeci yer aldı. Bu konuda sizin görüşünüz nedir '' sorusunu yönelttiği İstanbul Emniyet Müdürü Celalettin Cerrah, ''Sayın Başbakan'ın demecine benim herhangi bir şey söylemem mümkün değil. Polis Teşkilatı'nın 160. kuruluş yıldönümü ve polis bayramına ilişkin soru olursa cevap veririm'' dedi. 
     
     ''DİSİPLİN MESLEĞİ'' 

     İstanbul Valisi Güler de ''polisliğin bir disiplin mesleği'' olduğunu ifade ederek, şunları kaydetti 
     ''Astlar, üstlerin verdikleri demeçlerle ilgili bir yorumda bulunamazlar. Bu işin gereği ve tabiatıdır. Sayın Başbakan ile ilgili ne benim, ne de Sayın Cerrah'ın, ne bir başka arkadaşımızın bir görüş beyan etmeye ne yetkileri vardır, ne de görev terbiyesi içinde böyle bir yol vardır. Sorularınızın muhatabı biz değiliz.'' Güler, polis teşkilatının iyi görev yapması için hükümetin teşkilata büyük bir desteği olduğunu da vurgulayarak, Başbakan Erdoğan'ın Türkiye'nin öncelikli konuları arasında güvenlik konusuna yer vermesinin bu konuya verdiğini önemi gösterdiğini söyledi. 
     Güler, kendilerinin de hükümetin verdiği bu desteği en iyi şekilde hizmete çevirmenin gayreti içinde olduklarını sözlerine ekledi. 
     
</TEXT>
</DOC>
