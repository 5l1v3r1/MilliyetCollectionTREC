<DOC>
<DOCNO> 320576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/spor/axspo01.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tek olasılık var' 
</HEADLINE>
<TEXT>


Beşiktaş Teknik Direktörü Çalımbay, Galatasaray derbisine galibiyet için çıkacaklarını açıkladı. Çalımbay, "Rakibimizin hem iyi yönleri, hem de zaafları var" diye konuştu 


İddialı açıklamalar 
ZİRVE yarışından uzak kalmasına karşın umutlarını sürdüren Beşiktaş, Galatasaray derbisine final gözüyle bakıyor. Teknik Direktör Rıza Çalımbay, kritik 90 dakikayı kazanmak istediklerini, beraberliği bile düşünmediklerini açıkladı. Çalımbay, "Her şeyden önce iyi konsantre olmamız lazım. Rakibimizin Galatasaray ya da başka bir takım olması fark etmiyor. Bu sezonu iyi bir yerde bitirmemiz için kazanmamız gerekiyor" diye konuştu. 

'Daha kaliteliyiz' 
GALATASARAY'A karşı özel önlemler alacaklarını da açıklayan Siyah - Beyazlılar'ın teknik patronu, "Galatasaray'ın çok iyi yönleri var, ama zaafları da var. Oyunun kaderini değiştirecek futbolculara sahipler. Ancak bizim takımımız çok daha kaliteli" dedi. Çalımbay, yüzde 100 hazır olmayan hiçbir futbolcusunu kadroya almayacağını açıklayarak, "Küçük bir sorunu olan oyuncuya bile bu maçta görev vermem" yorumunu yaptı. 

Çalımbay'dan taktik prova 

Tümer katılmadı 
BEŞİKTAŞ, Galatasaray derbisinin hazırlıklarını dün basına kapalı yaptığı antrenmanla sürdürdü. Çalışmaya hastalanan Tümer Metin dışında tüm futbolcular katıldı. Teknik Direktör Rıza Çalımbay'ın, dar alanda pas çalışmasının ardından oyuncularına taktiksel çift kale maç yaptırdığı öğrenildi. Siyah - Beyazlılar bugünden itibaren derbi maçı için kampa girecek. 

Carew'de yanlış adres 

Top Disiplin Kurulu'nda 
BEŞİKTAŞ adresi şaşırdı, Disiplin Kurulu yerine Tahkim Kurulu'na başvurunca Carew'in kaderi bugüne kaldı. Sakaryaspor maçındaki eylemi nedeniyle Disiplin Kurulu'na sevk edilen Norveçli golcünün tedbirinin kaldırılması için Beşiktaş Kulübü'nün tahkime yaptığı başvuru yetkisizlik nedeniyle geri çevrildi. Tahkim Kurulu başvuruyu PFDK'ye yönlendirirken bugün yapılacak olağanüstü toplantıda golcü oyuncu ile ilgili kararın verileceği öğrenildi. 

Öner'den yaylım ateş 
SİYAH-BEYAZLI takımın Genel Sekreteri Kenan Öner, kulüp üzerine oyunlar oynandığını iddia ederek, "Taraftarlarımız tahriklere kapılmasınlar" dedi. Sakaryasporlu Serdal'dan özür dilediklerini açıklayan Öner, "Sporda şiddetin önlenmesi için çok hassas davranıyoruz. Sakaryaspor maçını yöneten Vedat Yüksel pırıl pırıl bir hakem. Ancak yorumcuların etkisiyle, onların manipülasyonuna geldi" diye konuştu. Öner, kaleci Şenol için de "Büyük maçlarda seyirciye oynuyor" diyerek tepki gösterdi. 


</TEXT>
</DOC>
