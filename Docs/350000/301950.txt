<DOC>
<DOCNO> 301950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo31.html </URL>
<DATE> 2004/12/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İstanbulspor'un talipleri artıyor... 
</HEADLINE>
<TEXT>

     Tasarruf Mevduatı Sigorta Fonu TMSF tarafından satışa çıkarılan İstanbulspor A.Ş.'ye olan taliplerin sayısı her geçen gün artıyor. 
     Sarı-siyahlılarda, yarın sona erecek fiyat verme süresinin dolmasına kısa zaman kala, taliplerin sayısı 8'e, TMSF'yle gizlilik anlaşması imzalayanların sayısı ise 6'ya yükseldi. 
     İstanbulspor A.Ş. Genel Müdürü Ergün Yücel, A.A muhabirine yaptığı açıklamada, bugün işadamları Ekrem Akyiğit ve Bilgin Akaydın ile görüştüklerini, satış için taahhütname verip gizlilik anlaşması imzaladıklarını belirterek, ''Şu anda taahhütname verip gizlilik anlaşması yaptığımız kişilerin sayısı 6 oldu. Bu bizim için son derece sevindirici'' dedi. 
     Ahmet San, Mete Çetinkaya, Seyfi Karaca ve İngiltere'den isminin açıklanmasını istemeyen bir Türk işadamının ardından Ekrem Akyiğit ile Bilgin Akaydın'ın tüm prosedürleri yerine getirdiğini anlatan Yücel, diğer iki talip Murat Beyazıt ve İstanbul Erkek Lisesi Eğitim Vakfı Mütevelli Heyeti adına Uğur Bıçaker'in ise kulüpten evrakları aldırmalarının ardından yeniden temasa geçmediklerini söyledi. 
     
</TEXT>
</DOC>
