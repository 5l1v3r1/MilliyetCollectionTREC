<DOC>
<DOCNO> 322142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun38.html </URL>
<DATE> 2005/03/09/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Hırvatistan, AB'den olumlu karar bekliyor 
</HEADLINE>
<TEXT>

     Hırvatistan Başbakanı İvo Sanders, BM Başsavcısı Carla del Ponte'den gelecek hafta başka bir rapor ve AB dışişleri bakanlarından AB'ye üyelik müzakerelerinin başlaması konusunda olumlu karar beklediklerini söyledi. 
     Sanders, AB yetkililerinin Hırvatistan ile müzakerelerin başlatılıp başlatılmaması konusundaki açıklamalarından sonra Zagreb'te gazetecilere yaptığı açıklamada, ''AB'nin genişlemesi konusunun hem Hırvatistan hem de Avrupa için çok önemli olduğunu'' belirterek, ''Olumlu bir AB kararı bekliyorum'' dedi. 
     Başbakan Sanders ayrıca, Del Ponte'nin raporunun hangi kısımları üzerinde aynı düşüncede olmadıklarını anlatmak için AB üyelerine bir mektup göndereceğini bildirdi. 
     Hırvatistan Devlet Başkanı Stjepan Mesiç de Belçika'da haftalık yayımlanan Knack dergisine verdiği demeçte, Hırvatistan'ın çok yakında AB liderlerine, üyelik müzakerelerinin başlatılması konusunda gerekli kanıtları sağlayacağına inandığını söyledi. 
     Mesiç, AB'den olumlu karar çıkacağına güveninin tam olduğunu belirtti. 
     AB Komisyonu'nun Genişlemeden Sorumlu Üyesi Olli Rehn, Hırvatistan ile üyelik müzakerelerine başlanması konusunda karamsar olduğunu söylemişti. Rehn, eski Yugoslavya'daki savaş suçları için Lahey'de kurulan mahkemenin, Hırvatistan'ın savaş suçluları konusunda yeteri kadar işbirliği yapmadığı görüşünde olduğunu ve savaş suçlusu olarak aranan eski Hırvat general Ante Gotovina'nın mahkemeye teslim edilmesi gerektiğini belirtmişti. 
     AB Dönem Başkanı Lüksemburg'un Dışişleri Bakanı Jean Asselborn da Hırvatistan savaş suçu zanlısı General Ante Gotovina'yı yakalamasa da Zagreb yönetimiyle AB'ye üyelik müzakerelerinin gelecek hafta başlayabileceğini söylemişti. 
     Del Ponte, dün, Zagreb yönetiminin halen mahkemeyle işbirliği yapmadığını bildirmişti. 
     
</TEXT>
</DOC>
