<DOC>
<DOCNO> 314461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonsiy09.html </URL>
<DATE> 2005/02/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Devleti dolandırmakla suçlanan Cem Uzan'ın partisine 6 trilyon yardım 
</HEADLINE>
<TEXT>

     İmarbank soruşturması kapsamında, Cumhuriyet Savcısının "cürüm işlemek amacıyla çete oluşturmak", "kamu kurum ve kuruluşlarını dolandırmak", "rüşvet", "evrakta sahtecilik" suçlarından hakkında dava açılmasını istediği Cem Uzan'ın halen Genel Başkanlığını yürüttüğü Genç Parti'ye 6 trilyonluk Hazine yardımı yapıldı. 
     Genç Parti'ye Hazine'den, bu yılın ilk yarısı için 6 trilyonluk ödenek ayrıldı. Söz konusu Hazine yardımı, geçtiğimiz günlerde Genel Başkan Cem Uzan'a ödendi. 
     
     ÖDEME YAPILIR YAPILMAZ SORUŞTURMA TAMAMLANDI 

     Cem Uzan'a 6 trilyonluk ödeme yapılmasının hemen ardından hakkında açılan soruşturma ise dava açılması talebiyle sona erdirildi. Uzan hakkında, Şişli Cumhuriyet Savcısı Mecit Ceylan'ın yürüttüğü soruşturma da bu dönemde tamamlandı. 
     Savcı Ceylan, Uzanlar'ın "cürüm işlemek amacıyla çete oluşturmak", "kamu kurum ve kuruluşlarını dolandırmak", "rüşvet", "evrakta sahtecilik" suçlarından 13 yıldan 32 yıla kadar ağır hapis cezası istemiyle dava açılmasını istemişti. 
     
     MALİYE BAKANLIĞI İSTEMEMİŞTİ 

     Cem Uzan'ın hakkındaki davalar nedeniyle, Maliye Bakanlığı, Genç Parti'ye hazine yardımının ödenmemesini istememişti. Bu taleple 2004 yılının Ocak ayında Anayasa Mahkemesi'ne başvuran Maliye Bakanlığı, Genç Parti'ye Hazine yardımı ödenmemesi talebinde bulunmuştu. 
     Partinin hesaplarını inceleyen Anayasa Mahkemesi ise Hazine yardımının kesilmesine gerek görmediğini açıklamıştı. 

     
</TEXT>
</DOC>
