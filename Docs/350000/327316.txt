<DOC>
<DOCNO> 327316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun32.html </URL>
<DATE> 2005/03/26/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
ABD, Suriyeli muhaliflerle görüşüyor 
</HEADLINE>
<TEXT>

     ABD ile Suriye arasında gerginlik sürerken ABD yetkililerinin, bazı Suriyeli muhaliflerle biraraya geldiği bildirildi. 
     Ancak Amerikalı yetkililer, bu görüşmenin, kesinlikle Suriye lideri Beşşar Esad'ı devirme yönünde bir girişimi amaçlamadığını vurguladılar. 
     Washington Post gazetesinin haberine göre, Geniş Ortadoğu ve Kuzey Afrika projesinin koordinasyonuyla görevli üst düzey Dışişleri Bakanlığı yetkilisi ve Başkan Yardımcısı Dick Cheney'nin kızı Elizabeth Cheney'nin başkanlığındaki bir toplantı perşembe günü, bazı başka Amerikalı yetkililerin ve Suriye asıllı bazı Amerikalıların katılımıyla yapıldı. 
     Söz konusu Suriyeliler arasında rejim karşıtları, ABD'deki Suriyelilerin toplum liderleri, akademisyenler ve Reform Partisi adıyla ABD'de kurulu bir muhalif grubun temsilcileri yer aldı. 
     Dışişleri Bakanlığı'nın bir yetkilisi, gazeteye açıklamasında, ''toplantıda, Suriye'de ve bölgede reformların desteklenmesi ve değişim konuları tartışıldı. Bu toplantının, mevcut Suriye hükümetinin devrilmesi çabalarının koordinasyonu amaçlı olduğunu düşünmek çok büyük bir çarpıtma olur'' dedi. 
     Washington'daki uzmanlar da, toplantıya katılan Suriyelilerin, ülkelerinde ağırlık sahibi olmadığını vurguladılar. 
     ABD, Lübnan'daki Suriye askeri ve istihbarat güçlerinin tamamının, Lübnan'da genel seçimlerin yapılacağı Mayıs ayından önce geri çekilmesini talep ediyor. 
     
</TEXT>
</DOC>
