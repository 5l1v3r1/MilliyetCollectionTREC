<DOC>
<DOCNO> 340561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonyas02.html </URL>
<DATE> 2005/05/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Cennetin Krallığı'nın şövalyesi Bloom'dan itiraf... 
</HEADLINE>
<TEXT>

     Yeni vizyona giren "Cennetin Krallığı-Kingdom of Heaven" adlı iddialı yapımın başrol oyuncusu Orlando Bloom, "Truva" filmindeki "korkak" Paris’ten sonra "cesur ve bileği kuvvetli" bir karakteri canlandırmaktan gurur duyduğunu itiraf etti. 
     Rolling Stone dergisinin bu ayki sayısına kapak olan ünlü aktör, bu dergiye açıklamalarda bulundu. 
     "Yüzüklerin Efendisi", "Karayip Korsanları" ve "Truva" filmlerinden sonra gişe rekortmenliğine aday yeni bir yapımda daha rol alan Bloom, dergideki röportajında "Hollywood’un Bir Numaralı Yakışıklısı İçindeki Gladyatörü Buldu" sözleriyle lanse edildi. 
     "Gladyatör" filminin yönetmeni Ridley Scott’ın kamera arkasına geçtiği Haçlı Seferleri’ni anlatan epik filmde demirci ustası iken şövalyeliğe yükselen Balian’ı canlandıran aktör, prömiyer öncesinde gerçekleştirilen röportajda henüz izleyemediği filmi heyecanla beklediğini ve montaj sonrasında filmin hangi sahneyle başladığını bile bilmediğini söyledi. 
     Filmin "Gladyatör" ile kıyaslandığında alacağı tepkiyi merak ettiğini dile getiren 28 yaşındaki oyuncu, "Bu film için çok çalıştım. Çünkü bu rol hayatımın rolüydü. Truva’daki Paris rolü için sözleşmeyi imzaladığımda zayıf, korkak bir karakteri canlandıracağımı biliyordum. Ama Balian’ı canlandırmak gurur verici. Hiç korkusu yok, bu mükemmel bir duygu" dedi. 
     Geldiği noktanın kendisini şımartmadığını da dile getiren Orlando Bloom, "Bence hayatın anlamı para ve güç değil. En azından ben böyle olmadığını düşünüyorum. Hayatın anlamı insanları mutlu etmek" açıklamasında bulundu. 
     Budizm ile ilgili araştırmalarda bulunduktan sonra Budist olduğunu ifade eden Bloom, hoşgörü ve insanca değerlere önem verdiği için Budizm’e yaklaştığını kaydetti. 
     
     HAFTADA 500 MEKTUP YANITLIYOR 
     Bu arada, son olarak "Cennetin Krallığı" ile hayran kitlesini genişleten Bloom, haftada 500 hayran mektubunu okuyarak yanıtladığını kaydetti. 
     Bu mektupları yanıtlamanın kendisini yormadığını dile getiren İngiliz oyuncu, "Uzun zaman alsa da hepsini yanıtlamaya çalışıyorum. 
     Çünkü onlar beni seven insanlardan geliyor" açıklamasında bulundu. 
     
</TEXT>
</DOC>
