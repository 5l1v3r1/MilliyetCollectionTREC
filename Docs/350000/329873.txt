<DOC>
<DOCNO> 329873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sondun23.html </URL>
<DATE> 2005/04/03/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
ABD Kıbrıs'ta yeni bir adım için Rumlar görüşlerini açıkça belirtmeli 
</HEADLINE>
<TEXT>

     ABD Dışişleri Bakan Yardımcısı Lora Kennedy, ''Kıbrıs'ta çözüme yönelik yeni bir adım atılması için Rum tarafının düşüncelerini açık bir şekilde belirtmesi gerektiğini'' söyledi. 
     Kennedy, Atina'da yayımlanan Etnos gazetesindeki demecinde, Rum tarafının Annan planında yapılmasını istediği değişikliklerle ilgili görüşlerinin yazılı olarak BM Genel Sekreteri'ne ulaştırılmasının bu konuya önemli katkısı olacağını kaydetti. 
     Türk tarafının yeniden müzakerelere katılma konusundaki arzusunu açık bir şekilde belirttiğini hatırlatan Kennedy, ''Genel Sekreter müzakerelerin yeniden başlatılması için koşulların uygun olduğuna karar verirse biz her zaman olduğu gibi bu çabaları yine destekleriz. Ancak, Genel Sekreter istediği bilgiler elinde olmadan böyle bir karara nasıl varabilir bilemiyorum'' dedi. 
     Kennedy, Kıbrıs'ta başlatılacak yeni bir çözüm çabasının tekrar başarısızlığa uğramasını hiç kimsenin istemediğini vurguladı. 
     Rum yönetimi lideri Tasos Papadopulos'un Kıbrıs konusunu Türkiye ile görüşmek istediği şeklindeki açıklamasına ilişkin soruyu da yanıtlayan Kennedy, ABD'nin, Kıbrıs'ta kesin bir çözüme katkısı olacak her türlü diyalogu desteklediğini, ancak şu anda bu konuda en önemli olanın Kıbrıslı Türk ile Rumlar arasındaki görüşmeler olduğunu söyledi. 
     Kennedy, tarafların mutabık olmaları durumunda, Başbakan Recep Tayyip Erdoğan, KKTC Başbakanı Mehmet Ali Talat ve Papadopulos'un katılımlarıyla yapılacak üçlü bir görüşmenin de Washington tarafından destekleneceğini belirtti. 
     Kennedy, Kıbrıs konusunda AB'nin rolüne ilişkin soruyu ise ''Tarafların hepsi Kıbrıs konusunda birinci öncelikli rolün BM'ye ait olduğunu kabul etmiş bulunmaktadırlar'' şeklinde yanıtladı. 
     
</TEXT>
</DOC>
