<DOC>
<DOCNO> 337589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/guncel/gun09.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İçinden ışık çıkan resimler sergisi 
</HEADLINE>
<TEXT>


ASLI ONAT 

Mersin'de yaşayan İstanbullu sanatçı Mehmet Ali Meriç, 'Metal Resimler 2005' adını verdiği son sergisini İçel Sanat Kulübü Galerileri'nde açtı. Sergide ısı uygulaması suretiyle desenler oluşturulmuş sac levhalar karşımıza çıkıyor. 'Literatürde bu üslupla yapılan çalışma yok' diyen Meriç'in sergisi 5 Mayıs'a kadar görülebilecek. Meriç'le bu üslup üzerine söyleştik. 
Son serginizde geleneksel boya resminin dışına çıkarak, tuval yerine sac levha kullandınız ve eserlerinizi ateşle oluşturdunuz. Süreci anlatabilir misiniz 
- 4 sene öncesinden başlayan bir denemenin sonucudur bu sergi. O sene metal üzerine çalışmayı denedim. Metalin moleküler yapısına ısıyla müdahale ederek desenler oluşturdum. Resmin içinden ışığı çıkartmayı amaçlıyorum. Bir anlamda, hem yeni hem de ışığını kendi üreten resimler oldu ortaya çıkanlar. 
Yıllar sonra boya ve tuvali bir kenara bırakıp metale ilgi duymanızın nedeni neydi 
- Sanatçının kendisini belli bir noktaya sabitlemesinden yana değilim. İçindeki devinim, üretimine de yansımalı. Her şeyi denemeyi severim. Konvansiyonel malzemelerin dışına taşışımın tabiatımla da ilgisi olduğunu düşünüyorum. 
Fırça yerine şalümo, boya yerine alev kullanıyorsunuz. Bu çalışmanın fiziksel zorlukları neler 
- Metali şalümoyla yakarak renk veriyorum. Ondan sonra içinden ışığın çıkmasını sağlamak için tekrar mekanik müdahalelerde bulunuyorum. Eserleri oluşturma süreci zor, ama sanatsal açıdan çok tatmin edici. 


</TEXT>
</DOC>
