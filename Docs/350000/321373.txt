<DOC>
<DOCNO> 321373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/spor/axspo01.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ayağınızı denk alın' 
</HEADLINE>
<TEXT>


Sami Yen'de soyunma odasında sadece "Geçmiş olsun" diyen Çalımbay, Ümraniye'de futbolcuları azarladı "Herkes giydiği formanın kıymetini bilsin." 

SÜLEYMAN HATISARU 


1.5 saatlik toplantı 
GALATASARAY maçının 90 dakikası sonrasında soyunma odasına giren ve oyuncularına sadece "Geçmiş olsun" diyen Beşiktaş Teknik Direktörü Rıza Çalımbay, Ümraniye'de 1.5 saatlik bir toplantı yaptı. Futboldan dolayı oyuncularına tepki gösteren Rıza hoca, özellikle ofansif bir oyun istemesine rağmen futbolcuların defansa çekilmesine sinirlendi. 

Çalımbay'ın sesi kısıldı 
SAHADA da ileriye çıkmaları konusunda oyuncularını uyaran Çalımbay'ın bağırmaktan sesi de kısıldı. Kalan 12 maçı da kazanmak zorunda olduklarını hatırlatan Rıza hoca, oyuncularına şunları söyledi Herkes giydiği formanın kıymetini bilsin. Bu saatten sonra hiç bir şekilde böyle bir futbol istemiyorum. Ayağınızı denk alın." 

İnönü zaferi 

Kirası düşürüldü 
BEŞİKTAŞ, Galatasaray derbisini kaybetti ama İnönü Stadı'nın kirasının düşürülmesi için açtığı davayı kazandı. Mülkiyeti Maliye'ye ait olan İnönü Stadı için Gençlik ve Spor Genel Müdürlüğü ile 49 yıllığına sözleşme imzalayan Siyah - Beyazlılar, 2001 krizinin ardından 600 bin dolarlık kiranın 400 milyar liraya indirilmesi talebinde bulundu. 

Ödenenler görüşülecek 
DOSYAYI görüşen Ankara 7'nci Asliye Hukuk Mahkemesi, yıllık 600 bin dolarlık kira bedelini 392 bin dolara düşürdü. Kiranın sonraki yıllarda yıllık yüzde 3 zam oranıyla ödenmesini kararlaştırdı. Yargıtay, yeni kiraya ilişkin kararı onadı. Bu karar üzerine Beşiktaş, GSGM ile yeniden masaya oturacak, 2001 yılından bu yana ödediği kira bedellerini gözden geçirecek. 

Ayhan raporu 

BİLAL MEŞE 

Her yere yollanacak 
BEŞİKTAŞ'TA bir süre önce kurulan "Sporda Şiddetin Önlenmesi Komisyonu"nun hazırladığı rapor, Galatasaraylı Ayhan'ın başını ağrıtacak. 17. dakikada Siyah-Beyazlı taraftara cinsel organını tutarak, el hareketi yaptığı iddia edilen Sarı-Kırmızılı oyuncunun davranışı, Avukat Ali Rıza Dizdar ve Avukat Mert Balcı'nın imzasıyla hazırlanan raporla Galatasaray ve Futbol Federasyonu ve İl Güvenlik Kurulu'na bildirilecek. 

"Taraf olmayız" 
DİZDAR, raporun iki avukat tarafından hazırlandığına dikkat çekerek, "Biz taraf gibi gözüksek bile asla taraf olamayız. Bu rapor Avukatlık Kanunu gereğince mahkeme kararı gibidir. Yani resmi rapordur" diye konuştu. Beşiktaş taraftarının küfür ettiğini de yazdıklarını söyleyen Ali Rıza Dizdar, Ayhan'ın cezalandırılması gerektiğini ifade etti. Ancak federasyonun, bu tutanağı işleme koyması mümkün görünmüyor. 



</TEXT>
</DOC>
