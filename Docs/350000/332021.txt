<DOC>
<DOCNO> 332021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sontur18.html </URL>
<DATE> 2005/04/10/ </DATE>
<TIME> 19.14 </TIME>
<AUTHOR>  </AUTHOR>
<HEADLINE>
Öğrencilerden antik Dülük Mağarası'na mektup... 
</HEADLINE>
<TEXT>

     Gaziantep Özel Kolej Vakfı öğrencileri, dünyanın en eski yerleşim merkezlerinden biri sayılan Antik Dülük Mağarası'ndaki sunağa bıraktıkları mektupla kültürel değerlere sahip çıkılmasını istedi. 
     Gaziantep Kolej Vakfı'nın 20 öğrencisi, antik Dülük Mithras Mağarası'nda, 200 metre uzunluğundaki Mithras Yeraltı Tapınağı'na inerek, hazırladıkları mektubu, Hitit Kralı I. Şuppiluliuma Dolichenos'un bulunduğu yere bıraktı. 
     Antik inançlara göre ölen insan ruhlarının daha önce yaşadıkları yerleri sürekli ziyaret ettiğini ve kendilerine bırakılan hediyeleri aldıklarını belirten Öğrenciler, bölgede binlerce yıllık kültürlerin oluşmasında katkısı bulunan krallar, imparatorlar ve devlet adamlarına teşekkür içeren ''geçmişe'' konulu mektubu, Mithras Kült Merkezi'ndeki sunak bölümüne bıraktılar. 
     Öğrenciler, Gaziantep Koleji Vakfı 9. sınıf öğrencisi Nida Efe'nin mektubu okuyup sunağa koymasının ardından antik mağaradan ayrıldılar. 
     
     HİTİT KRALINA MEKTUP 
     Öğrencilerin, Hitit Kralı 1. Şuppilulimua Dolichenos'a atfen yazdıkları mektupta, şu ifadelere yer verildi 
     ''Ulu krallar, devlet adamları ve imparatorlar, her biriniz kendi döneminizin en nadide kültürel unsurlarını oluşturdunuz ve tarihe maloldunuz. Antik Dolichenos sadece sizlerin değil, bütün dünyanın da ortak kültür unsurudur. 
     Bu antik kentimizde halen gün ışığına çıkmamış binlerce kültürel eserin ortaya çıkarılması için bilim adamlarına gerekli maddi desteğin verilmesi gerekir. Antik kültürlerin yok olmaması ve yok edilmemesi, Anadolu'dan çalınıp götürülmemesi için var gücümüzle çalışacağız. Sizlere bizden önceki nesiller adına, kendi neslimiz adına ve gelecek nesiller adına teşekkür ediyor, huzurlarınızda saygıyla eğiliyoruz.'' 
     
</TEXT>
</DOC>
