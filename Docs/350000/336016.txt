<DOC>
<DOCNO> 336016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur52.html </URL>
<DATE> 2005/04/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
TCDD 6 bin personelin işine son verileceği gerçeği yansıtmıyor 
</HEADLINE>
<TEXT>

     TCDD Genel Müdürlüğü, 6 bin personelin işine son verileceği haberlerinin gerçeği yansıtmadığını bildirdi. 
     TCDD Genel Müdürlüğü'nden konuya ilişkin yapılan açıklamada, son günlerde, bazı basın yayın organlarında, CANAC firması tarafından hazırlanan ''İş Gücünün Yeniden Yapılandırılması'' konulu raporla ilgili spekülatif haberler yer aldığı, bazı sivil toplum kuruluşları tarafından bu raporla ilgili gerçeği yansıtmayan değerlendirmeler yapıldığı ifade edildi. 
     Özellikle ''TCDD'nin 6 bin personelinin işine son vereceği'' yolundaki haberlerin haklı olarak kaygı uyandıracak boyutlara ulaştığı ifade edildi. 
     TCDD'nin giderlerinin ancak yüzde 30'unu karşıladığı, sorunu gören devletin son iki yılda çok güçlü bir yatırım desteği verdiği vurgulanan açıklamada, demiryollarında yeniden yapılanmanın kaçınılmaz olduğu kaydedildi. 
     Yeniden yapılanma sürecinde, Dünya Bankası'ndan sağlanan 700 bin dolar tutarında bir hibenin ''İşgücünün Yeniden Yapılandırılması'' konusunda danışmanlık hizmeti alımında kullanıldığı ifade edilen açıklamada, ihaleyi kazanan CANAC firmasının 6 aylık bir çalışma sonucunda 31 Mart 2005 tarihinde hazırladığı raporu kuruma sunduğu belirtildi. Açıklamada, şöyle devam edildi 
     ''Söz konusu rapor, TCDD'nin resmi politikaları açısından belirleyici olmaktan ziyade, dünya demiryollarının yeniden yapılanmalarına ilişkin ipuçları vermesi bakımından önemlidir. 
     Firmanın raporunda belirtilen öneriler, kuruluşumuz açısından bağlayıcı olmayıp, tavsiye niteliği taşımaktadır. Raporda belirtilen, personel politikalarına ilişkin öneriler belli koşulların gerçekleşmesine bağlı olarak bir takvim çerçevesinde, gönüllülük esasına bağlı önerilerdir. 
     Kamuoyunda CANAC Raporu olarak bilinen raporda yer alan öneriler ülkemizin sosyo-ekonomik yapısı, demiryollarımızın mevcut durumu ve geleceği dikkate alınarak değerlendirilecektir. Özetle, TCDD'nin 6 bin personelin işine son vereceği şeklindeki haberler gerçeği yansıtmamaktadır.'' 
     
</TEXT>
</DOC>
