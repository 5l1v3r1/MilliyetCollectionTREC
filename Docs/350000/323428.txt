<DOC>
<DOCNO> 323428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy10.html </URL>
<DATE> 2005/03/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ecevit Derviş benim iyi niyetli kusurum 
</HEADLINE>
<TEXT>

     Eski Başbakan Bülent Ecevit, Kemal Derviş'in, kendisinin "iyi niyetli kusuru" olduğunu söyledi. Ecevit, hükümet içinde bağımsız hareket eden Kemal Derviş'e Başbakan olarak kendisinin bile ulaşamadığını, Derviş'in koalisyon ortaklarının arasını bozduğunu ifade etti. 
     Bülent Ecevit, CNN Türk'te "Finans Analiz" programına katılarak, Şubat 2001 krizini değerlendirdi. Ecevit, krizden sonra dolar kurunun serbest bırakıldığı anımsatılarak, finans çevrelerinde "Daha sıcak para çıkışı olurken kur dalgalanmaya bırakılmamalıydı" gibi yorumlar yapıldığına dikkat çekilmesi üzerine, o dönemde IMF'nin de döviz kurunun serbest bırakılması konusunda telkinler yaptığını söyledi. 
     Ecevit, ona göre önlemler aldıklarını belirterek, "Belki o dönemde başka tedbirler de alınabilirdi. Ciddi sorunlarla da karşılaşabilirdik" dedi. 
     Ecevit, "57'nci hükümet Derviş ismini nereden gündeme getirdi " şeklindeki soru üzerine de enflasyonun ağırlaştığı dönemde çok ciddi önlemler alınırken, koalisyon ortaklarıyla IMF, Dünya Bankası, OECD gibi uluslar arası kuruluşlarda deneyim kazanmış, ekonomist kişilerin Türkiye'ye getirilmesini düşündüklerini söyledi. 
     Ecevit, Kemal Derviş'i kendisinin gençliğinden tanıdığını, uzun yıllar görmediğini, ancak onu önerdiğini anlattı. Koalisyon ortakları Mesut Yılmaz ile Devlet Bahçeli'nin Derviş'i daha önceden tanımadıklarını, ancak kendisine "Madem sen tanıyorsun biz sana destek veririz" dediklerini belirten Ecevit, Derviş'i Hazine'den Sorumlu Devlet Bakanlığı'na getirmek istediklerini, ancak onun Merkez Bankası'ndan sorumlu Devlet Bakanlığı istediğini bildirdi. 
     Ecevit, Derviş'i Türkiye'ye büyük umutlarla davet ettiklerini vurgulayarak, "Fakat, ilk günlerden itibaren ortağımız olan MHP'ye karşı huzursuzluk yaratan bir ortama girdi. Kendisini birkaç kez uyardım. Biz uyumlu bir koalisyon hükümeti yönetiyoruz dedim. Rahatsızlık vermemesi gerektiğini söyledim" diye konuştu. 
     Ecevit, Kemal Derviş'in gitgide hükümetten bağımsız hareket etmeyebaşladığını da belirterek, "Öyle bir duruma geldik ki ben Derviş'e ulaşamaz hale geldim. Kendisini bulamadım. Ne evinden ne Waşington'dan. Haber iletemedim. 
     Sonunda o süreç son oldu. Bu benim iyiniyetli kusurum" şeklinde konuştu. 
     Koalisyonda ekonomiyi düze çıkarmanın yolunun açıldığını, ancak ondan beklenen olumlu sonuçların iktidar tarafından yerine getirilemediğini de söyleyen Ecevit, ülkenin hala ağır bir şekilde borçlandığını, yatırımların durduğunu, Türkiye'nin en verimli topraklarının yabancılara bırakıldığını, bu insanların orada yatırım yapacaklarını, ancak Türkiye'nin bundan mahrum kalacağını anlattı. 
     Ecevit, Ortadoğu'da İran'la ilgili gelişmelere de değinirken, "İran, Irak gibi değil. Binlerce yıllık devlet geleneği olan bir ülke. Bu konuda dikkatli davranmak lazım" dedi. 

ANKA 


     
</TEXT>
</DOC>
