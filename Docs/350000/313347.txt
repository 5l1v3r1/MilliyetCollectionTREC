<DOC>
<DOCNO> 313347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/spor/spo06.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz işkence 
</HEADLINE>
<TEXT>


Ülke genelinde etkili olan kar yağışı futbolu vurmaya devam ediyor. İstanbulspor - Ankaragücü karşılaşması dahil, ertelenen birçok mücadele yine yapılamadı 


Temizlik yetişmedi 
EN şiddetli kışlardan birini yaşayan ülkemizde olumsuz hava koşulları spora da darbe vurdu. Süper Lig'de önceki gün yapılamayan İstanbulspor - Ankaragücü maçı, yoğun temizlik çalışmalarına rağmen Zeytinburnu Stadı zemininin futbol oynamaya elverişli olmaması nedeniyle yeniden ertelendi. Ayrıca İkinci Lig'deki Küçükköyspor - Yıldırım Bosnaspor karşılaşması da ileri tarihe alındı. Maçların tarihini federasyon belirleyecek. 

Erteleme günü 
ÜÇÜNCÜ Lig'deki Mecidiyeköy - Gölcük, Yeniköy - Beykoz, Bakırköy - Bilecik, Beylerbeyi - Zeytinburnu, Alibeyköy - Bolu ve Akseki Aroma - Aliağa Belediye maçları da elverişssiz saha ve hava koşulları nedeniyle dün de oynanamadı. Öte yandan Bulgaristan Atletizm Salon Şampiyonası'nda mücadele eden milliler ile Paris Dünya Kupası'na katılan judocularımız kötü hava şartlarından dolayı Türkiye'ye dönemiyor. 


</TEXT>
</DOC>
