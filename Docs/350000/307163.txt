<DOC>
<DOCNO> 307163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko12.html </URL>
<DATE> 2005/01/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Doritos, Cem Yılmaz'lı reklamlarıyla satışlarını ikiye katladı... 
</HEADLINE>
<TEXT>

     Frito Lay Türkiye Pazarlama Müdürü Meltem Özeker, Türk damak zevkine uygun olarak sadece Türkiye'de üretilen Doritos A la Turca'nın reklam kampanyasının desteğiyle, 2004 yılında aylık satışlarını ikiye katladıklarını bildirdi. 
     Frito Lay Türkiye Pazarlama Müdürü Meltem Özeker, Lay's, Ruffles, Doritos ve Cheetos adında dört uluslararası markayla Türkiye pazarında bulunan şirketin tuzlu çerez pazarında lider olduğunu, tonaj ve karlılığını artırarak sürekli büyüdüğünü söyledi. 
     Özeker, 120 ülkede yılda 2,5 milyon ton çerez satan Frito Lay'in 14 milyar doların üzerinde ciro elde ettiğini bildirdi. 
     Geçen yıl A la Turca'nın pazar payının bir önceki yıla göre 8.2 puanlık bir artış gösterdiğini belirten Özeker, ''Geçen yılki aylık satışlarımızı ikiye katladık. Şu anda, Doritos A la Turca'nın bilinirliliği yüzde 98'lere ulaşmış durumda. Hedef kitlemizin çok büyük bir kısmına, yaklaşık yüzde 80'ine ulaşarak ürünümüzü denetme olanağı da bulduk'' dedi. 
     Özeker, hangi sektörde olursa olsun başarılı olmak isteyen her marka için değişmeyen bazı kuralların bulunduğunu ifade ederek, şunları kaydetti 
     ''Biz de ürünümüzün kalitesinin ve lezzetinin yüksek performans göstermesine önem veriyoruz. Tüketicimizle güçlü bir empati kuruyor, onların beklentilerini yenilikçi ve farklı yöntemlerle karşılamaya öncelik veriyoruz. Marka iletişiminin markanın başarısına olan etkisine inanıyor ve bu alanda başarılı projelere imza atıyoruz. İletişim projelerimizin planlamasında uzun süre geri dönüş sağlayacak projeleri tercih ediyoruz, tıpkı geçmişteki Doritos Panço Tarkan kampanyası ve bu yılki Doritos A La Turca Cem Yılmaz kampanyasında olduğu gibi.'' 

     
</TEXT>
</DOC>
