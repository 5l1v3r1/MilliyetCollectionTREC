<DOC>
<DOCNO> 348700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur13.html </URL>
<DATE> 2005/06/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Üç kayısı koparttı, hastanelik oldu 
</HEADLINE>
<TEXT>

     Fatih KARAÇALI ADANA, DHA 

      ADANA’da bahçeden sokağa sarkan daldan sahibinden izin alarak 3 kayısı kopartan 14 yaşındaki Gökhan Yılmaz, 28 yaşındaki Halil Taş tarafından hırsızlık yaptığı iddiasıyla hastanelik edilinceye kadar dövüldü. 
     Fatih Mahallesi’ndeki Fatih Mehmet İlköğretim Okulu 7’inci sınıf öğrencisi Gökhan Yılmaz, Yeniyurt Mahallesi’ndeki evine yaya olarak giderken okulun yanındaki evin bahçesinden sokağa sarkan kayısıları gördü. Ev sahibinden izin alan Gökhan Yılmaz 3 kayısı koparttı. Bu sırada okulun önünde bekleyen 28 yaşındaki Halil Taş, kayısıları koparan öğrencinin yanına gelerek, Neden hırsızlık yapıyorsun Kayısıları koparmak için kimden izin aldın '' diyerek yumrukla vurmaya başladı. Bahçe sahibinden izin aldığını söylemesine rağmen Gökhan Yılmaz'ı tekme ve yumruklarla bayıltıncaya kadar döven Taş ve kimliği saptanamayan 2 arkadaşı olay yerinden kaçtı. 
     Başına aldığı darbeler nedeniyle yaralanan Yılmaz, Adana Numune Hastanesi’ne kaldırılarak tedaviye alındı. Sağlık durumu iyi olan Yılmaz polise verdiği ifadede, Okul önünde beklerken tanıdığım Halil Taş, ev sahibinden izin alarak kayısı kopartmama rağmen beni hırsızlıkla suçlayıp dövdü. Bu adam, okul çevresinde öğrencileri tehdit ederek para alıyor'' dedi. 
     Halil Taş, polis tarafından yakalanırken 2 arkadaşı aranıyor. 
     
</TEXT>
</DOC>
