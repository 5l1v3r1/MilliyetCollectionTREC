<DOC>
<DOCNO> 340123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun31.html </URL>
<DATE> 2005/05/06/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Müşerref'e suikast planlayan El Kaideliler yakalandı 
</HEADLINE>
<TEXT>

     Pakistan’da, Devlet Başkanı Pervez Müşerref’e suikast hazırlığında olduğu bildirilen, El Kaide terör örgütüne bağlı bir grup yakalandı. 
     Adlarının açıklanmasını istemeyen Pakistanlı istihbarat yetkilileri, Müşerref’e yönelik suikast girişimlerinin planlayıcısı olmakla suçlanan Libyalı El Kaide üyesi Ebu Farrac El Libbi’nin yakalanmasından bir hafta önce 7 militanın, Pencab bölgesinde düzenlenen operasyonlar sırasında ele geçirildiğini belirttiler. 
     Grubun liderliğini El Kaide bağlantılı ve El Libbi’nin bir yakını olan Pakistanlı Muhammed Arşad’ın yaptığı kaydedildi. 
     İstihbarat servisinden üst düzey bir yetkili, grubun Müşerref’e başkent İslamabad ya da İslamabad yakınlarındaki Ravalpindi’de saldırı düzenlemeyi planladığını söyledi. 
     Başına 1 milyon dolar ödül konulan El Libbi, güvenlik güçleriyle çatışmadan sonra Pazartesi günü yakalanmıştı. ABD Başkanı George Bush, El Libbi’nin yakalanmasından dolayı Pakistan hükümetini kutlamıştı. 
     El Libbi, Aralık 2003’te Müşerref’i hedef alan 2 bombalı saldırının planlayıcısı olmakla suçlanıyor. 
     Pakistan güvenlik birimlerinin, El Libbi’den aldıkları bilgileri kullanarak ülke çapında yaptıkları baskınlarda çok sayıda şüpheliyi ele geçirdikleri kaydedildi. El Libbi’nin, El Kaide lideri Usame bin Ladin’in nerede olduğunu ortaya çıkaracak kişi olabileceği de ifade ediliyor. 
     
</TEXT>
</DOC>
