<DOC>
<DOCNO> 338413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun31.html </URL>
<DATE> 2005/04/30/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Mısır'daki saldırıları "Adullah Azzam Tugayları" üstlendi... 
</HEADLINE>
<TEXT>

     Mısır'ın başkenti Kahire'de iki saat içinde düzenlenen biri bombalı, diğeri silahlı iki saldırıyı ''Abdullah Azzam Tugayları'' adlı örgüt üstlendi. 
     Örgütün, aşırı dinci bir internet sitesinde yaptığı ancak doğruluğu kesinlik kazanmayan açıklamasında, ''Mısır'ın Taba kentinde ve El Ezhar mahallesinde düzenlenen saldırılarının başarıyla sonuçlanmasının ardından, Muhammed Atta'nın grubu, Mısır firavunlarının kalesine Kahire'nin merkezinde saldırı düzenlendi'' denildi. 
     Açıklamada, Mısır Cumhurbaşkanı Hüsnü Mübarek'e seslenen grup, ''Askerlerinizin Sina'dakilere ve binlerce tutukluya karşı işledikleri suçlar görmezden gelinmeyecek. Bekleyin. Yok olduğunuz gün hiç şüphesiz gelecek'' ifadelerini kullandı. 
     Muhammed Atta'nın, 11 Eylül saldırılarında 19 kişilik ''kamikaze pilotlarının başı'' olduğu belirtiliyor. 
     Öte yandan, ''Mısır Mücahidler Grubu'' adlı bir örgüt, aynı internet sitesinde yaptığı açıklamada, bugün düzenlenen saldırıları üstlendiğini açıkladı. 
     Kahire Müzesi yakınında bugün, bomba taşıyan bir kişinin köprüden atlaması, peçeli iki kadının bir turist otobüsüne ateş açması sonucu kadınlardan ikisi güvenlik güçleri tarafından öldürülürken, iki olayda da ilk belirlemelere göre 4'ü turist 8 kişi yaralandı. 
     Başkent Kahire'de, turistlerin rağbet ettiği El Muski çarşısında 7 Nisanda bir turist kafilesinin yanında meydana gelen patlamada 4 kişi hayatını kaybetmiş, 19 kişi yaralanmıştı. 
     Yine Kahire'de 1997 Eylül ayında bir Mısır müzesinin dışında park etmiş turist otobüsüne silahlı kişilerce açılan ateşte, çoğunluğu Alman turist olmak üzere 10 kişi ölmüştü. Bu olaydan iki ay sonra radikal militanların, Luksor kentinde bir tapınağa düzenlediği saldırıda 58 turist ve 4 Mısırlı hayatını kaybetmişti. 
     Mısır'ın Sina yarımadasında geçen Ekimde çok sayıdaki otelde meydana gelen patlamalardaysa 34 kişi ölmüştü. Mısırlı yetkililer, bu patlamaların, İsrail-Filistin sorunuyla bağlantılı olduğunu belirtmişlerdi. 
     
</TEXT>
</DOC>
