<DOC>
<DOCNO> 309133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun20.html </URL>
<DATE> 2005/01/25/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Festivalde izdiham faciyla bitti 
</HEADLINE>
<TEXT>

     Hindistan'ın batısında bir dini tören sırasında meydana gelen yangın ve izdihamda ölü sayısının 200'e yükseldiği açıklandı. 
     Hindu polis yetkilisi Chandrakant Kumbhar, AP ajansına verdiği demeçte, Bombay'ın güneyindeki Vai köyünde bir tapınağa ulaşmaya çalışan yüz binlerce Hindu hacı arasında çıkan izdihamda ölü sayısının 200 olduğunu söyledi. 
     İzdihamda yaklaşık 200 kişinin de yaralandığını anlatan Kumbhar, bazı dükkanların da yanmasıyla panik meydana geldiğini kaydetti. 
     Polis yetkilileri, çok sayıda kişinin de yaralandığı paniğe, festivalin düzenlendiği tapınağın yanındaki bir dükkanda kısa devreden çıkan yangının neden olduğunu kaydetti. 
     Bölgeyi terk etmek isteyen bazı hacıların paniğe neden olduğunu belirten polis yetkilileri, bu durumun, tapınağa giden dar yolun hacılarla tıka basa dolu olması yüzünden daha da kötüleştiğini bildirdi. 
     Star televizyonunun haberine göre, yetkililer Bombay'ın 250 kilometre ötesindeki Vai köyü yakınında yapılan Hindu festivalindeki izdiham ve panikte çok sayıda kişinin yaralandığını bildirdiler. 
     Hindistan'da milyonlarca kişinin katıldığı bu tür dini festivallerde sık sık izdiham yüzünden ölenler ve yaralananlar oluyor. 
     Ağustos ayında kutsal sayılan Nahik nehri kıyısındaki izdihamda da 39 kişi ölmüştü. 
     Allahabad kentinde 1954 yılındaki izdiham ve panikte ise 800 kişi hayatını kaybetmişti. 
     
</TEXT>
</DOC>
