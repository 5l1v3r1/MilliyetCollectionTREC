<DOC>
<DOCNO> 339285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo26.html </URL>
<DATE> 2005/05/03/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sivasspor Süper Lig'den düşer miyiz, kalır mıyız mantığıyla başarı gelmez 
</HEADLINE>
<TEXT>

     İkinci Futbol Ligi A Kategorisi’nde liderliğini sürdüren ve Birinci Süper Lig’e çıkmayı garantileyen Sivasspor’un basın sözcüsü Fikret Ünsal, "Birinci Süper Lig’den düşer miyiz, kalır mıyız, mantığıyla düşünürsek kesinlikle başarı gelmez. 
     İlk 3 sene içerisinde şampiyon olup, büyük taraftara sahip büyük takım olmalıyız" dedi. 
     Ünsal, düzenlediği basın toplantısında, Birinci Süper Lig’e çıkmayı garantiledikleri için çok mutlu olduklarını belirterek, bu günlere gelmek için çok emek sarf ettiklerini söyledi. 
     Sezon başından beri iyi, kötü günler geçirdiklerini ve sonunda mutlu sona ulaştıklarını anlatan Ünsal, takımın başarısında emeği geçen herkese teşekkür etti. 
     Kendisinin de basın sözcüsü olarak sezon başından beri bazı sivri açıklamalarının olduğunu ifade eden Ünsal, şunları kaydetti 
     "Belki bunlar kamuoyunda yanlış anlaşıldı. Bir yerin basın sözcüsü olmak demek birilerinin emriyle hareket etmek demek değildir. 
     Ben böyle algılamadım. Kimsenin emriyle de açıklama yapmam. Eğer biz stat sorunumuzu sivri bir çıkışla gündeme getirmeseydik bu stadın yapılması nasıl planlamaya alınacaktı Bu kamuoyu yaratma meselesidir. 
     Aynı bunun gibi hayırlı neticeler için her zaman sivri çıkış yapmışımdır, yapmaya da devam ederim. Onun için açıklamalarımı sivri bulanlara buradan sesleniyorum. Onların hepsinde bir hayır vardı. O her haftanın durumuna göre gereken açıklamalardı." Sivasspor’un eski yönetiminin de başarıda büyük payı olduğunu belirten Ünsal, "Daha önceki kulüp başkanı Osman Seçilmiş, Sivasspor’un çıtasını yükselten kişidir. O ve yönetimde bulunan diğer arkadaşlarımızın hepsinin emeği geçmiştir ve bu çıta yükselmiştir. 
     Onun için ben o dönem hizmet eden arkadaşlarımıza Seçilmiş’in şahsında teşekkür ediyorum" diye konuştu. 
     Sivasspor’un büyük bir taraftar kitlesine sahip olduğunu belirten Ünsal, hedeflerini büyük tutmak istediklerini belirterek, "Birinci Süper Lig’den düşer miyiz, kalır mıyız mantığıyla düşünürsek kesinlikle başarı gelmez. İlk 3 sene içerisinde şampiyon olup, büyük taraftara sahip büyük takım olmalıyız" dedi. 
     Önümüzdeki cumartesi günü yapacakları genel kurulla yeni yönetim kurulunu oluşturacaklarını ifade eden Ünsal, "Gelecek yönetimimiz inşallah Birinci Süper Lig’de hedefi büyük olan Sivasspor’u o hedefe taşır" diye konuştu. 
     
     "SERGEN İLE GÖRÜŞMEDİK" 
     Sivasspor ile Beşiktaşlı Sergen’in kesinlikle bir görüşme yapmadığını ifade eden Ünsal, "Sergen ile kesinlikle görüşülmedi. 
     Ümit Özat ile de konuşulmadı. Bunlar tamamen söylenti" dedi. 
     Ünsal, gelecek sezon teknik direktörleri İsmail Kartal’ın Sivasspor’da kalıp, kalmayacağının sorulması üzerine de "İsmail Hoca ile henüz herhangi bir anlaşmaya varmadık. Henüz devam edip etmeme konusunda 2 taraflı olarak bir karar verilmedi" diye konuştu. 
     Bu arada Sivassporlu futbolcuların 1 günlük iznin ardından kulüp tesislerinde Altay maçı hazırlıklarına başladığı bildirildi. 
     
</TEXT>
</DOC>
