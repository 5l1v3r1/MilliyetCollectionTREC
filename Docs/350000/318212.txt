<DOC>
<DOCNO> 318212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko18.html </URL>
<DATE> 2005/02/24/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Coca Cola'nın Antalya'daki tesisi ortağı Özgörkey'e satıldı... 
</HEADLINE>
<TEXT>

     Coca Cola'nın Antalya'daki 33 dönümlük alan üzerinde kurulu şişeleme ve dağıtım tesisi, ortağı Özgörkey Grubu'na satıldı. 
     ANFAŞ tarafından düzenlenen 12. Uluslararası Akdeniz Yiyecek-İçecek Fuarı'na katılan Özgörkey Gıda Ürünleri Sanayi ve Ticaret A.Ş.'nin Pazarlama Müdürü Gökben Uskuç, Türk Coca Cola'nın, Anadolu Grubu, Coca Cola Company, Etap Holding ve Özgörkey Grubu'ndan oluştuğunu anımsattı. 
     Türk Coca Cola'nın Antalya şişeleme ve dağıtım tesislerinin, 1983 yılında Özgörkey Grubu'nca yaptırıldığını ve geçen yıla kadar burada faaliyette bulunulduğunu kaydeden Uskuç, 33 dönüm alana sahip bu tesisin, şirket ortağı Özgörkey Grubu tarafından 10 trilyon liraya satın alındığını bildirdi. Özgörkey Gıda Ürünleri Sanayi ve Ticaret A.Ş.'ye ait Feast donmuş gıda şirketinin üretimi olan donmuş meyve sebze ürünlerinin büyük bölümünün yurtdışına ihraç edildiğine de dikkati çeken Uskuç, ''Özgörkey Grubu, KFC, Sofra, Burger King, Sodexso, Divan Setur ve İkbal firmalarının tedarikçisi durumundadır. Bu yıl da Mc Donalds'la anlaştık. Bu firmaya da tedarik sağlayacağız'' dedi. 
     Özgörkey Grubu'nun gıda yatırım değerinin 50 milyon YTL olduğunu anlatan Uskuç, ''Özgörkey, Antalya'da büyük yatırımlar gerçekleştirecek. Bunun için 2-3 ayrı proje hazırlanıyor'' diye konuştu. 
     Uskuç, geçtiğimiz kasım ayında halka açılan, daha sonra bunu iptal eden Coca Cola'nın, yeniden borsada işlem yapmak için çalışma içinde olduğunu sözlerine ekledi. 
     
</TEXT>
</DOC>
