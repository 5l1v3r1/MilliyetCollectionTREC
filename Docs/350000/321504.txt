<DOC>
<DOCNO> 321504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy01.html </URL>
<DATE> 2005/03/07/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Abdullah Gül'ün Asselborn ve Rehn ile görüşmeleri... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Ankara Anlaşması Uyum Protokolü'nün vakti geldiğinde gecikmeden imzalanacağını söyledi. 
     Gül, yarınki AB-Türkiye Troyka toplantısı için Ankara'ya gelen AB Dönem Başkanı Lüksemburg'un Dışişleri Bakanı Jean Asselborn ile Dışişleri Bakanlığı Konutu'nda bir görüşme yaptı. 
     Görüşmenin ardından düzenlenen ortak basın toplantısında Gül, Asselborn ile çok samimi, yapıcı ve verimli bir görüşme yaptıklarını, bundan sonraki süreci ve AB ile Türkiye ilişkilerini gözden geçirdiklerini bildirdi. 
     Asselborn'a, Türkiye'de reformların devam edeceğini, bunların uygulanmasıyla ilgili olarak hükümetin ne kadar dikkatli davrandığını ve davranacağını anlattığını ifade eden Gül, görüşmede, Türkiye'deki ekonomik reformlar ve gelişmelere de değindiklerini belirtti. 
     Görüşmede Kıbrıs ile ilgili konuları da ele aldıklarını söyleyen Gül, 17 Aralık'ta, Ankara Anlaşması Uyum Protokolü'nü imzalacaklarına dair söz verdiklerini hatırlatarak, ''Bu protokol, vakti geldiğinde gecikmeden imzalanacaktır'' dedi. 
     Gül, bu konuyla ilgili olarak geçen hafta içinde Dışişleri Bakanlığı heyetinin Brüksel'e gittiğini, müzakerelerin yapıldığını ve çok olumlu geçtiğini belirterek, ''Dolayısıyla şu anda, planladığımız şekilde ekim ayına hazırlıklarımızı yapmaktayız'' diye konuştu. 
     Gül, bu süre içinde dönem başkanı Lüksemburg'un da Türkiye ile ilgili üzerine düşenleri en iyi sekilde yapacağına emin olduğunu ifade etti. 
     Bakan Gül, şunları kaydetti 
     ''Lüksemburg'un dönem başkanı olarak görevleri çoktur. AB'nin tek görevi Türkiye değildir, genişleme başka ülkeleri de ilgilendirmektedir. Ayrıca referandumlar vardır, transatlantik ilişkiler bugünlerde AB'nin en önemli konularındandır. Dolayısıyla Lüksemburg , dönem başkanı olarak çok önemli görevler üstlenmiştir. Eminim ki bu görevleri başarıyla tamamlayacaklardır.'' 
     
     ASSELBORN ''DÖNEM BAŞKANI OLARAK, TÜRKİYE'YE, 3 EKİM ÖNCESİNDEKİ HAZIRLIKLARINDA YARDIM ETMEK İSTİYORUZ'' 
     AB Dönem Başkanı Lüksemburg'un Dışişleri Bakanı Jean Asselborn, dönem başkanı olarak, Türkiye'ye, AB'ye tam üyelik müzakerelerinin başlayacağı 3 Ekim tarihine kadar yardımcı olmaya hazır olduklarını söyledi. 
     Dışişleri Bakanı ve Başbakan Yardımcısı Abdullah Gül ile görüşmesinin ardından ortak basın toplantısında konuşan Asselborn, Ankara'da yapılacak Türkiye-AB Troyka toplantısının önemine dikkat çekti. 
     Lüksemburg Parlamentosu'nda Türkiye'ye ilişkin yapılan oylamada 60 üyenin 55'inin olumlu oy kullandığını hatırlatan konuk bakan, dönem başkanı olarak da, Türkiye'ye 3 Ekim öncesindeki hazırlıklarında yardımcı olmak istediklerini bildirdi. 
     Asselborn, Türkiye'nin son 3 yılda önemli reformlar yaptığının farkında olduklarını belirterek, amaçlarının Türkiye ile Avrupa değerlerini birbirine yaklaştırarak Avrupa'yı bir değerler bütünü haline getirmek olduğunu ifade etti. 
     Dönem başkanlığı olarak Türkiye'yi, reformlarını sürdürme konusunda cesaretlendirmek istediklerini de söyleyen Asselborn, 3 Ekim'e kadar gerek AB, gerekse Türkiye'nin çeşitli hazırlıklar yapması gerektiğini hatırlattı. 
     Konuk bakan, AB'nin KKTC'ye yönelik çıkartmayı vaat ettiği tüzüklere ilişkin soru üzerine, bunların çok önemli olduğunu ve Türkiye-Yunanistan ile Türkiye-Güney Kıbrıs Rum yönetimi ilişkileri çerçevesinde halledileceğini kaydetti. 
     Abdullah Gül'ün Rehn ile görüşmesi... 
     Dışişleri Bakanı ve Başbakan Yardımcısı Abdullah Gül, Türkiye'de reform sürecinin aynı şekilde devam edeceğini, bu süreçte hükümetin uygulamaya verdiği önemin de süreceğini söyledi. 
     Gül, bugün Ankara'ya gelen AB Komisyonu'nun Genişlemeden sorumlu üyesi Olli Rehn ile Dışişleri Bakanlığı Konutu'nda biraraya geldi. 
     Görüşmenin ardından düzenlenen ortak basın toplantısında Gül, Rehn ile görüşmesinde, müzakerelerin başlamasına kadar yapılacak işleri gözden geçirdiklerini, çok samimi ve olumlu bir görüşme olduğunu belirtti. 
     AB'nin 17 Aralık zirvesi kararından sonra önlerinde yeni bir dönem başladığını bildiren Gül, şöyle konuştu 
     ''17 Aralık'a kadar önemli olan, Türkiye ile müzakerelere başlama kararının alınmasıydı ve bunun için şart olan Kopenhag kriterlerinin yerine getirilmesi ve uygulamayla ilgili önemli adımların atılmasıydı. Hükümet ve AB olarak buna çok önem verilmişti. 17 Aralık'tan sonra ise yeni bir durum ortaya çıktı. Önümüzde yeni bir süreç vardır. Bu süreç, müzakereye başlamak, müzakerelerin gayet iyi şekilde götürülmesi ve başarılı şekilde bitirilmesi ve neticede Türkiye'nin AB tam üyeliğine hazırlanmasıdır. Dolayısıyla bugün önümüzdeki konular daha farklı konulardır. Bunlarla ilgili gerek Brüksel'de gerek Türkiye'de hazırlıklar yapılmaktadır.'' Bu süre içinde müzakere çerçevesinin nasıl olacağına ilişkin yeni bir yol haritasının ortaya çıkarılacağını ve bunların en iyi şekilde uygulanacağını ifade eden Gül, ''Şüphesiz ki bunlar yapılırken demokratikleşme süreci, siyasi süreç de devam edecektir. 17 Aralık'ta kritik eşik geçildi demiştik ama daha yapılacak işler vardır, hükümetimiz bu konuda gayet kararlıdır'' dedi. Gül, reformların aynı şekilde devam edeceğini vurgulayarak, ''Şüphesiz ki iyileşmenin bir sonu yoktur ama bunları biz kendi içimizde sahip çıktığımız için, Türk halkı daha çok reform, demokrasiyi hak ettiği için tüm bunlar kararlı şekilde devam edecektir'' diye konuştu. 
     Reformların sadece meclisten geçirilmesi değil uygulamanın da çok önemli olduğuna işaret eden Gül, hükümetin uygulamaya verdiği önemin bu süreçte de davam edeceğini, reform izleme komitesinin çalışmalarını aynı ciddiyetle sürdüreceğini belirtti. 
     Gül, Rehn ile görüşmesinde Kıbrıs ile ilgili konuları da gözden geçirdiklerini belirterek, ''Çünkü bu konular önümüze her ortamda çıkacaktır. Türkiye olarak bizim arzumuz şudur, Kıbrıs Türkleri de bunu istemektedir, bu sorunun nihai bir çözüme kavuşmasıdır'' ifadesini kullandı. 
     Sorunu nihai çözüme kavuşması için hem Türkiye hem de Kıbrıs Türklerinin üzerlerine düşen her şeyi yaptığını vurgulayan Gül, ''Ümit ederiz ki karşı taraf da aynı sorumluluk duygusu içinde hareket eder ve Avrupa içinde birçok anlaşmazlığın ortaya çıkmasına fırsat vermez'' dedi. 
     Gül, sözlerine şöyle devam etti 
     ''Şüphesiz ki AB'den de beklentilerimiz vardır. İki tüzük Komisyon tarafından hazırlanmıştı, ama henüz geçirilmemiştir. Tüm bunları gayet samimi, karşılıklı güven ve anlayış içinde Rehn ile gözden geçirdik, çok faydalı bir görüşme oldu. Bu süreçte karşılıklı işbirliğimiz devam edecektir. Karşılıklı istişare içinde bu süreci en iyi şekilde tamamlayacağız'' Gül, 8 Mart Dünya Kadınlar günü nedeniyle İstanbul'da düzenlenen gösteriye polisin müdahalesi ve AB'nin de bu konuya yönelik eleştirilerine ilişkin bir soru üzerine de şunları söyledi 
     ''Doğrusu benim haberim olmadı, çünkü toplantıdaydım epeydir. Yalnız şunu söyleyebilirim AB'nin herhangi bir şekilde bu konuyla ilgili bir şey söylemesine hiç gerek yok. Şüphesiz ki polisin insanlara müdahalesi, kim olursa olsun, kendi kuralları içinde, yayınlanan genelgeler çerçevesinde olacaktır. Kanunsuz bir iş varsa bu kanunsuz işin yapılmasını önlemek de polisin görevidir. Bu yapılırken şüphesiz ki polisin nasıl davranacağı, nasıl hareket edeceği, kendilerine genelgelerle bildirilmiştir, onu kimsenin aşmaması gerekir.'' Dışişleri Bakanı Gül, konuşmasının sonunda, 10 yıl önce bugün Türkiye'nin AB ile Gümrük Birliği anlaşmasını imzaladığını hatırlatarak, ''Bu 10 sene içinde çeşitli ufak tefek aksaklıklar olsa da bunun başarıyla geliştiğini görüyoruz ve ortaya neredeyse 100 milyar avroluk bir ticaret çıkmış. Bu, Türkiye'nin büyük potansiyelini gösteriyor. Türkiye, AB ile müzakereye başlamadan Gümrük Birliği'ne giren tek ülke, buna cesaret eden bir ülke, bu açıdan da bugünün ayrı bir önemi var'' diye konuştu. 
     
     REHN ''UYUM PROTOKOLÜ'NÜN 3 EKİM'DEN ÖNCE İMZALANACAĞINA DAİR GÜL'DEN TEMİNAT ALDIM'' 
     AB Komisyonu'nun Genişlemeden Sorumlu üyesi Olli Rehn, Dışişleri Bakanı ve Başbakan Yardımcısı Abdullah Gül'den, Ankara Anlaşması Uyum Protokolü'nün 3 Ekim'den önce zamanında imzalanacağına dair teminat aldığını söyledi. 
     Rehn, Gül ile görüşmesinin ardından düzenlenen ortak basın toplantısında, Türkiye'de bulunmaktan büyük memnuniyet duyduğunu, Gül ile ''mükemmel, yapıcı ve verimli'' bir görüşme yaptıklarını söyledi. 
     Görüşmede özellikle, ekim ayına kadar nelerin yapılacağını öngören yol haritasını ve müzakerelerin uygun biçimde başlayabilmesinin yollarını ele aldıklarını ifade eden Rehn, ''Adaletli, ciddi ve kararlı bir müzakere sürecine başlamak için hazırlıklarımızı sürdürüyoruz'' diye konuştu. 
     Rehn, müzakere çerçeve belgesinin haziran sonunda tamamlanacağını umduklarını belirtti. 
     Sivil toplum diyalogunun önemini vurgulayan ve bu diyalogla Türkiye'nin daha iyi tanınmasının amaçlandığını kaydeden Rehn, Türklerin de AB üyeliğinin getireceği faydaları yakından bilmesi gerektiğini söyledi. 
     Rehn, görüşmede Türkiye'nin AB sürecindeki hazırlıklarını da ele aldıklarını belirterek, ''Türkiye, insan haklarını geliştirme konusunda gerçekten de son derece cesur ve önemli reformlar yaptı'' dedi. 
     Şimdi ''kısa bir nefes alma'' dönemi yaşanmasının ''anlaşılabilir'' olduğunu ifade eden Rehn, reformların ivmesinin sürdürülmesinin, Türkiye'nin yasal, siyasi ve ekonomik reformları devam ettirmesinin, reformların uygulanmasının son derece önemli olduğunu vurguladı. 
     Rehn, ''işkenceye 0 tolerans gösterilmesi, kültürel hakların, kadın haklarının uygulamaya geçirilmesi ve ülkenin her köşesinde bunun yapılmasının'' çok önemli olduğunu, Türkiye'nin bundan sonra atılacak adımlarda Müslüman olmayan dini toplulukları ve sendikaları da dikkate alacağına, ifade özgürlüğünün iyileştirilmesinin gündemde olacağına inandığını söyledi. Rehn, reformların devam edeceğine olan inancını da dile getirdi. 
     
     KIBRIS KONUSU 
     Gül ile görüşmesinde, Ankara Anlaşması Uyum Protokolü'nün imzalanmasının da gündeme geldiğini belirten Rehn, Bakan Gül'den, protokolün 3 Ekim'den önce zamanında imzalanacağına dair teminat aldığını, bunun, müzakereler öncesinde bu konunun hallolacağı anlamına geldiğini bildirdi. 
     Kıbrıs sorununun çözüme kavuşması yolunda bu aşamada bugünkü fırsatı değerlendirip ciddi görüşmelerin zeminini hazırlamaları gerektiğini ifade eden Rehn, öncü rolü BM'nin üstleneceğini, ancak AB Komuisyonu'nun da çözümü kolaylaştırmak için elinden geleni yapacağını dile getirdi. 
     ''Geçmişin geçmişte kaldığını ve geleceğe bakmak gerektiğini'' belirten Rehn, AB Komisyonu olarak, Kıbrıs'ta tarafların birbirleriyle görüşmelere başlamaları için ellerinden geleni yaptıklarını, son derece yapıcı bir rol üstlenmek istediklerini söyledi. Rehn, ''Bana kalırsa Kıbrıs'ta tüm taraflar tarafından gerçekten çok samimi bir irade ortaya konuyor'' diye konuştu. 
     Rehn, bir soru üzerine, KKTC'ye yönelik iki tüzük konusunda küçük ama önemli bir ilerleme kaydettiklerini belirterek, kısa bir süre içinde bu tüzükleri geçireceklerine ve böylelikle Kıbrıs Türklerinin ekonomik açıdan kalkınmalarına yardımcı olacaklarına inandığını söyledi. 
     Olli Rehn, bir başka soru üzerine, Türkiye'deki reform çalışmalarının denetlenme ve gözlemlenmesinin tam üyelik müzakerelerinin başlaması sonrasında da devam edeceğini belirtti. 
     Kendilerindeki uygulamanın genelde, müzakerelerin başlamasıyla tarama sürecinin de başlaması şeklinde olduğunu, normal sürecin de bunu öngördüğünü ifade eden Rehn, bu nedenle tarama sürecinin de 3 Ekim'de başlayacağını, bunların, birbiriyle paralel yürüyen süreçler olacağını kaydetti. 
     
</TEXT>
</DOC>
