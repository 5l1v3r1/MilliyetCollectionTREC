<DOC>
<DOCNO> 319542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun21.html </URL>
<DATE> 2005/03/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
AIDS, Rusya'da ekonomiyi tehdit ediyor 
</HEADLINE>
<TEXT>

     Rusya'da AIDS'ten hayatını kaybedecek kişi sayısının gelecek yıllarda artacağı, bunun da ülkedeki ekonomik gelişmeyi olumsuz yönde etkileyeceği bildirildi. 
     Rusya Ekonomik Gelişme Bakanlığı yetkilisi ve AIDS'le Mücadele Konseyi üyesi Vasiliy Donin, 15 yıl sonra ülkede her yıl AIDS'ten 18 bin kişinin öleceğini açıkladı. 
     Donin, bu hastalıktan şimdi yılda 500 kişinin öldüğünü, 2020 yılında ise en iyimser tahminle ölümlerin 12-18 bine yükseleceğini söyledi. 
     HIV taşıyanlara tıbbi yardım sağlanması amacıyla yeni kaynaklar ayrılmaması durumunda Rusya'nın insan kaynağının zarar göreceğini belirten Donin, uzun dönemde bu durumun ekonomi üzerinde olumsuz sonuçları olacağını kaydetti. 
     Donin, Rusya nüfusunun azalmaya devam etmesinin sorunu daha karmaşık hale getirdiğini belirterek, ''Bir yandan AIDS sonucu ölümler verimli yaştaki insanların ekonomiye katkıda bulunmasını engelliyor, diğer yandan HIV taşıyanların ekonomik üretkenliği azalıyor''dedi. 
     
</TEXT>
</DOC>
