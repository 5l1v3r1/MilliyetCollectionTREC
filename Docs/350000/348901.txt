<DOC>
<DOCNO> 348901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonsiy02.html </URL>
<DATE> 2005/06/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Meclis araçları dünyayı her yıl 79 kere turluyor... 
</HEADLINE>
<TEXT>

     TBMM’de toplam 174 resmi aracın bulunduğu ve bunların 22. Dönem içerisinde yıllık ortalama 3 milyon 166 bin 317 km yol katettiği öğrenildi. Bu mesafe ise dünyanın etrafında 79 tur atılmasına denk düşüyor. 
     TBMM Başkanvekili İsmail Alptekin, konuyla ilgili olarak ANAP Iğdır Milletvekili Dursun Akdemir’in soru önergesini yanıtladı. TBMM’nin 174 resmi aracı bulunduğunu belirten Alptekin, bunların 3 tanesinin Meclis başkanına, 14’ünün Başkanlık Divani üyelerine, 8’inin parti gruplarına, 17’sinin ihtisas komusyonu başkanlarına, 5’inin Meclis eski başkanlarına, bir tanesinin de denetçi ve Genel Sekreterlikte görevlendirildiğini bildirdi. Geri kalan araçlar ise aralarında Muhafız ve Tabur Komutanlığının da bulunduğu çeşitli birim ve hizmetlere tahsis edilmiş durumda. 
     
     4 KERE AYA GİDİŞ GELİŞ YAPILIRDI 
     Alptekin’in verdiği bilgilere göre söz konusu 174 araç 22. dönem bir ve ikinci yasama yılları içerisinde toplam 6 
     milyon 332 bin 635 km yol kat etti. Bu ise yıllık ortalama 3 milyon 166 bin 317.5 km’ye denk düşüyor. Bu rakam da ayla dünya arasındaki uzaklığın ortalama 385 bin kilometre olduğu düşünüldüğünde 4 kere aya gidip gelmeye denk düşüyor. Ya da dünyanın çevresinin yaklaşık 40 bin kilometre olduğu düşünüldüğünde TBMM araçları yılda ortalama 79 kez dünyayı turlamış oluyor. 
     
     İKİ YILDA 2.5 MİLYON YTL’LİK BAKIM-YAKIT GİDERİ 
     TBMM Başkanvekili Alptekin araçlar için iki yasama yılında yakıt-yağ ve bakım masrafı olarak toplam, 2 milyon 492 bin 410,17 YTL harcandığını da bildirdi. Bu miktarın 2 milyon 824,39 YTL’sini yakıt-yağ gideri, 491 bin 585,78 YTL’sini ise bakım masrafı oluşturuyor. 

ANKA 
     
</TEXT>
</DOC>
