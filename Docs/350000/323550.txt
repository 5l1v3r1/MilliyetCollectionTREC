<DOC>
<DOCNO> 323550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/spor/axspo01.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın gücü adına 2-4 
</HEADLINE>
<TEXT>


Wederson ve Jaba'nın şok golleri Beşiktaş'ı sıkıntıya soktu. İbrahim Akın'ın devre biterken bulduğu gol, ikinci yarının müjdecisi oldu. Ahmet'lerden önce Dursun, sonra Hassan 2 skorun adını koydu 


90 dakika 

CEMAL ERSEN 

Galatasaray derbisini kaybedip, hafta içinde Gençlerbirliği'ne iki puan bırakan Kartal'ın görünürde işi bir hayli zordu. Sergen, Ronaldo, Pancu ve Veysel'den sonra Carew'in de şok sakatlığı Beşiktaş'ın gücünü eksiltmişti. Buna karşın Ankaraspor'un da, Ümit Karan ve Hüseyin gibi iki golcüsünden mahrum oluşu, bir ölçüde saha içindeki dengeleri sağlamış gibiydi. 
Maça iyi başlayan Başkent ekibi, 8. dakikada Wederson'un tekrarlanan penaltı golüyle öne geçerken, 29. dakikada bir diğer Brezilyalı Jaba'nın o kısacık boyuyla rakip savunmacıların arasından yaptığı kafa vuruşu Siyah - Beyazlı ekibin erken teslim olduğu sinyallerini verdi. 
Bunca yokluk arasında Ahmet Dursun, Ahmed Hassan, İbrahim Akın gibi kulübe gediklilerini sahaya sürmek zorunda kalan Çalımbay'ın 36. dakikadaki en doğru hamlesi maçın Beşiktaş lehine dönmesini sağladı. "Hızır" gibi takımının imdadına yetişen Okan, Kartal'ı ateşledi. 43. dakikada İbrahim Üzülmez'in soldan taşıyıp adaşına aktardığı meşin yuvarlak, İbrahim Akın ile umutları yeşerten gole dönüştü. 

Cesaret geldi 
Siyah - Beyazlı ekip ikinci yarıya da bıraktığı yerden başladı. 47. dakikada Okan'ın mükemmel pasıyla buluşan Ahmet Dursun, kaleci Jevric'in üzerinden ağları görürken, maç içerisindeki tek olumlu hareketiyle skorda eşitliği sağladı. 
Mavi - Beyazlı ekibin Jaba'nın da sakatlanarak oyundan çıkmasından sonra hücum gücü önemli ölçüde azalırken, orta alandaki top kayıpları ve savunmada kademenin kayboluşu Beşiktaş'ı cesaretlendirdi. 66. dakikada Tümer'in kullandığı serbest atışta hedef doğrudan kale olsa da arka direkte bekleyen Ahmed Hassan'ın kurnazlığı üstünlük golünü getirdi. Ankaraspor'un tüm riskleri göze alıp, iki farklı öne geçtiği maçta beraberliği kurtarma çabası son dakikaya kadar sürdü. Ancak gol yine Beşiktaş'tan geldi. İbrahim Akın'ın ikinci golün kopyası pozisyonda Ahmed Hassan ile buluşturduğu top, Mısırlı'nın becerisiyle birleşince skor Kartal lehine perçinlendi. 
Ligin ilk yarısında Başkent temsilcisi karşısında aldığı yenilgiyle hedefinden uzaklaşan Siyah - Beyazlılar, moral ve motivasyon eksikliği yaşadığı bir dönemde yine aynı rakip karşısında bu kez güldü. Üstelik ikinci yarıdaki mücadeleci, hırslı ve fırsatçı oyunuyla taraftarından alkış almayı da hakederek. 

Yedek kuvvetler 

ASLIHAN ÇİL 

Beşiktaş'ı ipten aldılar 
SAKATLIKLARI nedeniyle dünkü maçta yer almayan Pancu, Veysel, Sergen, Ronaldo, Carew ile Juanfran'ın yokluğunda dün sahaya çıkan yedekler, Beşiktaş'ı kurtardı. Rıza Çalımbay'ın gelişiyle birlikte kızağa çekilen İbrahim Akın ve Ahmet Dursun ile geçen haftadan itibaren şans bulan Ahmed Hassan Başkent'te dört gole imza atarak, takımlarını ipten aldı. 

679 gün sonra 
FORVETTEKİ sıkıntı nedeniyle ilk 11'de görev yapan Ahmet Dursun, 679 gün sonra, Beşiktaş formasıyla ilk golünü kaydetti. Siyah-Beyazlı ekipte en son, 2002-03 sezonunun 30. haftasında Altay'a karşı gol bulan oyuncu, 3 Mayıs 2003'ten bu yana rakip ağları havalandıramamıştı. Ahmet, bu sezon İstanbulspor formasıyla 5 gol atmıştı. 

Maçın hakemi 
Çifte standart 
BÜLENT Demirlek, penaltı kararında ve ihlal nedeniyle atışı tekrar ettirmesinde haklıydı. Fakat ikinci vuruştaki ihlali göremedi. Beşiktaş'a verdiği kartları doğruydu. Ancak rakibin faullerine kart çıkarmakta cimriydi. Ahmed Hassan da ikinci sarı karttan kırmızı görebilirdi. 

Maçtan notlar 
Sözleşmeye takıldı 
ANKARASPOR'UN bu sezon Beşiktaş'tan kiraladığı Ümit Aydın, iki kulüp arasında yapılan özel anlaşma gereği dünkü maçın kadrosuna alınmadı. Sözleşmede, "Ümit Aydın Beşiktaş'a karşı oynayamaz" maddesi yer alıyor. 

'Lütfen' giyin 
SAHALARDAKİ şiddeti önlemek için "Lütfen" kampanyası başlatan Futbol Federasyonu, iki takımın oyuncularına da, üzerinde "Lütfen" yazan yelek dağıttı. Futbolcular da bunları giyerek ısındı. 

19 Mayıs'ta bayrak şov 
ANKARASPORLU seyircilere maç öncesi bin adet bayrak dağıtıltı ve bunlarla tribünlerde bayrak şov vardı. Başkent ekibinin yöneticileri, Beşiktaş taraftarına daha az oranda bilet verdi. 

'Kritik an 42. dakika' 
ANKARASPOR Teknik Direktörü Samet Aybaba, ilk yarıyı 2-1 bitirmelerinin Beşiktaş'ı hareketlendirdiğini söyledi. Maçın en kritik anının 42. dakikada yedikleri gol olduğunu söyleyen Aybaba, "Jaba'nın sakatlanması hücum gücümüzü yüzde 50 etkiledi" yorumunu yaptı. 

Gelenek bozuldu 
BU sezon, Beşiktaş'ta futbol oynayıp, başka takımların başında görev yapan teknik adamlara puanlar kaybeden Beşiktaş, bu geleneğini bozdu. "Evlat"ları karşısında toplam 10 puan yitiren Siyah-Beyazlılar, Rıza Çalımbay ile galip geldi. 

'Avrupa gerekli' 
KARTAL'IN Futbol Şube Sorumlusu Kıvanç Oktay, gelecek sezona hazırlık yaptıklarını söyledi. Bu sezon istenen yerde olmadıklarını belirten Oktay, "Önümüzdeki yıl daha iyi bir takım yapabilmek için Avrupa'ya gitmeliyiz" dedi. 

Biz Beşiktaşız 

Rıza Çalımbay, devre arasında yaptıkları değişikliklerle sonuca gittiklerini söyledi, "Futbolculardan istediğim, kendine güvendi. Bunu başardıklarında kazanıyorlar. Eksiklerimiz bahane olamaz" dedi 


'İki farklı 45 dakika' 
BEŞİKTAŞ Teknik Direktörü Rıza Çalımbay, Ankaraspor karşısında iki farklı 45 dakika yaşadıklarını söyledi, "Kazanacağımızdan emindim" dedi. Başkent'e kazanmak için geldiklerini vurgulayan Rıza hoca, "İlk yarıda istediklerimizi yapamadık. Bu nedenle bazı değişiklikler yapmamız gerekiyordu. Bunu da gerçekleştirip, galibiyete ulaştık. İkinci devrede birbirlerine inandılar ve kazandılar" ifadesini kullandı. 

'Ümitsizliğe kapılmadım' 
Futbolculardan tek isteğinin kendine güven olduğunu vurgulayan Çalımbay, "Biraz kapasitelerinin üstüne çıktıklarında neler yapabileceklerini görüyoruz" diye konuştu. Ankara'ya gelirken bir takım eksiklerin bahane gibi gösterildiğine dikkat çeken Beşiktaş çalıştırıcısı, "Ama sahada kim olursa olsun biz Beşiktaş'ız" yorumunu yaptı. Çalımbay, iki farklı yenilgide bile ümitsizliğe kapılmadığını da sözlerine ekledi. 

Derneklerden protesto 

Kısasa kısas 
ANKARALI dernekler, Beşiktaş Başkanı Yıldırım Demirören'in dünkü toplantısını protesto edip, katılmadı. Ligin ilk yarısında, Ankaragücü maçının olduğu gün yaptıkları toplantıya, söz vermelerine rağmen gelmeyen yönetime tepki gösteren dernek yöneticileri dünkü toplantıya gitmedi. 

Başkan sinirlendi 
BU protestoya son derece sinirlenen Başkan Yıldırım Demirören, bundan sonra kulübün Ankara'daki dernekleri tanımayacağını ve hiçbir aktiviteye katılmayacağını söyledi. Demirören, bu olayın, başkanlık makamına saygısızlık olduğunu belirtti, "Gereken yapılacak" dedi. 

Yeni imaj 

John Carew, Ankara'da imaj yeniledi. Bilkent Tesisleri'ndeki otelde saçlarını kazıtan Norveçli golcüye arkadaşları, "Ronaldo'yu mu taklit ettin" diye takıldı. Sakatlığı bulunan futbolcu, kaleci Ramazan ile birlikte tribüne çıktı. 


</TEXT>
</DOC>
