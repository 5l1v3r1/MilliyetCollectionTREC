<DOC>
<DOCNO> 305916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur52.html </URL>
<DATE> 2005/01/12/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Türk ve Yunan belediyeleri arası işbirliği... 
</HEADLINE>
<TEXT>

     Yunanistan'ın Sufli Belediye Başkanı Stergio Mınas, ''AB'den çıkan programla Yunanistan'da yapılan ipek böceği yetiştirilmesi işini, halkın yararlanacağı şekilde Edirne'de de tesisler kurarak geliştirmek istiyoruz'' dedi. 
     Edirne Belediye Başkanlığı'ndan yapılan yazılı açıklamaya göre, Yunanistan'ın Sufli Belediye Başkanı Stergio Mınas, Edirne Belediye Başkanı Sedefçi'yi makamında ziyaret ederek, ortak projeler konusunda görüş alışverişinde bulundu. 
     Mınas, ziyarette, Sufli Belediyesi'nin daha önce ipek böceği yetiştirilmesi konusunda AB'den kaynak aldığını ve bu yönde fabrika kurduğunu belirtti. 
     Belediyeye ait 600 dönümlük yere dut ağacı ekerek, burada ipek böceği yetiştirilmesi için kaynak sağladıklarını ifade eden Mınas, ''Edirne'nin konumu da bu iş alanına elverişli. AB'den çıkan programla Yunanistan'da yapılan ipek böceği yetiştirilmesi işini, halkın yararlanacağı şekilde Edirne ve Sufli'de de tesisler kurarak geliştirmek istiyoruz'' diye konuştu. 
     Edirne Belediye Başkanı Hamdi Sedefçi de, bu projeye ortak olacaklarını ve Edirne'de yeni bir iş sahası yaratacaklarını kaydetti. 
     İpek böceğinin önceden Edirne'de yetiştirildiğini, şu anda bunun çok azaldığını belirten Sedefçi, şunları kaydetti 
     ''AB'den destek alacağımız kesin gibi gözüküyor. Ben projenin hazırlatılması yönünde mühendislerimize hemen talimat vereceğim. Maddi desteği sağladıktan sonra işe koyulacağız. Halkımıza ekonomik katkı sağlamayı istiyoruz. Bu proje de onlardan biri olacak.'' Bu arada, Mınas'ın Sufli kentinde bulunan bazı tarihi köprüleri AB fonları kapsamında restore ettiklerini, yeni bir proje ile bu imkanın Edirne'ye de sağlanması için destekte bulunmayı istediklerini kaydetti. 
     Sedefçi de, bu teklifi hemen değerlendirerek Sufli Belediyesi'yle görüşmelere devam edeceklerini kaydetti. 
     
</TEXT>
</DOC>
