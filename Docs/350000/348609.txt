<DOC>
<DOCNO> 348609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy18.html </URL>
<DATE> 2005/06/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Akşit bakanlığı devretti "İstifa etmedim, Başbakan'ın takdiri" 
</HEADLINE>
<TEXT>

     Kadın ve aileden sorumlu Devlet Bakanlığı’na atanan İstanbul Milletvekili Nimet Çubukçu, Güldal Akşit’den görevi devraldı. 
     Çubukçu, bir grup partili ile birlikte saat 11.00’de geldiği Devlet Bakanlığı makamında, eski Bakan Akşit tarafından kapıda karşılandı. Karşılamada, bakanlık üst düzey bürokratları da bulundu. 
     Çubukçu, devir-teslim töreninde yaptığı konuşmada, Akşit’in bakanlık görevinde başarılı bir performans gösterdiğini söyledi. AK Parti’nin kurulduğu günden bu yana Akşit’le birlikte çalıştıklarını ifade eden Çubukçu, Akşit’in bakanlığı sırasında kadın hakları konusunda önemli politikalar belirlediğini kaydetti. 
     Devlet Bakanı Nimet Çubukçu, görev değişiminin hükümet politikasındaki bir değişim olmadığını belirterek, şunları kaydetti 
     "Bu görevler bir bayrak yarışıdır. Bu görevi benden önce yapan Sayın Bakanımız çok önemli icraatlar ortaya koymuştur. Kendisi uzlaşmacı, kendisini işine adayan ve kendime örnek aldığım biridir. 
     Entelektüel ve başarılı bir kadın politikacıdan bu görevi devralmanın huzur ve mutluluğunu yaşarken, bu görev değişiminde önemli bir mesajın verildiğini düşünüyorum. 
     Sayın Bakan 2.5 yıllık görevi sırasında kadın politikalarında çağ atlatmıştır. Ben de kendisinin başlattığı çalışmaların takipçisi olacağım." Güldal Akşit de 58. ve 59. hükümetlerde, 2.5 yıl süreyle bakanlık görevinde bulunduğunu, bu görevlerin gelip geçici olduğunu belirterek, "Önemli olan insana hizmettir" dedi. 
     Akşit, yeni bakanı çok zor bir görevin beklediğini ifade ederek, "Bu bakanlıktaki işler dışarıdan göründüğü gibi kolay değil. Bir sürü sorun bulunuyor. Lakin Sayın Bakan’ın en az benim kadar ve benden daha da başarılı olacağına inanıyorum" dedi. 
     
     SORULAR 
     Bir gazetecinin "Sağlık problemleri nedeniyle istifa etmediğinizi açıkladınız, doğru mu " sorusuna Güldal Akşit, "Sağlık problemleri nedeniyle istifa etmedim. Sağlık problemim yok Allah’a şükür. Bu Sayın Başbakanımızın takdiridir. Yeni bakanımız burada, güzel şeyler sorun. Bu bir bayrak değişimidir. Burada yeni bakanımızla kol kola, birlikte çalışacağız. AK Parti içerisinde çalışmalarımız sürecek" yanıtını verdi. 
     Devlet Bakanı Nimet Çubukçu ise, bakanlık görevine atanacağını nerede öğrendiği sorusuna şu yanıtı verdi 
     "Sayın Bakanımız Güldal Akşit’le birlikte İstanbul’da yapılan 2. Kadın Şurası’nda duydum ve paneldeki konuşmaların ardından Başbakanlık’tan gelen haberle netleşti. Sayın Bakanımızın başlatmış olduğu formel çalışmaları sürdüreceğiz." 
     
</TEXT>
</DOC>
