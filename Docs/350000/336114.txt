<DOC>
<DOCNO> 336114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo14.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
2. LİG KATEGORİSİ 
</HEADLINE>
<TEXT>



Sivas özür diledi 

OĞUZHAN BOYSAN DHA 

Sivasspor Basın Sözcüsü Fikret Ünal'ın, Vestel Manisaspor'u hedef alan açıklamalarına en sert yanıt kendi yönetiminden geldi. Kırmızı - Beyazlı kulübün İkinci Başkanı Osman Yıldırım, Vestel Manisaspor'a bir özür mektubu göndererek Ünal'ın, "Manisa'yı paranın gücüyle Süper Lig'e çıkarmanın alemi yok" şeklindeki sözlerinin sadece kendisini bağlayacağını belirtti. 
Yıldırım, Vestel Manisaspor Asbaşkanı Arif Koşar'a yolladığı mektupta, "Bu üzücü sözleri hiçbir şekilde tasvip etmiyoruz. Bu ifadeler sizler kadar bizi de üzmüştür. En büyük dileğimiz Sivasspor ve Vestel'in el ele Süper Lig'e çıkmasıdır" ifadelerini kullandı. 

Orduspor'da hedef 3 puan 

İkinci Lig B Kategorisi B Grubu lideri Orduspor yarın deplasmanda oynayacağı Ankara Demir maçı hazırlıklarını tamamladı. Basın Sözcüsü Olgun Alp, Ordulu taraftarlardan bu karşılaşmada takımlarını yalnız bırakmamalarını istedi. Alp, "Sahadan 3 puanla ayrılarak şampiyonluk yolundaki bir engeli daha aşacağımıza inanıyorum" dedi. Teknik Direktör Yücel İldiz ise tek hedeflerinin galibiyet olduğunu söyledi. 

Siirtspor'a gözdağı 

B Kategorisi C Grubu'nun zirvesinde bulunan Gaziantep Büyükşehir Belediye kendi sahasında en yakın takipçisi Siirtspor ile oynayacağı maçtan 3 puanla ayrılmanın planlarını yapıyor. Başkan Erol Maraş kritik sınava en iyi şekilde hazırlandıklarını vurguladı. Maraş, "Kamil Ocak Stadı'nda Siirtspor'u yenerek liderliğimizi sürdürmek istiyoruz. Karşılaşma iki takım için de büyük önem taşıyor. Kazanırsak şampiyonluk yolundaki en zor engeli aşmış olacağız" açıklamasını yaptı. 






</TEXT>
</DOC>
