<DOC>
<DOCNO> 342519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/soneko13.html </URL>
<DATE> 2005/05/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası borsalarda geçen hafta, ABD Doları, önemli para birimleri karşısında değer kazanırken, altın fiyatları geriledi. 
     ABD Doları, ABD ekonomisindeki olumlu veriler nedeniyle değer kazandı. 
     ABD’de, para politikasının, enflasyonu kontrol altında tutacak ölçüde tutarlı götürülmesi ve Hazine bonolarına olan talebin artması üzerine ABD Doları, avro karşısında, son yedi ayın en yüksek düzeyine ulaştı. 
     Öte yandan, dolar üzerinde etkili olan ABD’nin dış ticaretinde verdiği kronik açık, Mart ayında beklenmedik bir azalma gösterdi. 
     Mart ayında dış ticaret açığı, bir önceki aya göre yüzde 9.2 oranında azalıp 55 milyar dolara indi. 
     Açıktaki azalış piyasalarda sürpriz etkisi yarattı. Piyasa uzmanları yüksek petrol fiyatlarının ve Çin’den gelen tekstil ithalatının etkisiyle Mart ayında dış ticaret açığının artış göstererek yeni bir rekor kıracağı tahmininde bulunuyordu. 
     ABD Doları’nın, haftaya başlangıç ve hafta sonu kapanış değerleri şöyle oldu 
     
     
PARA BİRİMİ PAZARTESİ CUMA Japon Yeni 105.30 107.18 İsviçre Frangı 1.2059 1.2229 Kanada Doları 1.2381 1.2614 
     Avrupa döviz piyasasında haftaya 1.2840 dolardan giren avro, cuma kapanışta 1.2635 dolara geriledi. 
     Aynı piyasada hafta başında 1.8844 dolardan satılan İngiliz Sterlini de cuma günü 1.83 dolardan işlem gördü. 
     
     ALTIN FİYATLARI 
     Bazı borsalarda altının ons fiyatının hafta başı ve sonu kapanış saatlerindeki fiyatları şöyle 
     
     
BORSA PAZARTESİ CUMA Londra 425.80 420.10 Zürih 425.75 420.58 Hong Kong 425.25 421.75 
     Londra Borsası’nda haftaya 6.91 dolardan giren gümüşün ons fiyatı, Cuma günü kapanışta Pazartesi gününe göre değer kazanarak 6.99 dolara çıktı. 
     
     MENKUL KIYMET BORSALARI 
     İşlem hacmi bakımından dünyanın en büyük borsası konumunda olan New York’ta endeksler haftayı düşüşle kapattılar. Bir tek Nasdaq Bileşik Endeksi değer kazanan endeks oldu. 
     Dow Jones, hafta içinde ortalama yüzde 2 oranında değer kaybederek 10,140.12 puandan kapandı. Dow Jones, yılbaşından buyana ortalama 
     yüzde 6 değer kaybetti. 
     The Standard Poor’s 500 endeksi, ortalama yüzde 1.5 oranında değer kaybederek 1,154.05 puandan, Nasdaq Bileşik Endeksi de yüzde 0.5 oranında değer kazanarak 1,976.80 puandan haftayı kapattılar. 
     The Standard Poor’s 500 endeksi, yılbaşından buyana yüzde 5 oranında değer kaybederken, Nasdaq Bileşik Endeksi de yüzde 9 oranında düşüş gösterdi. 
     Avrupa’da, Londra Menkul Kıymetler Borsası’ndaki FTSE 100 endeksi, hafta içinde ortalama 32.4 puan değer kaybederek 4,886.5 puandan kapandı. 
     Frankfurt’taki DAX endeksi, 35.36 puan, Paris’teki CAC-40 endeksi de 15.57 puan değer kaybederek haftayı tamamladılar. 
     Diğer önemli borsalardan Tokyo’da Nikkei Endeksi, 143.06 puanlık değer kaybıyla, cuma günü 11,049.11 puandan kapandı. 
     
     PETROL FİYATLARI... 
     Doların önemli paralar karşısında güçlenmesi ve ABD’nin stoklarında kaydedilen artış, uluslararası borsalarda petrol fiyatlarının 50 doların altına inmesine neden oldu. 
     Petrol fiyatları, geçen hafta, ABD’deki petrol arzının artması, Çin’deki petrol talebinin azalması ve ABD Doları’ndaki değer artışı nedeniyle yüzde 4.5 oranında geriledi. 
     New York Petrol Borsası’nda, ABD petrolünün Haziran ayı varil teslim fiyatı 48.67 dolardan işlem görürken, Londra’daki Brent türü Kuzey Denizi ham petrolünün Haziran ayı varil teslim fiyatı 48.66 dolardan işlem gördü. 
     
</TEXT>
</DOC>
