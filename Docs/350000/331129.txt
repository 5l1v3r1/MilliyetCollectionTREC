<DOC>
<DOCNO> 331129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy02.html </URL>
<DATE> 2005/04/07/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Mumcu Erdoğan'ı iddiaların gereğini yerine getirmeye davet ettim 
</HEADLINE>
<TEXT>

     ANAP Genel Başkanı Erkan Mumcu, kongre konuşmasındaki, ''CHP'den geçenlere ne verdin Sen mi söyleyeceksin, ben mi söyleyeyim '' çağrısının ''Başbakan Recep Tayyip Erdoğan'ı, siyasi ve ahlaki vicdan doğrultusunda, iddia ve ithamlarının gereğini yerine getirmeye davet niteliğinde'' olduğunu kaydetti. 
     Mumcu, yaptığı yazılı açıklamada, ANAP 4. Olağanüstü Büyük Kongresi'nde yaptığı konuşmayla ilgili olarak basında yer alan bazı haber ve yorumlar dolayısıyla açıklama yapma gereğinin doğduğunu ifade etti. 
     Mumcu, konuşmasında ifade edilen hususların kendiliğinden gündeme gelmediğini, konuşmasının haber ve yorumlara konu olan bölümünün Başbakan Recep Tayyip Erdoğan'ın partisinden istifa eden milletvekillerine yönelik ''Rozetlerini açık artırmaya çıkarmak'' yönündeki ağır ithamına cevaben dile getirildiğini ifade etti. 
     Kongre konuşmasındaki, ''CHP'den geçenlere ne verdin Sen mi söyleyeceksin ben mi söyleyeyim '' çağrısının, ''Sayın Erdoğan'ı, siyasi ve ahlaki vicdan doğrultusunda, iddia ve ithamlarının gereğini yerine getirmeye davet niteliğinde'' olduğunu bildiren Mumcu, şunları kaydetti 
     ''Konuşmamda atıfta bulunduğum hususların önemli bölümü kamuya açık, geriye kalan da Ankara Cumhuriyet Başsavcılığı'nın elinde ve Maliye Bakanlığı Hesap Uzmanları kayıtlarında bulunan ve yakın zamanda bir soruşturma vesilesiyle ortaya çıkan bilgilerdir. 
     Buna bağlı olarak, bazı haber ve yorumlarda bu bilgileri çok daha önceden bildiğim ve sakladığım yönündeki değerlendirmeler anlaşılır olmaktan uzaktır. Çünkü bu bilgiler, takdir edileceği üzere, daha önceki görevlerim esnasında herhangi bir şekilde elde etme imkan ve ihtimaline sahip olamayacağım bilgilerdir.'' 
     
</TEXT>
</DOC>
