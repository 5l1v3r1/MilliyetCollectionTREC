<DOC>
<DOCNO> 349002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/ekonomi/eko03.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
49 il resmen teşvik kapsamında 
</HEADLINE>
<TEXT>


EKONOMİ SERVİSİ 

Teşvik kapsamındaki 49 ilde uygulanacak gelir vergisi stopajı teşvikleri belli oldu. Maliye Bakanlığı'nın "Yatırımların ve İstihdamın Teşviki Genel Tebliği" Resmi Gazete'nin dünkü sayısında yayımlandı. Tebliğde, gelir vergisi stopajı teşviki açısından kapsama, DİE'nin 2001 için belirlenen fert başına gayri safi yurt içi hasıla tutarı, 1.500 doları veya daha az olan iller ile bu iller dışında kalan ve DPT'nin 2003 için belirlediği sosyo-ekonomik gelişmişlik sıralamasına göre endeks değeri eksi olan iller girdi. 
Endeks değeri eksi olan, Kilis, Çorum, Elazığ, Tunceli, Artvin, Karaman, Kastamonu, Kütahya, Nevşehir, Niğde, Trabzon, Kahramanmaraş ve Rize de teşvikli iller kapsamına girdi. 
Teşvikten 1 Nisan'dan itibaren işe başlayan mükellefler en az 30 işçi çalıştırma koşuluyla yararlabilecek. Eski mükellefler ise istihdamlarını yüzde 20 artırıp ve asgari 30 kişiye çıkarırlarsa teşvikten yararlanacak. Teşvikler 31Aralık 2008'e kadar uygulanacak. 


</TEXT>
</DOC>
