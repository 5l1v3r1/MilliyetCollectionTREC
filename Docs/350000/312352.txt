<DOC>
<DOCNO> 312352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko15.html </URL>
<DATE> 2005/02/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İlan reklam vergilerine zam yapılması esnafı ayağa kaldırdı... 
</HEADLINE>
<TEXT>

     Ankara Ticaret Odası, ''Dükkanın alameti farikası, caddelerin ışıklı yıldızları'' tabelaların, sahiplerinin başına dert olduğunu, ilan ve reklamlara dönük milyarları bulan vergiler yüzünden tabelaların tek tek söküldüğünü bildirdi. 
     Ankara Ticaret Odası'ndan yapılan açıklamada, tartışmanın kaynağında, Belediye Gelirleri Yasası'nda ilan-reklam vergilerinin alt ve üst limitleriyle yeniden belirlenmesinin olduğu, ancak asıl sorunun, Belediyelerin, tarifelerde belirtilen taban ücretler yerine tavan ücretleri baz alıp, bu rakama ''asma'' ve ''tahsis'' ücreti adı altında yeni yükler eklemesiyle meydana geldiği belirtildi. 
     Açıklamada, bu rakamların geçen yıla göre, yüzde 9 binlerden yüzde 40 binlere varan vergi ve harç artışlarını ortaya koyduğunu ve bunun esnaf ve sanatkarı ayağa kaldırdığı vurgulanırken, ''tabela vergileri, Ankara Ticaret Odası ATO Başkanı Sinan Aygün'ü de isyan ettirdi. Aygün, yüksek vergileri reklam sektörüne ve ticaretin geneline vurulan bir darbe olarak nitelendirmekle kalmayıp, konuyu önceki gün Ankara'daki Organize Sanayi Bölgesi temel atma töreninde Başbakan Recep Tayyip Erdoğan'a kadar taşıdı'' denildi. 
     
     BAŞBAKAN'A MEKTUP 
     Açıklamada, ATO Başkanı Aygün'ün yaptığı görüşmede, belediyelerin tavan ücretlerden uygulama yapmasını Başbakan'a ''şikayet ettiği'' ve Türkiye'nin çeşitli illerindeki caddelerinde çekilmiş reklam panolarının fotograflarını göstererek, ödenecek vergiler hakkında örnekler verdiği ifade edildi. Açıklamada, şöyle denildi 
     ''Aygün, görüşmede Tabelalar esnafın başına düşüyor Sayın Başbakanım. Tabela vergileri kira ve Emlak Vergilerini geçti. Sizden devreye girmenizi bekliyoruz dedi. Başbakan'a konuya ilişkin detaylı açıklamalar içeren bir de mektup sunan Aygün, mektupta da vergilerin yüksekliğine ilişkin örneklere yer verdi.'' 
     
     ATO BAŞKANI AYGÜN 
     Konuya ilişkin değerlendirmelerde bulunan ATO Başkanı Sinan Aygün de, 2004 yılı ve öncesinde ışıklı reklamların 10 metrekaresine toplam 3 milyon 750 bin lira ilan reklam vergisi alındığını hatırlatarak, bu oranların çok düşük kaldığını, yıllardır bu tarifelere doğru düzgün bir artış yapılmadığını söyledi. 
     Ancak bu defa, İstanbul, Ankara, Adana, İzmir, Bursa gibi Büyükşehir Belediyeleri başta olmak üzere, geçen yıla göre İlan Reklam vergilerinin yüzde 9 bin ile yüzde 39 bin arasında değişen oranlarda artış yapılmasının ''Vur deyince öldürmek'' anlamına geldiğini dile getiren Aygün, bütün esnaf ve tüccarın ayağa kalktığını ifade etti. 
     
     ''BÜYÜK SANAYİ KURULUŞLARI TABELALARINI SÖKÜYOR'' 
     Aralarında Shell, Ülker, Coca Cola, Arçelik, Beko, Vestel, Axa Oyak, İsviçre Sigorta, Pepsi, Cola Turca, Eti, Saray, Ayakkabı Dünyası ve bankaların bulunduğu, Türkiye'nin önde gelen sanayi ve ticaret kuruluşlarının tabelalarını, totemlerini sökmeye başladığını Başbakan'a ilettiğini söyleyen Aygün, bu durumun, kazançlarda, dolayısıyla da vergi gelirlerinde ve istihdamda olumsuz sonuçlara yol açabileceğini kaydetti. Aygün, şunları söyledi 
     ''Tabelalar sökülüyor, ışıklar sönüyor, reklam sektörü kentlerimizle birlikte karanlığa gömülüyor. Biz reklam pastasını büyüterek üretimin ve ticaretin önünü açmaya çalışıyoruz, belediyeler reklam yapmayın diyor. Reklamverenin iştahı kapatılırsa, ticaretin ağız tadı bozulursa belediyeler de bundan olumsuz etkilenecek. Sektörün bu yönde küçülmesi durumunda sadece Ankara'da 2 bin, Türkiye genelinde ise 15 bin kişinin işini yitireceğini tahmin ediyoruz. 
     Bu sektör, metal, plastik, aydınlatma, kimya, hırdavat, otomotiv ve çok sayıda hizmet sektörünü de birinci derecede etkileniyor. Diğer yandan, bütün dünyada ışıklı reklamlar kentleri güzelleştirmek için özendirilirken, Türkiye'de ülkemizde bunun tam tersi uygulanmakta. Işıklı reklam vergilerinin özellikle yüksek olması nedeniyle, bunların reklamverenler tarafından karartılması olasılığı çerçevesinde kentsel estetik de olumsuz yönde etkilenecektir.'' 
     
</TEXT>
</DOC>
