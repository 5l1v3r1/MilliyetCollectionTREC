<DOC>
<DOCNO> 303715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy16.html </URL>
<DATE> 2005/01/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Baykal "Kurultayımızın görevi rüşvetçileri temizlemek olmalıdır" 
</HEADLINE>
<TEXT>

     CHP Genel Başkanı Deniz Baykal, Yüksek Disiplin Kurulu'nun YDK son toplantısında gündeme gelen ''rüşvet'' iddialarıyla ilgili olarak olağanüstü kurultay çağrısında bulunduğunu anımsatarak, ''Rüşveti bir kenara koyup, bunun bir genel başkanlık mücadelesi gibi sunulması çok büyük haksızlıktır. Kurultayımızın öncelikli görevi rüşvetçileri temizlemek olmalıdır, olacaktır'' dedi. 
     Baykal, olağanüstü kurultay çağrısına ilişkin değerlendirmelerle ilgili olarak yazılı bir açıklama yaptı. CHP'nin 80 yıldan beri ''Temiz toplumun, temiz siyasetin, temiz insanın savunucusu olduğunu'' kaydeden Baykal, ''Hiçbir kirlilik ve pislik CHP'ye bulaştırılamamıştır. Bu dün öyleydi, bugün böyledir, yarın da böyle kalacaktır'' dedi. 
     CHP'nin kapısından rüşvetin ''R''sinin bile giremeyeceğini, girmişse ''Ne yapalım canım, bu işler böyle yapılıyor'' diyemeyeceklerini ifade eden Baykal, bunu CHP'nin hiçbir genel başkanının söylemediğini ve söyleyemeyeceğini belirtti. 
     Baykal, rüşvet teklif edilen YDK üyesinin kendisine gelerek olayı anlatmasından sonra Merkez Yönetim Kurulu'nu MYK toplayarak bilgi verdiğini ve yetkili kurulların olaya el koymasını istediğini kaydetti. 
     
     ''YDK ÜZERİNDE DURMAMIŞ'' 
     Aynı konunun son YDK toplantısında da gündeme geldiğine dikkati çeken Baykal, açıklamasında şu görüşlere yer verdi 
     ''Bu konu YDK toplantısında da gündeme gelmiş, rüşvet teklif edilen YDK üyesi toplantıda olayı anlatmış ve rüşvet teklif eden YDK üyelerine dönerek 'Öyle değil mi' diye sormuş. Onlar da 'Yok öyle şey' diyememiş ve rüşvet paketini geri aldıklarını bile kabul etmişler. Buna rağmen YDK olayın üzerinde durmamış. Ne yazık ki YDK olaya el koymak, ilgili kişiler hakkında disiplin işlemi başlatmak yerine, elindeki dosyayı oylamış. 
     Bu aşamada benim Genel Başkan olarak YDK veya YDK üyelerine yaptırım uygulama yetkim yok. Yetkili kurullarımız Parti Meclisi ile kurultayımız. Ben bu durumu öğrendikten sonra yetkili kurullarımızın duruma el koyması gerektiğine inandığım için, hemen harekete geçtim ve yapmam gerekeni yaptım. Genel Başkan olarak bu pisliğin temizlenmesi, hesap sorulması için en yetkili organımız olan kurultayımızı olağanüstü toplantıya çağırdım. Benim aldığım kurultay kararının özü budur.'' 
     
     ''CHP BU PİSLİĞİ TEMİZLEMELİDİR'' 
     Türkiye'de her alanda bir çürüme ve yozlaşma yaşandığını vurgulayan Baykal, ''CHP'nin bile kapısından rüşvet giriyorsa, bu çürüme, bu pislik, CHP'ye kadar uzanmışsa, her şeyi bir kenara bırakıp bununla mücadele etmek lazımdır. Çünkü hiçbir CHP'li böylesine büyük bir çürümeyi, yozlaşmayı, kirlenmeyi benimseyemez, içine sindiremez, kabul edemez'' dedi. 
     ''CHP'nin bu pisliği temizlemesi gerektiğini'' ve bu konuda karar alınmasını beklemenin Genel Başkan olarak ''boynunun borcu'' olduğunu belirten Baykal, şöyle devam etti 
     ''Rüşvet ile CHP adının yan yana kullanılmasından, hele hele rüşvet ile CHP'den karar alınmaya çalışılmasından zul duyarım. CHP'nin bir kılı bile rüşvete bulaşamaz. Bulaştıranlar olmuşsa bu partide yerleri olamaz. Kurultayımızın öncelikli görevi rüşvetçileri temizlemek olmalıdır, olacaktır. CHP tarihinin hiçbir döneminde, hiçbir kurulunun kararı rüşvet teklif edilerek zaafa uğratılamamış, rüşvet ile satın alınamamıştır. 
     Ne yazık ki, CHP YDK'nın son toplantısında böyle bir çirkinlik konuşulmuş, ama soruna el konulmamıştır. YDK ve üyeleri hakkında yaptırımda bulunma yetkisi olmayan bir Genel Başkan olarak, bu yetkiye sahip en yüce organımızın harekete geçmesini istedim. O nedenle Kurultayı toplantıya çağırdım. Kurultayımız bu ve benzeri rüşvet olaylarını da konuşup, tartışıp, karara bağlamalıdır. Öncelikli görev budur. Çünkü CHP rüşvet iddialarıyla, rüşvet merkezli tartışmalarla daha fazla yürüyemez.'' 
     
     ''BÜYÜK BİR HAKSIZLIK'' 
     Olayların merkezinde rüşvet alınması, verilmesi gibi her CHP'liyi kahredecek bir durum bulunmasına karşın, bunu kamuoyuna bir genel başkanlık mücadelesi şeklinde sunulmasının çok büyük bir haksızlık ve ayıp olduğunu belirten Baykal, şunları kaydetti 
     ''CHP için mücadele etmek, genel başkanlık mücadelesi vermek, ortaya ideolojik bir farklılık, bir iddia koymak, yeni bir politika üretmek ve bu zeminde yarışa girmek ayrı ve saygın bir uğraştır. Ama, CHP adını kullanarak, rüşvetle CHP'de iş bitirmeye yeltenmek ayrı bir iştir. Bu ikisi birbirine karıştırılmamalıdır. 
     CHP'de fikir mücadelesiyle muhalefet çalışması yapan arkadaşlarımı saygıyla karşılıyorum, ama rüşvetle iş görmeye çalışanlardan medet umanlar varsa, bunu onlara yakıştıramam. Bu konuyla ilgili değerlendirmeleri kurultayımız yapacak ve kararını verecektir.'' 
     
</TEXT>
</DOC>
