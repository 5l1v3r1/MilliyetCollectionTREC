<DOC>
<DOCNO> 345710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo13.html </URL>
<DATE> 2005/05/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Trabzonsporlu futbolculara 180 bin YTL ödeme yapıldı... 
</HEADLINE>
<TEXT>

     Trabzonsporlu futbolculara İstanbulspor maçı öncesi ödeme yapıldı. 
     Kulüp genel saymanı Yüksel Şimşek, AA muhabirine yaptığı açıklamada, Çaykur Rizespor deplasmanında aldıkları galibiyet nedeniyle futbolculara 180 bin YTL dolayında bir ödeme gerçekleştirdiklerini söyledi. 
     Şimşek, bordo-mavili takımın Avrupa Şampiyonlar Ligi’ne katılması yolundaki Çaykur Rizespor, Samsunspor ve İstanbulspor maçlarından toplam 9 puanla ayrılması halinde futbolculara ekstra prim vereceklerini belirterek, "Çaykur Rizespor ve Samsunspor maçlarından galibiyetle ayrıldık. İstanbulspor maçından da galibiyetle ayrılmamız halinde, bu üç maçın primi 2 kat daha fazla olarak ödenecek. 5’er bin YTL’lik primler 10’ar bin YTL olacak" diye konuştu. 
     Yönetim kurulunun dün akşamki toplantısında gündemin İstanbulspor maçı olduğunu da ifade eden Şimşek, "Bu maçı kazanıp Avrupa Şampiyonlar Ligi’ne katılmak istiyoruz. Taraftarımızın Olimpiyat Stadı’nı doldurmalarını istiyoruz" dedi. 
     
</TEXT>
</DOC>
