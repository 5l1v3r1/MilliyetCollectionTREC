<DOC>
<DOCNO> 342365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/dunya/dun01.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Diğerlerine benzemez 
</HEADLINE>
<TEXT>



Özbekistan, Orta Asya'nın liderliğini ele geçirme mücadelesinde yüzyıllardır Kazakistan'la çekişiyor. 1989 yılında iktidara gelen İslam Kerimov, Sovyet aşırı komünistlerin dönemin lideri Mihail Gorbaçov'a karşı 1991 yılında düzenlediği darbe girişimini desteklemiş, ancak hareketin başarısız olması üzerine geri adım atmıştı. Kerimov'un sertlik yanlısı bir yönetim izlediğini hem ülkedeki muhalefet grupları, hem de Batılı insan hakları örgütleri söylüyor. Özbekistan'ın dini ve etnik açıdan hassas bir bölgede bulunması nedeniyle Kerimov, en büyük düşmanı olarak aşırı dincileri gördüğünü söylüyor. Ancak, muhalefet temsilcileri Kerimov'un aşırı dinci tehdidini karşıt görüşleri bastırmak için bahane olarak kullandığı görüşünde. Özbekistan yönetimi bir süre önce Fethullah Hoca ile bağlantılı Türk okullarını kapatmıştı. Muhalefet partisi Erk, 11 yıllık yasağın ardından ilk yasal toplantısını 2003 yılında yapabilmişti. 
Kerimov'un eski Sovyet cumhuriyetlerinde esen devrim rüzg rlarından tedirginliğe kapıldığı biliniyor. Özbekistan'ın, Gürcistan, Azerbaycan, Ukrayna ve Moldova'nın da katılımıyla kurulan Moskova karşıtı GUUAM yapılanmasından çekilmesinin perde arkasında da bu tedirginliğin yattığı düşünülüyor. Ancak, barışçı halk devrimlerinin yaşandığı 3 eski Sovyet cumhuriyetinden farklı olarak Özbekistan'da güvenlik kuruluşlarını tümüyle denetimi altında tutan baskıcı bir yönetim bulunuyor. Bu nedenle bir halk isyanı çıkması durumunda orduyla göstericilerin karşı karşıya gelmesi, dolayısıyla kan akması olasılığı çok yüksek görünüyor. 


</TEXT>
</DOC>
