<DOC>
<DOCNO> 317167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun28.html </URL>
<DATE> 2005/02/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Şükrü Paşa'nın saati Bulgaristan müzesinde... 
</HEADLINE>
<TEXT>

     Birinci Balkan Savaşı sırasında Edirne'ye saldıran Bulgar birliklerine karşı şehri tam 5 ay 5 gün kahramanca savunan Şükrü Paşa'nın esaret döneminde bir Bulgar subayına hediye ettiği köstekli cep saati, Sofya'daki Ulusal Tarih Müzesi'nde sergilendi. 
     Müze yetkilileri, Edirne'nin düştüğünü Sofya'ya bildiren telgrafla birlikte sergilenen saatin hem tarihi, hem de maddi değerinin çok yüksek olduğunu söylediler. 
     
     SAATİ HEDİYE ETTİ 
     Tarihe Edirne kahramanı olarak ismini yazdıran Şükrü Paşa, Bulgarların 10 günde alırız dediği Edirne'yi tam 5 ay 5 gün savunmayı başardı. Edirne'nin Bulgarlara karşı direnişi Osmanlı ordusunun savaştaki en önemli başarılarından biri olarak gösteriliyor ve diğer cephelerdeki askerlere moral veriyordu. Ancak Edirne sonunda açlığa ve soğuğa yenik düştü. Direniş kırıldı ve Şükrü Paşa 26 Mart 1913 tarihinde Edirne'yi Bulgarlara teslim etmek zorunda kaldı. Bulgarlar esir aldıkları Şükrü Paşa ve 28 bin 500 askeri tren vagonlarıyla Filibe ve Sofya'ya sevk ettiler. 
     Bir ay içerisinde askerlerin yarısından çoğu açlıktan, kolera ve dizanteriden öldü. Şükrü Paşa esir alındıktan sonra önce Filibe bölgesindeki Şopska tümenine teslim edildi, burada kendisini korumakla görevli İvan Fılçev adlı subayla arkadaş oldu. Kendisine gösterdiği yardım ve yakınlıktan çok etkilenen Şükrü Paşa, Fılçev'e çok değer verdiği ve hiçbir zaman yanından ayırmadığı köstekli cep saatini hediye etti. 
     İşte bu saat yıllar sonra Fılçev'in mirasçıları tarafından yeniden ortaya çıkırıldı ve Ulusal Tarih Müzesi'ne verildi. 
     
     ŞÜKRÜ PAŞA KİMDİR 
     1857 yılında Erzurum'da doğan Şükrü Paşa, Erzincan Askeri İdadisi'nde, Sütlüce Topçu Okulu'nda okudu. Harbiye'deki tahsili sırasında zekası ve matematik bilgisi ile hocalarının dikkatini çekti ve Almanya'ya gönderildi. İstanbul'a dönünce Mühendis Mektebi'nde lisan ve topçuluk dersleri verdi. 1893'te 36 yaşında iken mirlivalığa yükseldi. 1905'te Selanik'te görev yapan Şükrü Paşa, 1908'de İstanbul'a döndü. İttihatçılar rütbesinde indirim yaptılar. Buna rağmen devlete ve orduya küsmedi. 1912 yılında Balkan harbi çıkınca, Edirne komutanlığına tayin edildi. Tayinle ilgili yazılı emirde, muhtemel kuşatmada 40 gün savunma yapması bildirilmiş olmasına rağmen Şükrü Paşa Edirne'yi 5 ay 5 gün kahramanca savundu. 3 aylık esaretin ardından anlaşma neticesinde, sağ kalan askerleriyle birlikte İstanbul'a döndü. Şükrü Paşa 1916 yılında Bursa'da hayata gözlerini yumdu. 
     
     ŞÜKRÜ PAŞA'NIN ÜNLÜ VASİYETİ 
     Şükrü Paşa'nın Edirne'yi savunurken yazdığı ünlü vasiyet de büyük bir kahramanlık örneği olarak tarihe geçti. Şükrü Paşa vasiyetinde şunları yazmıştı 
     ''Düşman savunma hattımızı geçtikten sonra ölürsem kendimi şehit kabul etmiyorum. Beni mezara koymayın. Etimi itler ve kuşlar çeke çeke yesin. Fakat müdafaa hattımız bozulmadan şehit olursam, kefenim, lifim, sabunum çantamdadır. Beni bu mahalle şehit düştüğüm yere gömeceksiniz. Ve gelen nesiller üzerime bir abide dikeceklerdir.'' 
     
</TEXT>
</DOC>
