<DOC>
<DOCNO> 311708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy19.html </URL>
<DATE> 2005/02/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Serdar Denktaş Rumlarla temasa geçeceğim 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, diyalog başlatmak için Rum liderliğiyle temasa geçeceğini, yeni tur müzakerelerin Mayıs'ta başlayabileceğini söyledi. 
     Serdar Denktaş, Yeşil Hat Tüzüğü konusunda temaslarda bulunmak üzere dün akşam Güney Kıbrıs'a gelen AB Komisyonu'nun Güney Kıbrıs ile üyelik sonrası görüşmelerini sürdüren ekibin başkanı ve genişlemeden sorumlu genel direktör Leopold Maurer ile görüştü. 
     
     ''TÜZÜKLER KONUSUNDA İLERLEME ŞART'' 
     Maurer ile Lefkoşa'da Bohcacıyan Restorant'ta yemekte bir araya gelen Serdar Denktaş, burada yaptığı açıklamada, Yeşil Hat Tüzüğü, Direkt Mali Yardım Tüzüğü ve Direkt Ticaret Tüzüğü konularında ilerleme sağlanması beklentisi içinde olduklarını belirtti. 
     Söz konusu tüzüklerin işleyişiyle ilgili teknik sorunların aşılması gerektiğini ifade eden Denktaş, Maurer'in Rum yetkililerle tüzükler konusunda yapacağı görüşmelerde bu sorunun çözüme kavuşturulması dileğinde bulundu. 
     Serdar Denktaş, ''Teknik zorluklar ve teknik formaliteler halledilmelidir. Avrupa Birliği'nde şu anda 25 değil, 24.5 üye vardır ve bu hepimiz için de bir sorundur. Bunu gerçek anlamda 25 üye yapmak istiyoruz. Biz buna böyle bakıyoruz, konuyu böyle görüyoruz. Umarız ki Rum halkı, Kıbrıs Türklerinin bu adada eşit ortak olduğu, bu adanın diğer sahibi olduğu gerçeğini anlarlar'' diye konuştu. 
     
     ''TÜRKİYE RUMLAR İÇİN TEHDİT DEĞİL...'' 
     ''Rum liderliğiyle halkının, Türkiye ile varolan sorunlarını gerçekten çözmek istemeleri halinde, bunun tek yolunun, Kıbrıslı Türklerle müzakere masasına oturarak, adadaki siyasi sorunu çözmek olduğunu'' kaydeden Denktaş, ''İşte bu noktadan sonra Rumlar, Türkiye'nin kendileri için tehdit değil, büyük bir fırsat olduğunu göreceklerdir'' dedi. 
     İki taraf arasında diyalog başlatmak için Rum liderliğiyle temasa geçeceğini, bu konuda büyük çaba harcayacağını söyleyen Serdar Denktaş, bu diyalogun başta gayri resmi olabileceğini, böyle bir diyalogun Kıbrıs konusunda ilerleme sağlanmasına yol açabileceğini belirtti. 
     Serdar Denktaş, Kıbrıslı Türklerin arzusunun, son 40 yıldır içinde bulundukları belirsizlikten kurtulmak ve çocuklarının geleceğini planlayabilecek bir ortamı yaratmak olduğunu söyledi. 
     Mayıs ayında yeni tur müzakerelerin başlayabileceğini ifade eden Serdar Denktaş, şöyle konuştu 
     ''Eğer yeni tur görüşmeler başlayabilirse, Rum tarafı bizimle masaya gelmeye motive edilebilirse, sanırım bu kez üzerinde yoğunlaşmamız gereken, daha önce ne yaptığımız, neleri tartıştığımız değil, sorunu çözüme kavuşturmak olacaktır.'' 
     
     MAURER 
     Leopold Maurer de Kıbrıs'a, Yeşil Hat Tüzüğü'ne ilişkin olarak iki tarafla temaslarda bulunmak ve KKTC'de 20 Şubat'ta yapılacak genel seçimler öncesindeki siyasi havayı görmek amacıyla geldiğini belirtti. 
     Yeşil Hat Tüzüğü'nün hayata geçirilmesi konusunda teknik çalışmaların Brüksel'de sürdüğünü ve bu konuda öneri paketi hazırladıklarını anlatan Maurer, paketin teknik tarafıyla ilgili her iki tarafla görüş alışverişinde bulunmayı amaçladıklarını kaydetti. 
     Maurer, Serdar Denktaş ile görüşmesinde bu konuda fikir teatisinde bulunacaklarını belirtti. 
     Maurer, 17 Aralık Brüksel zirvesinde Türkiye'ye müzakere tarihi verilmesinin AB tarafından alınan büyük bir karar olduğunu ve bu olumlu gelişmenin Kıbrıs konusunda yeni bir fırsat penceresi açılmasına katkı sağlamasını umut ettiklerini söyledi. 
     Leopold Maurer, Kıbrıs'taki temasları çerçevesinde, bugün BM Barış Gücü Misyon Şefi ve BM Genel Sekreteri'nin Kıbrıs Özel Temsilcisi Zbigniew Wlosowicz ile de bir araya geldi. 
     
</TEXT>
</DOC>
