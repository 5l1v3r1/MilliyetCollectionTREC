<DOC>
<DOCNO> 334224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/soneko12.html </URL>
<DATE> 2005/04/17/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Galataport Projesi'nin önü açıldı... 
</HEADLINE>
<TEXT>

     Uzun zamandır gündemde bulunan ve Galataport olarak adlandırılan Salı Pazarı Projesi'nin önü açıldı. 
     İstanbul 1 Nolu Kültür ve Tabiat Varlıkları Kurumu Bölge Kurulu'ndan, Galataport projesine onay çıktı. 
     A.A muhabirinin edindiği bilgiye göre, onayın ardından Özelleştirme İdaresi Başkanlığı ÖİB teknik ve idari şartnameyi hazırlamak üzere harekete geçti. 
     ÖİB, şartnamelerin hazırlanmasının ardından yap-işlet-devret modeli ile bu yıl içinde ihaleye çıkmayı hedefliyor. 
     
     İSTANBUL'UN YENİ YÜZÜ OLACAK 
     Bu arada Karaköy iskelesinden başlayacak yaklaşık 1 kilometrelik şeritte gerçekleştirilecek projeyle birlikte, marina, büyük yolcu gemilerinin yanaşabileceği liman, alışveriş merkezleri ve 5 yıldızlı oteller yapılacak. 
     Bazı tarihi binalar restore edilirken, genellikle kamu kuruluşlarının kullanımında olan sahil bandı da halka açılmış olacak. 
     Söz konusu projenin İstanbul'un yeni yüzü olacağı ve yeni turist çekme imkanı doğacağı da belirtilirken, özellikle çok karlı olan kruvaziyer turizminin gelişeceğine dikkat çekiyor. 
     Büyük yolcu gemileri için yapılacak limanın aynı anda 3 ya da 6 yolcu gemisinin yanaşmasına imkan verecek şekilde yapılacağı kaydediliyor. 
     Büyük yolcu gemileri ile yapılan bu turizmde katma değerin yüksekliğine dikkat çekilirken, Galataport'un tur operatörlerinin portföyüne girmesi ile birlikte İstanbul'un turizm gelirlerinde de önemli ölçüde artış olacağına dikkat çekiliyor. 
     
</TEXT>
</DOC>
