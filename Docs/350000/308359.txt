<DOC>
<DOCNO> 308359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/siyaset/siy01.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP kurultayına manyetik çözüm 
</HEADLINE>
<TEXT>


CHP parti yönetimi, yurtiçi ve yurtdışı protokolü davet etmeme kararı alırken, salona giriş çıkışların sadece kartla olacağı açıklandı 

Ezelhan Üstünkaya - Ankara 


CHP'nin kurultayı öncesi yönetim ile muhalifler arasında bu kez "protokol kavgası" başladı. Yönetim, salonun dar olduğu ve gündemde sadece 'seçim' bulunduğu gerekçesiyle önceki yılların aksine bu kez yurtiçi ve yurtdışı protokolü davet etmeme kararı aldı. Muhalifler, karara tepki gösterdi. 
'Taraftar yığmanın' önüne geçmek için salona giriş çıkışları manyetik kartla yapma kararı alan yönetim, ilk kez yurtiçi ve yurtdışı protokole davetiye göndermedi. CHP Genel Sekreter Yardımcısı Algan Hacaloğlu, kararı, "Kurultay gündeminde sadece seçim var, rapor ya da politikalar tartışılmayacak, bu nedenle çağırmama kararı aldık" diye savundu. Hacaloğlu, milletvekillerinin de 4 iskemle yan yana 30 sıra arka arkaya oturacağını söyledi. 
Onur üyeleri için 300 kişilik yer ayrıldığını belirten Hacaloğlu, Baykal yönetimine tepki gösteren Erdal İnönü'ye davetiye gönderilip gönderilmediği sorusuna, "Hayır, davet edilmedi. Ama gelirse en iyi şekilde misafir ederiz" dedi. İnönü daha önceki kurultaylara davet edilmişti. 

Tavuklar güler 
Yönetimin yurtiçi ve yurtdışı protokolü davet etmeme kararına Mustafa Sarıgül'ü destekleyen İstanbul Milletvekili Hasan Aydın, sert tepki gösterdi. Aydın, "Kurultay herkese açık olur. Yabancı konuk alınmamasına tavuklar güler"diye konuştu. 


</TEXT>
</DOC>
