<DOC>
<DOCNO> 334420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun46.html </URL>
<DATE> 2005/04/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Saddam'ı idam edelim mi, etmeyelim mi 
</HEADLINE>
<TEXT>

     Irak'ta, geçici Devlet Başkanı Celal Talabani'nin devrik lider Saddam Hüseyin'in savaş suçundan hüküm giymesi halinde idam cezası kararını imzalamayacağı yönündeki açıklamaları, Şii ve Kürt milletvekilleri arasında görüş ayrılıklarına neden oldu. 
     Meclis'in Şii üyelerinden Şeyh Hasan Şimmari, Talabani'nin böyle bir tutum içine girmesinin şaşırtıcı olduğunu belirterek, ''1969'daki ceza yasası açıktır ve taammüden adam öldürme, cinayete katılma ve cinayete teşvikten suçlu bulunanların idamla cezalandırılmasını öngörür'' dedi. 
     Kürt üyelerden Fuad Masum ise Talabani'nin Irak'ta idam cezasını kaldırma çağrısında bulunmadığını belirterek, Talabani'nin bir avukat olarak, eski rejimde sistematik biçimde uygulanan bu cezaya karşı düzenlenen bir kampanya çerçevesinde, idam cezası aleyhinde bir bildiriye imza attığını kaydetti. 
     Meclis Başkanı Sünni Hacim el Hassani de, Talabani ile bu konuda görüştüğünü ve Devlet Başkanı'nın böyle bir kararı imzalamayacağını açıkça ifade etmediğini söyledi. 
     Talabani, BBC'ye yaptığı açıklamada, ''ilke olarak idam cezasına karşı olduğunu'' söylemiş, Devlet Başkanlığı'nda 3 kişinin devlet başkanı ve 2 yardımcısı bulunduğunu belirterek, ''Buna, bu üç kişi karar verecek. Ben namevcut olabilirim. Tatile gidebilirim ve diğer ikisi buna karar verir'' demişti. 
     Saddam ve 11 yardımcısı, Irak'ta bir özel mahkemede savaş suçundan yargılanacak. Duruşmalara, bu yılın sonuna kadar başlanması beklenmiyor. 
     
</TEXT>
</DOC>
