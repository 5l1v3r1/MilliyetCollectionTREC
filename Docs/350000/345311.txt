<DOC>
<DOCNO> 345311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun37.html </URL>
<DATE> 2005/05/24/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Türk kaptan kaçak yolcuları okyanusun ortasına bıraktı... 
</HEADLINE>
<TEXT>

     Bir Türk gemisine kaçak binen 5 Nijeryalının, Atlantik’in güneyinde şişme botla denize atıldığı öne sürüldü. 
     El Pais gazetesinin haberine göre, yaşları 19 ile 26 arasında değişen dört Nijeryalı genç, Avrupa’ya dümen kıracağını düşündükleri Hilal-1 adlı Türk gemisine 22 Nisanda Lagos limanında gizlice bindiler. Gençlerin amacı, bir Avrupa ülkesine sığınmaktı. Ancak bindikleri gemi, 8 gün sonra Avrupa’ya değil, güney Amerika’ya doğru yola çıktı. Tayfalar, yola çıktıktan sonra davetsiz misafirleri bulmakta gecikmedi. 
     Nijeryalı gençler, başlarından geçeni gazeteye şöyle anlattı 
     "Bizi yakaladıktan sonra hep denize atacaklarını söylediler, dayak attılar. Hatta gemicilerden biri, Bunları öldürsek kimsenin ruhu bile duymaz diye konuşuyordu." Gençler, Uruguay açıklarında cuma sabahı içinde bir parça yiyecek ve içme suyu bulunan şişme botla birlikte denize atıldıklarını söyledi. 
     Gazete, Nijeryalı kaçak yolcuların, geçen cumartesi Uruguay’ın 140 km açıklarında dev dalgalar ve fırtınayla boğuşurken bir Malta şilebi tarafından fark edildiklerini, şileptekilerin bottaki gençlerden ancak birini kurtarabildiğini, diğer mültecilerin Uruguay deniz kuvvetlerinin yolladığı helikopterle kurtarılabildiğini yazdı. 
     Şimdi Maldonado kasabasında akıbetlerini bekleyen Nijeryalı gençler, Uruguay’ın kendilerine sığınma hakkı vermesini istiyor. 
     
</TEXT>
</DOC>
