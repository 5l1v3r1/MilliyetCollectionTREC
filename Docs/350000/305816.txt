<DOC>
<DOCNO> 305816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy25.html </URL>
<DATE> 2005/01/12/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Ermeni tarafı yanıt vermeyince VAT toplantısı ertelendi 
</HEADLINE>
<TEXT>

     Ermeni sorununun tarafların katılımıyla Viyana'da masaya yatırılacağı VAT Viennese Armenian-Turkish Platform toplantısı, Ermeni tarafının diyaloğun ikinci aşamasına katılıp katılmayacağına dair yanıtının gelmemesi üzerine ertelendi. 
     Alınan bilgiye göre, VAT'tan Türk Tarih Kurumu'na TTK gönderilen yazıda, bu yıl yapılması planlanan ilk VAT girişiminin, First Viennese Armenian Turkish Round Table Ermeni tarafının diyaloğun ikinci aşamasına katılıp katılmayacağına dair yanıtının henüz gelmemesi nedeniyle bu yıl gerçekleştirilemeyeceği bildirildi. 
     VAT yazısında, ''Ermeni tarafının katılma kararının önümüzdeki zaman zarfında alınması durumunda, diyaloğun ileri bir zamanda gerçekleştirilmesini temenni ettiğini'' bildirdi. 
     Yazıda, VAT'ın başlattığı girişimin, geçen 90 yıl içerisinde Türk ve Ermeni bilimadamlarının tarafsız bir platformda bilimsel olarak en yakın teması olduğu ifade edildi. Yazıda, bunu başaran VAT'ın, bu ilk girişimin planlanan zaman zarfında gerçekleşmemesini büyük bir üzüntüyle karşılamasına rağmen, önümüzdeki yıllarda tarihi olaylara müdahil her tarafın kendi tarihiyle yüzleşmesi kapsamında platform olarak hizmet vermeye devam edeceği'' bildirildi. 
     Yazıda, ''VAT olarak uluslararası camiadan, özellikle Ermeni ve Türk taraflarından hepimizi ilgilendiren bu meselenin üzerine daha ciddi ve sistematik gidilmesini bekliyoruz. Onun için konunun bilim adamlarına devredilmesi desteklenmeli, her iki tarafın da aynı şart ve haklarda birbirleri ile diyaloğa geçmeleri vurgulanmalıdır'' denildi. 
     
     VAT NEDİR 
     VAT'ın toplantı sürecine ilişkin bilgiler de verilen yazıda, Avusturyalı dört tarihçi tarafından kurulan VAT'ın, Ermeni sorununa sadece bilimsel yöntemlerin kullanıldığı tarafsız bir Avusturya platformu olarak hizmet vermeyi amaçladığı, kurucu üyelerinden birinin Türk, diğerinin ise Ermeni asıllı olduğu belirtildi. 
     Yazıda, şu görüşlere yer verildi 
     ''VAT, ne Ermenistan ne de Türkiye'nin konuyla ilgili siyasi bir sorumluluk üstlenmesi doğrultusunda bir hedef gütmemektedir. Bu girişim, sadece ve sadece tarih bilimi malzemesi ve yöntemlerinin kullanılacağı bir diyalog ortamı hazırlamakta olup ortak bilimsel sonuçları yayınlamayı hedeflemektedir.'' VAT'ın 2004 yılında Ermenistan ve Türkiye ile işbirliğinde diyaloğa baz teşkil eden bilimsel malzeme değerlendirme sürecinden sonra 2005 baharında Viyana'da ilk karşılıklı toplantıyı düzenlemeyi planladığı anlatılan yazıda, bu toplantıda olayların doruk noktasına ulaştığı 1915 yılını değerlendirerek bir başlangıç yapılmasının amaçlandığı bildirildi. 
     
     DİYALOG SÜRECİ... 
     Toplantılarda temel amacın, her iki ülkenin tanınmış ve kabul görmüş kuruluşlarından ikişer bilimadamının VAT şartlarını kabul ederek diyaloğa geçmesi olduğu vurgulanan yazıda, VAT'ın bu amaçla Türk Tarih Kurumu ve Ermenistan Bilimler Akademisi ile irtibat kurduğu kaydedildi. 
     Her iki tarafın da 2004 yılının başında toplantıya katılacaklarını VAT'a yazılı olarak bildirdikleri, 2004 yılının Temmuz ayında VAT'a kendi yaklaşımlarını kanıtlamak istedikleri çeşitli dillerdeki 100'er arşiv belgesi gönderdikleri anlatılan yazıda, bu belgelerin VAT tarafından karşılıklı olarak değiştokuş edildiği bildirildi. 
     Yazıda, alınan karar uyarınca her iki taraftan da cevabi 80'er belge daha istendiği, diyalog çerçevesinde bu belgelerin dışında hiçbir belge sunulamayacağı hatırlatıldı. 
     
     ERMENİ ÜYENİN AYRILIŞI... 
     Diyaloğun siyasi hassaslığı, Türk, Ermeni ve yabancı basında VAT ile irtibata geçilmeden çıkan haberlerden dolayı 2004 yılının Ağustos ayında VAT kurucu üyesi Dr. Artem Ohandjanian'ın bu yıl yapılması planlanan toplantıda alacağı görevden ayrıldığı belirtilen yazıda, bu gelişmeyle ilgili olarak her iki tarafın da bilgilendirildiği ve diyaloğa devam edip etmeyeceklerinin sorulduğu kaydedildi. Yazıda, Türk tarafının bu değişikliği yazılı olarak kabul etmiş olmasına rağmen Ermeni tarafından konuya ilişkin henüz bir resmi cevap alınamadığı bildirildi. 
     Yazıda, Dr. Ohandjanian aracılığıyla kurulan irtibat sonucunda Ermeni tarafının henüz yayınlanmamış Osmanlı belgelerini çözmekte zorlanacağının öğrenildiği, bunun üzerine Türk Tarih Kurumu'nun bilgilendirildiği anlatıldı. 
     Diyaloğun gerçekleştirilmesi için Türk Tarih Kurumu'nun, talep edilmesi durumunda Osmanlıca harfleri Türkçe'ye çevirebileceklerini bildirdiği anlatılan yazıda, buna rağmen Ermeni tarafının katılıp katılmamaya dair yazılı cevabının Aralık ayındaki ikinci belge değişimine kadar gelmediği kaydedildi. Yazıda, bu nedenle Viyana'da bu yıl yapılacak toplantının, planlanan zamanda gerçekleşmesinin mümkün olmadığı bildirildi. 
     VAT'ın yazısına göre, toplantı yapılabilseydi, her iki tarafın da konuyla ilgili görüşleri ile birbirine tezat olan tezlerinin yer alacağı bir kitap hazırlanacaktı. 
     
</TEXT>
</DOC>
