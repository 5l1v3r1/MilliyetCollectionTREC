<DOC>
<DOCNO> 338635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sondun03.html </URL>
<DATE> 2005/05/01/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
ABD ordusu araştırması Guantanamo'da tutsaklara kötü muamele edildi 
</HEADLINE>
<TEXT>

     Amerikalı üst düzey askeri yetkililerce yapılan araştırma, ABD'nin Küba'daki Guantanamo üssünde terör zanlısı olarak alıkonulan tutsaklardan bazılarına kötü muamele edildiğini ortaya koydu. 
     New York Times gazetesinin üst düzey askerler ve Pentagon yetkililerine dayanarak verdiği haberde, yeni geliştirilen yöntemlerle bilgi alma çabaları sırasında, tutsaklara kötü muamele edildiği belirtildi. Konunun, Hava Kuvvetleri'nden Korgeneral Randall Schmidt tarafından hazırlanan, birkaç hafta içinde tamamlanıp yayınlanacak raporda yer alacağı bildirildi. 
     Raporun, kısmen, Amerikan Federal Soruşturma Bürosu FBI ajanlarının hazırladığı raporlara dayandığı kaydedildi. 
     FBI ajanlarının, kadın sorgucuların erkeklerin testislerini sıktığına, bazı tutsakların çırılçıplak bırakıldığına ve saatlerce yere zincirlendiğine tanık olduklarını rapor ettiği ifade edildi. 
     Habere göre, bir Pentagon yetkilisi, Schmidt'in raporunun, bazı sorgucuların yasal ve uygun olduğunu düşündüğü planlar geliştirdiğini, ancak bu kişilerin planlarının standartların dışına çıktığını sonradan fark ettiğini ortaya çıkardığını söyledi. 
     
</TEXT>
</DOC>
