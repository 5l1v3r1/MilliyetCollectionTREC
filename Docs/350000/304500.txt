<DOC>
<DOCNO> 304500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas09.html </URL>
<DATE> 2005/01/07/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Kitap okuyanlar İngilizce'yi daha hızlı öğreniyor 
</HEADLINE>
<TEXT>

     DHA 

ANKARA Üniversitesi TÖMER Kayseri Şubesi tarafından İngilizce öğrenen öğrenciler arasında yapılan bir araştırmada, İngilizce hikaye kitabı ve roman okuyanların, okumayanlara oranla dili daha kısa sürede öğrendikleri belirlendi. 
     TÖMER Kayseri Şube Müdürü Ali İhsan Yalçın, yaptıkları araştırmada İngilizce kitap okumanın öğrenmeyi hızlandırdığını gördüklerini söyledi. Yalçın "Okuma başta konuşma, dinleme ve yazma olmak üzere tüm becerilerimizi geliştirmektedir. Yaklaşık 6 aydır öğrenciler üzerinde uygulanan bu teknikle, kitap okuyanların okumayanlara göre daha hızlı ve çabuk öğrendikleri ve yüzde 70 oranında bir ilerleme kaydettikleri görülmüştür'' dedi. Yalçın şöyle devam etti 
     "Bizler dilin sadece okullarda ve kurslarda öğrenildiğini düşünürüz. Halbuki, okuma kendi kendine öğrenmenin en ucuz, pratik ve kolay yoludur. Önemli olan seviyeye uygun bir kitap seçmektir. Başarılı bir okuma daha çok okumayı, daha çok okuma anlamayı, anlama ise daha iyi bir konuşmayı beraberinde getirir. Eğer İngilizce konuşamıyorsak bunun nedenini ne sistemde ne de öğretmende arayalım. Bunun tek nedeni bizleriz. Konuşma becerileri sadece pratik yaparak gelişir' düşüncesi kısır bir döngüden ibarettir. Türk toplumu olarak kitap okuma kültürümüzün olmayışı, yıllardır niye yabancı bir dil öğrenemiyor ve konuşamıyoruz sorusuna en iyi yanıttır.'' 
     
</TEXT>
</DOC>
