<DOC>
<DOCNO> 345612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun23.html </URL>
<DATE> 2005/05/25/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
AB Türkleri ve Ermenileri bırakalım, sorunlarını çözsünler 
</HEADLINE>
<TEXT>

     AB Dönem Başkanı Lüksemburg Başbakanı Jean-Claude Juncker, sözde Ermeni soykırımı konusundaki tartışmalara ilişkin değerlendirmesinde, "Türklerin ve Ermenilerin sorunu birlikte çözmeleri için bırakılması gerektiğini" söyledi. 
     Juncker, Belçika’nın yüksek tirajlı gazetesi "Le Soir"a çeşitli değerlendirmelerde bulundu. 
     Belçika Senatosu Adalet Komisyonu’nda, Ermeni soykırımı iddialarını reddedenlerin cezalandırılmasını hedefleyen yasa tasarısı tartışmaları devam ediyor. Belçika Federal Meclisi’nde oylanarak kabul edilen ve Senato’nun onayına gönderilen bir yasa değişiklik tasarısında, bu iddiaları reddedenlerin 8 gün ila bir yıl hapis, 26 ila 5 bin avro para cezasına çarptırılması öngörülüyor. 
     Juncker, özel demecinde, Belçika’da siyasi ve sosyal gerginlik kaynağı olan bu konuya özellikle değindi. 
     "Ermeni soykırımı meselesi, Türkleri ve Ermenileri karşı karşıya getiren bir konudur" diyen Juncker şöyle konuştu 
     "Türk Başbakanı Recep Tayyip Erdoğan, çok uluslu bir komisyon kurulmasını önerdi. Bırakalım, tarihin yükünü taşıyan Türkler ve Ermeniler gerekeni yapsınlar. Özellikle, Türk hükümetinin ilk defa inceleme ihtiyacı olduğunu beyan ettiği böyle bir dönemde, sorunun çözümü için bizim bir şey yapabileceğimizi düşünmüyorum." Belçika’daki siyasi tartışmalar hakkında görüşünü yansıtan Juncker, "Benim siyasi grubumda da böyle girişimler oldu, ama sonuç bulmadı. Açık konuşalım. Sosyalist Parti bünyesinde Türk asıllı politikacıların olması, bu tartışmaların Belçika’ya taşınması için yeterli bir gerekçe değildir" dedi. 
     Juncker, gazetenin, sözde soykırımın Belçika Senatosu’nda tanındığını hatırlatması ve bunu tanımayanlara yönelik bir yasa olmamasının normal görülmediğini öne sürmesi üzerine şunları söyledi 
     "Belçika, kendi yaptıklarının her zaman örnek teşkil etmediğinin bilincinde olarak, tavırlarını kontrol etmelidir. Belçika toplumunu bazen besleyen bir nevi büyüklük hastalığı var, ama bu, yabancı ülkelerde kimseyi etkilemiyor." Juncker, bu son sözleriyle, Belçika’nın, insanlık suçlarını küresel alanda yargılamayı öngören yasasını ABD’nin baskılarıyla yürürlükten kaldırmak durumunda kaldığını hatırlattı. 
     "Le Soir", bu ifadeler üzerine, söyleşinin bu bölümünü, "İşte Juncker böyle çarpar" yorumuyla bitirdi. 
     
</TEXT>
</DOC>
