<DOC>
<DOCNO> 324450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy28.html </URL>
<DATE> 2005/03/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Düzenleyici ve denetleyici kurumlar tasarısının ilk maddesi kabul edildi 
</HEADLINE>
<TEXT>

     Düzenleyici ve denetleyici kurumlar için ortak usul ve esaslar getiren yasa tasarısının 1. maddesi, TBMM Plan ve Bütçe Komisyonu'nda kabul edildi. 
     Tasarının alt komisyonda hazırlanan rapor üzerinden görüşülmesi kabul edildikten sonra söz alan milletvekilleri, eleştirilerini dile getirdi. 
     CHP İstanbul Milletvekili Ali Kemal Kumkumoğlu, bürokratların ve bazı bakanların milletvekillerine yanlış bilgi verdiğini ve kamuoyunu yanlış yönlendirdiklerini iddia etti. 
     Tasarın alt komisyondaki görüşmelerine katılan Başbakanlık Müsteşar Yardımcısı Ruhi Özbilgiç'in, ''Üst kurullarla mutabakat içinde hazırladık'' diye bilgi vermesine karşın, üst kurulların ''tasarıya karşı çıktığını'' söyleyen Kumkumoğlu, zaman zaman Özbilgiç'in üst kurulların görevlilerini ''tehdit ettiğini'' de iddia etti. 
     CHP Tekirdağ Milletvekili Enis Tütüncü, Başbakanlık'ta tasarıların görüş birliği içinde hazırlanamadığını, bu yüzden de alt komisyonlarda tasarıların yeniden hazırlandığını ileri sürdü. 
     AK Parti Kayseri Milletvekili Taner Yıldız ise tasarının alt komisyondan genel bir uzlaşma ile çıktığını, katılan herkese söz hakkı tanındığını söyledi. Tartışmalar sırasında farklı sesler çıkmasının ''aykırılık'' olarak değerlendirilmesinin yanlış olduğunu ifade eden Yıldız, ''O kadar farklı görüşler olabiliyor ki bir üst kurulun iki temsilcisi farklı görüş bildirdi'' dedi. 
     Yıldız, bürokratların milletvekillerine yanlış bilgi vermesinin kesinlikle söz konusu olmadığını söyledi. 
     CHP Trabzon Milletvekili Akif Hamzaçebi, Başbakanlık'ta bazı bürokratların ''siyasi iktidarın bürokratı gibi'' davrandığını ileri sürerek, ''Kanunlar çok kötü hazırlanıyor. Sokağa çıkıp bir avukatlık bürosuna gitseler daha iyi hazırlatırlar. Üst kurul başkanlarının maaşları konusunda da Başbakanlık Müsteşarı kıskançlık yapıyor. Merkez Bankası Başkanı'nın maaşı da Başbakan ve Cumhurbaşkanı'ndan yüksek'' diye konuştu. 
     AK Parti Balıkesir Milletvekili Ali Osman Sali, Başbakanlık'tan gelen tasarıların özenli hazırlanmadığını söyledi. Sali, Kamu İhale Kurumu'nun tasarı kapsamına alınmamasını ve derhal kapatılmasını istedi. 
     Sali, RTÜK'ün görevini yerine getirdiğini dolayısıyla üyeleri Meclis tarafından seçilen bu kurulun, tasarı kapsamından çıkarılması gerektiğini söyledi. Üst kurulların başkan ve üyelerinin maaşlarının sınırlandırılmasını da eleştiren Sali, üst kurulların başkan ve üyelerinin maaşlarını bütçeden almadığını hatırlattı ve ''Üst kurul üyelerinin maaşları olmasaydı bu tasarı gündeme gelmezdi'' diye konuştu. 
     
     ''HORTUMCULAR...'' 
     CHP İstanbul Milletvekili Kemal Kılıçdaroğlu, kurulların milletvekillerinden bilgi gizlediğini öne sürerek, ''Emlak Bankası hortumcuları gizlemek için Ziraat Bankası'na devredilmiştir. Bilgi istiyoruz, belge istiyoruz gelmiyor. Neyi gizliyorlar '' dedi. 
     CHP Antalya Milletvekili Osman Kaptan, ''yap-işlet-devret'' yöntemini, hükümetin ''yap-işlet-götür'' yöntemine çevirdiğini iddia etti. 
     AK Parti Ağrı Milletvekili Melik Özmen, üst kurulların anayasal temeli bulunmadığını savunarak, ''anayasal temelini oluşturacak değişiklikler yapılmasını'' istedi. 
     
     BAKAN ŞAHİN 
     Başbakan Yardımcısı ve Devlet Bakanı Mehmet Ali Şahin, tasarının bir hükümet tasarısı olduğunu, hazırlanması aşamasında üst kurul yöneticilerinin de görüşünün alındığını söyledi. 
     Tasarının tüm üst kurulların mutabakatı ile hazırlanmasının mümkün olmadığını ifade eden Şahin, ''Evde bile eşyaların yerleri tam bir mutabakatla değiştirilemez ve sonunda bir kişi karar verir. Medeni Kanun'dan önce bu kararı ben veriyordum, şimdi ise hanım veriyor'' dedi. 
     Şahin, hükümet olarak tasarının arkasında olduklarını ve alt komisyona gitmesini istemediklerini hatırlatarak, ''Biz bakanlar olarak hiç kimseyi yanıltmayız. Bildiklerimizi, doğruları her ortamda söyleriz'' diye konuştu. 
     Bürokratlarla ilgili eleştirileri haksız bulduğunu söyleyen Şahin, Başbakanlık Müsteşar Yardımcısı Ruhi Özbilgiç'in hiç kimseyi tehdit etmeyeceğini, bu yöndeki iddialardan da üzüntü duyduğunu söyledi. 
     Şahin, ''hükümetin sokakta avukatlık bürosu arayıp daha iyi tasarı hazırlatacağı'' yönündeki eleştirileri haksız bulduğunu belirterek, Bakanlar Kurulu'nda kendisinin da aralarında bulunduğu 10 hukukçu olduğunu kaydetti. 
     
     ANAYASA MAHKEMESİ 
     Şahin, Anayasa Mahkemesi'nin RTÜK ile ilgili yasa hakkında yürütmeyi durdurma kararı verdiğini, ayrıca, TBMM'nin RTÜK'e üye seçimi ile ilgili maddeyi de iptal ettiğini söyledi. Bunun için tasarıya RTÜK'ün alındığını anlatan Şahin, ''Aksi takdirde Anayasa değişikliği yapmamız lazım'' dedi. 
     Şahin, AK Parti Balıkesir Milletvekili Ali Osman Sali'nin eleştirilerine cevap verirken, ''Bir iktidar milletvekilinin hükümetin hazırladığı tasarı gerekçesine inanması gerekir'' diye konuştu. 
     ''Yap-işlet-götür'' şeklindeki eleştirileri anlamadığını ifade eden Şahin, ''Ne götürülüyor, kim götürüyor konuya vakıf olamadım'' dedi. Bunun üzerine CHP'li Kumkumoğlu, yerinden kalkarak, dün akşam Genel Kurul'da kabul edilen önergeleri Bakan Şahin'e uzattı. 
     Veriler yemek arasından sonra tasarının görüşülmesine devam edildi. 
     
</TEXT>
</DOC>
