<DOC>
<DOCNO> 347540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo26.html </URL>
<DATE> 2005/05/31/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Çaykur Rizespor Kürşat seneye Beşiktaş'ta oynayacak... 
</HEADLINE>
<TEXT>

     Çaykur Rizespor Kulübü Basın Sözcüsü Erol Yıldırım, ilk olarak teknik direktör sorununu çözmek istediklerini söyledi. 
     Yıldırım, AA muhabirine yaptığı açıklamada, gelecek yıl daha başarılı bir takım oluşturmak istediklerini belirterek, ''Transfer görüşmesi yaptığımız ve prensipte anlaştığımız bazı oyuncular var. Bunlar ile ilgili kararı teknik heyet verecek. Bunun için ilk olarak teknik heyet sorununu çözmek istiyoruz. Bunun için Türkiye'den ve Avrupa'dan görüştüğümüz teknik direktörler var. Ancak şu ana kadar bir isim üstünde yoğunlaşmış değiliz'' diye konuştu. 
     İç transferde ise bazı futbolcular ile yollarını ayırdıklarını belirten Yıldırım, şunları söyledi 
     ''Zafer, Murat Sözkesen ve Ahmet ile takımımızın ilişkisi kalmadı. Kürşat'ın transfer konusu da büyük olasılıkla netleşti. Gelecek yıl Beşiktaş forması giyecek. Fahri için ise sezon içerisinde Galatasaray ile görüşmelerimiz oldu. Ama sezon sonrası görüşmedik. Eğer bir görüşme olursa Çaykur Rizespor'un menfaatleri göz önünde tutularak bir karara varacağız.'' 
     
     FAHRİ'NİN TRANSFERİ 

     Çaykur Rizespor'un orta alan oyuncusu Fahri, transferinin milli takım kampından döndükten sonra netlik kazanacağını söyledi. 
     Ümit milli takım kampında bulunan Fahri, AA muhabirine yaptığı açıklamada, ''Sezon içerisinde yapılan görüşmelerde her iki kulüp transfer konusunda anlaşmaya vardı. Son gelişmelerden haberim yok. Şu an için transferden daha ziyade milli takımın başarısını düşünüyorum. Önümüzdeki iki maçı kazanarak Türkiye'yi hak ettiği yere taşımak istiyoruz. Milli takım kampı sonrası transferim konusunda her şey daha netlik kazanacak'' diye konuştu. 
     Fahri bir çok takımın kendisini istediği yönünde çıkan haberlerle ilgili olarak, ''Ben Galatasaray dışında hiç bir takım ile görüşmedim. Zaten bonservisim Çaykur Rizespor kulübünde. Beni isteyen takımın önce kulübüm ile görüşmesi gerekiyor'' dedi. 

     
</TEXT>
</DOC>
