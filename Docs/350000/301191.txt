<DOC>
<DOCNO> 301191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/yasam/yas09.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bale ayakkabılı hacı adayları 
</HEADLINE>
<TEXT>


Hac yolculuğunu lüks içinde geçirmek isteyen hacı adayları, Hilton Oteli'nde eğitim aldı 

GÜRKAN AKGÜNEŞ İstanbul 

Eman Tur'un 6500 ve 9500 dolarlık lüks hac organizasyonuna katılan hacı adayları dün Hilton Oteli'nde yemekli toplantıda bilgilendirildi. 15 Ocak'ta özel bir uçakla Suudi Arabistan'a hareket edecek olan hacı adaylarına, karşılaşacakları sorunlar anlatıldı. 
Eman Tur'un Yönetim Kurulu Başkanı Bülent Katkak, "Şimdiden idmanlı olun, 'Lüks hacca gidiyorum, bu kadar da yürünür mü ' demeyin. Mermerde uzun süre yürüyeceğiniz için bale pabucunu öneriyorum. Nişantaşı'nda bulabilirsiniz. İçinde, ihram, saçaksız seccade ve kokusuz sabun olan çantalar adresinize gelecek" dedi. 
Katkak, hacı adaylarını hastalık ve yankesicilerden korumak için kalabalığa karışmama konusunda da uyararak, "Devletin verdiği otobüslerdeki hakkımızdan feragat edip, son model otobüsler kiraladık. Tuvaletleri de yalnız siz kullanacaksınız" dedi. 

Korumaları da var 
Hilton ve Metropolitan Otel'de konaklayacak kafilede, Sanayi ve Ticaret Bakanı Ali Coşkun'un oğlu Yıldırım Coşkun ile İçişleri Bakanı Abdülkadir Aksu'nun oğlu Murat Aksu da var. Hacı adaylarına iki doktor, 17 dini görevli ve iki özel Türk aşçı eşlik edecek. Şeytan taşlaması sırasında da korumalar ve sadece kadınlara hizmet edecek üç Suudi Arabistanlı kadın görev yapacak. 




</TEXT>
</DOC>
