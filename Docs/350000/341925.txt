<DOC>
<DOCNO> 341925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy56.html </URL>
<DATE> 2005/05/12/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
AİHM, Öcalan için ''Türk vatandaşı'' demeyi tercih etti 
</HEADLINE>
<TEXT>

     AİHM’nin Büyük Dairesi’nin Öcalan konusunda verdiği karara ilişkin tepkiler sürerken gerek basın açıklamasında gerekse gerekçeli kararda Öcalan’dan "PKK lideri" olarak değil, "Türk vatandaşı" olarak söz edildiğine dikkat çekiliyor. 
     Ankara’da yapılan değerlendirmelerde Büyük Daire’nin kararına ilişkin basın açıklamasıyla gerekçeli kararında Öcalan’dan "Türk vatandaşı" olarak söz edilmesi, yankı buldu. Öcalan, için daha önce "PKK lideri" dendiğine dikkat çekildi. Bu arada, Öcalan için "Kürt kökenli" ifadesinin de kullanılmadığı vurgulandı. 
     Öcalan’a "adil olmayan" bir yargılama sonucunda idam cezası verilmesinin, Avrupa İnsan Hakları Sözleşmesi’nin 3’üncü maddesinin ihlali olarak değerlendirilmesi ise Ankara’da yardıgandı. Türkiye’nin 1984 yılından başlayarak bu konuda moratoryumun uygulandığı, hükümetin idam cezasına ilişkin mahkeme kararını TBMM’ye sevketmediği belirtilerek, Türkiye’nin idam cezasını kaldırmadan önce bile kararı infaz etmeyi düşünmediği ifade ediliyor. Buna karşın, Büyük Daire’nin Öcalan’ın Kenya’dan Türkiye’ye getirilmesiyle avukatlarınca "tecrit" olarak nitelendirilen İmralı’daki koşulların ihlal oluşturmadığını belirtmesi, Ankara’yı sevindirdi. 
     
     HAZİRAN VEYA TEMMUZDA DELEGELER KOMİTESİNE GELECEK 

     Öcalan kararı, haziran veya temmuz aylarında Avrupa Konseyi üyesi 46 ülkenin büyükelçilerinden oluşan Delegeler Komitesi’nin gündeme gelmesi bekleniyor. Delegeler Komitesi, ayda bir kez AİHM kararlarının uygulanması konularını ele alıyor. AİHM kararlarının uygulamasını izlemek ve denetlemekle görevli Delegeler Komitesi’nin, AİHM kararlarını değiştiremediği, bu nedenle Türkiye’den Öcalan’ın yeniden yargılanmasını istiyeceği belirtiliyor. Türkiye’nin kararının değiştirilmesi için başvuru yapsa da sonuç alınmayacağı ifade ediliyor. 
     
     GECİKME OLURSA SİYASİ BASKILAR ARTAR 

     Yeniden yargılanma kararının uygulanması konusunda geçikmeler olursa Ankara üzerindeki siyasi baskılar tırmanacak. Bakanlar Komitesi Başkanının Türkiye’ye mektup yazacağı, Türkiye hakkında "ara kararlar" alınacağı ifade ediliyor. Konuya yakın kaynaklar, geçikme ile olsa bile Türkiye’nin kararı uygulaması gerecekeceği düşünüyorlar. 
     Öcalan’ın yeniden yargılanması konusundaki geçikmenin de Türkiye’nin yeniden "Denetim Mekanizması"nın kapsamına alınmasına yol açabileceği uyarısı da yapılıyor. 
     Yeniden yargılanma kararları konusunda Türkiye ile ilgili olarak Delegeler Komitesi’ne 30 kararın ulaştığına, 60 kararın yolda olduğu, Öcalan’ın davasıyla birlikte kararların sayısının 91’ye çıktığına dikkat çekiliyor. 
     
     AVUKATLARA 120 BİN EURO AĞUSTOSA KADAR ÖDENECEK 

     Bu arada, Büyük Daire’nin mahkeme masrafları olarak Öcalan avukatlarına ödenmesini hükmettiği 120 bin euronun, Türkiye tarafından üç ay içinde, yani 12 Ağustos’a kadar ödenmesi gerekiyor. 
     O tarihe kadar ödeme yapılmaması durumunda Avrupa Merkez Bankası’nın halen yüzde 3 olan faizleri uygulanacak. 
     
</TEXT>
</DOC>
