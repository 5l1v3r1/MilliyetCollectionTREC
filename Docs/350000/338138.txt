<DOC>
<DOCNO> 338138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko70.html </URL>
<DATE> 2005/04/29/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
BDDK, bankaların enflasyon düzeltmesini kaldırdı... 
</HEADLINE>
<TEXT>

     Bankacılık Düzenleme ve Denetleme Kurumu BDDK , bankacılık sisteminde uygulanmakta olan 'enflasyon muhasebesi' uygulamasına son verilmesini kararlaştırdı. 
     BDDK Başkanı Tevfik Bilgin imzasıyla yayımlanan genelgede, yüksek enflasyon dönemi özelliklerinin ortadan kalması nedeniyle, bankaların 1 Ocak 2005 tarihinden itibaren enflasyon düzeltmesi yapamayacağı belirtildi. 
     İlgili mevzuatın, ''enflasyon muhasebesi uygulaması gerektiren yüksek enflasyon dönemi özellikleri ile bunun sona erdirileceği dönemin'' Kurumca duyurulacağı hususunu içerdiği belirtilen genelgede şöyle denildi 
     ''Konuya ilişkin başlıca göstergelere bakıldığında, Ocak 2005 dönemi itibarıyla bankacılık sektörü verilerinde YTL mevduatın toplam mevduat içinde çoğunluğu teşkil etmesi ve yabancı para mevduatın azalan bir seyir göstermesi, Ocak 2005 dönemi itibarıyla bankacılık sektörü verilerinde Yeni Türk Lirası kredilerin toplam krediler içinde çoğunluğu teşkil etmesi ve yabancı para kredilerin azalan bir seyir göstermesi, kısa vadeli işlemlerde genellikle fiyatların vade farkı konulmadan belirlenmesi, nakit karşılığı Devlet iç borçlanma senetleri ihracının fiyat endeksine bağlı olarak yapılmaması, DİE tarafından açıklanan 1994 Temel Yıllı Toptan Eşya Fiyatları Endeksi TEFE için 2005 yılı Mart ayında son üç yıllık kümülatif enflasyon oranının yüzde 57,83, cari yıl enflasyon oranının ise yüzde 8,16 olarak gerçekleşmesi çerçevesinde, yüksek enflasyon dönemi özelliklerinin büyük ölçüde ortadan kalktığı görülmektedir.'' Genelgede, bu itibarla BDDK'nın 21 Nisan 2005 tarih ve 1623 sayılı Kararı ile bankacılık sisteminde uygulanmakta olan enflasyon muhasebesi uygulamasına son verilmesinin kararlaştırıldığı ifade edildi. 
     Genelge uyarınca, bu çerçevede banka ve özel finans kurumları tarafından 1 Ocak 2005 tarihinden geçerli olmak üzere, 2005 yılı içerisinde Enflasyona Göre Düzeltme Farkları hesaplarına yapılan muhasebe kayıtlarının iptal edilmesi gerekecek. 
     31 Aralık 2004 tarihi itibarıyla oluşan ve Tekdüzen Hesap Planı ve İzahnamesi Hakkında Tebliğ hükümleri uyarınca Enflasyona Göre Düzeltme Farkları hesaplarında yer alan bakiyelerin, 44801 Sermaye yardımcı hesabı hariç olmak üzere, düzeltmeye esas ilgili hesaplara intikal ettirilmesi gerekecek. 
     Enflasyona Göre Düzeltme Farkları hesaplarının kullanılmaması, 44801 Sermaye yardımcı hesabı bakiyesinin 41409 Diğer Sermaye Yedekleri yardımcı hesabına intikal ettirilmesi ve bu durum ile düzeltmeye esas ilgili hesaplara intikal ettirilen diğer özkaynak kalemlerinin enflasyona göre düzeltme farklarına ilişkin olarak, kamuya açıklanan mali tablolarda bir defaya mahsus olmak üzere dipnot verilmesi ve gerekli açıklamanın yapılması gerekecek. Genelgede devamla şunlar kaydedildi 
     
     AYLIK RAPORLAR VE BİLDİRİM CETVELLERİ YENİLENİP GÖNDERİLECEK 
     ''Yukarıda belirtilen şekilde yeniden düzenlenecek Muhasebe Uygulama Yönetmeliğine İlişkin 17 sayılı Tebliğ kapsamında hazırlanan mali tablolar ile enflasyon düzeltmesi uygulama dönemleri itibarıyla uygulamadan etkilenen Bankalar Gözetim Sistemi Raporlama Seti kapsamındaki tüm aylık raporlar ve haftalık Yabancı Para Net Genel Pozisyon Özkaynak bildirim cetvellerinin yenilenerek, konsolide olmayanların 31 Mayıs 2005, konsolide olanların ise 15 Haziran 2005 tarihine kadar Kurumumuza gönderilmesi gerekmektedir.'' 
     
</TEXT>
</DOC>
