<DOC>
<DOCNO> 333089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur47.html </URL>
<DATE> 2005/04/13/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kızılay eski yöneticilerine ceza istemi... 
</HEADLINE>
<TEXT>

     Eski Genel Başkan Ertan Gönen'in de aralarında bulunduğu Kızılay eski yöneticilerinin yargılandığı davada esas hakkındaki görüşünü açıklayan Cumhuriyet Savcısı, 10 kişi hakkında 3 ay ile 6 yıl arasında değişen hapis cezaları istedi, 4 kişinin beraatini talep etti. 
     Bazı ihalelerde ve genel müdür yardımcılığına atama yapılması işleminde, ''görevlerini kötüye kullandıkları ve ihmal ettikleri'' iddiasıyla 14 kişi hakkında açılan davanın, Ankara 22. Asliye Ceza Mahkemesi'ndeki bugünkü duruşmasına, sanıkların avukatları ile Kızılay'ın avukatı, müşteki Günay Ertuğ katıldı. 
     Kızılay'ın avukatı ile müşteki Ertuğ, esas hakkındaki iddialarında, sanıkların cezalandırılmalarını istedi. 
     Duruşma Savcısı İsmail Dalan, esas hakkındaki mütalaasında, 1999 yılında Kızılay Kartal Tıp Merkezi'ne bilgisayarlı tomografi cihazı alımı için ihale yapıldığını, daha sonra, Ertan Gönen'in talimat ve telkinleri ile bu ihalenin iptal edildiğini kaydetti. 
     Yapılmış olan ihalenin, MR cihazına ihtiyaç duyulduğu gerekçesiyle iptal edilmesinin hukuka ve mantığa aykırı olduğunu öne süren Dalan, Kızılay'da, genel başkanın kanuna uysa da uymasa da her türlü talebine itaat etmenin gelenek haline geldiğinin anlaşıldığını savundu. 
     Ayşe Saltan ve Yetkiner Erdoğan'ın, Kızılay'ın yönetmeliğine aykırı olarak genel müdür yardımcılığına atandıklarını, bu kişilerin durumları için yönetmelikte değişiklik yapıldığını belirten Savcı Dalan, mevzuata uygun görevli arama yerine görevliye uygun mevzuat hazırlığının tercih edildiğini, ancak yapılan değişikliğe rağmen işlemlerin usulüne uygun hale getirilemediğini kaydetti. 
     
     ''HUKUK, YOK SAYILDI'' 
     Ertan Gönen'in, bu işlemlerin yapılması için gösterdiği gayret ve emeğin mevzuat çerçevesinde davranma düşüncesindeki kamu görevlilerince izah edilemeyeceğini ifade eden Savcı Dalan, bu işlemlerle, ''hukukun temel prensiplerinin tümüyle yok sayıldığını'' öne sürdü. Ertan Gönen'in eyleminin ''görevi kötüye kullanma'' suçunu oluşturduğunu ileri süren Dalan, o dönemde söz konusu işlemle ilgili teklif yazısı hazırlayan ve bunu imzalayan Kızılay yöneticileri Selim Arısoy, Selma Ballı, Filiz Mızrak, Fikret Günel, Fuat Avcı, Fadıl Ünver, Muktedir Ballı, Özbek Saran ve Ali Ulvi Bakır'ın da ''görevi ihmal'' suçunu işlediklerini iddia etti. 
     
     HESABI MÜMKÜN OLMAYAN ZARAR 
     Savcı Dalan, daha sonra, şu değerlendirmeyi yaptı 
     ''Liyakat ile ilgili hiçbir objektif kritere dayanmayan ve hakkaniyetle bağdaşmayan uygulamalarda genel başkanın işlemlerine ve isteklerine karşı itaatin diğer sanıkları sorumluluktan kurtarmayacağı, imza atan her şahsın imzasının sorumluluğuna katlanmak zorunda olduğu açıktır. Ayrıca bu şekilde yapılan keyfi uygulamanın kamu kurumu vasfındaki Kızılay'ı her zaman zarar riski altında bıraktığı, sonuç olarak ortada maddi değeri belirlenemese de açık bir zararın bulunduğu görülmektedir. Hatta kamuoyuna da yansıyan usule aykırı eylemler, kuruma olan güveni tükenme aşamasına getirmesinin hesabı mümkün olmayan zararlar ortaya çıkardığı sonuç ve kanaatine varılmıştır.'' Savcı Dalan, Eskişehir'de bir firmaya Kızılay Maden Suyu bayiliği verilmemesi olayında, sanıkların suç kastı ile hareket ettiklerine ilişkin yeterli delil elde edilemediğini söyledi. 
     
     HAPİS İSTEMİ 
     Ertan Gönen'in, Türk Ceza Kanunu'nun TCK ''görevi kötüye kullanma'' suçunu tanımlayan 240. maddesi 2 kez uygulanarak uyarınca 6 yıla kadar hapsini isteyen Dalan, eski Genel Sekreter Muktedir Ballı hakkında da TCK'nın ''görevi ihmal'' fiilini düzenleyen 230 1. maddesi 2 kez uygulanarak uyarınca 2 yıla kadar hapis talep etti. 
     Kızılay yöneticileri Özbek Saran, Fadıl Ünver, Ali Ulvi Bakır, Filiz Mızrak, Selma Ballı, Fikret Günel, Selim Arıksoy ve Fuat Avcı hakkında TCK 230. maddesi uyarınca 3'er aydan 1'er yıla kadar hapis isteyen Savcı Dalan, Ayşe Saltan, Adem Çatan, Ahmet Çetin Uğuralp ve Recep Dönmez'in ise beraatlerini istedi. 
     Duruşma, sanık avukatlarına esas hakkındaki mütalaaya karşı savunma hazırlamaları için süre verilerek ertelendi. 
     
</TEXT>
</DOC>
