<DOC>
<DOCNO> 325001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/yazar/akyol.html </URL>
<DATE> 2005/03/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Büyük' Ortadoğu'ya bakmak 
</HEADLINE>
<TEXT>


TÜRKİYE ile Ortadoğu'nun ilişkilerinin ne kadar hayati olduğuna dair iki canlı örnek Biri, PKK'nin Suriye'ye yerleşmesinin verdiği büyük zarar 35 bin can, yüz milyar dolar ekonomik kayıp... 
Diğeri, Irak'ta cereyan eden süreçlerin Türkiye'de yarattığı yüksek hassasiyetler... 
Dahası... Filistin'de gerilla Arafat'ın yerine seçimlerle diplomat Mahmud Abbas'ın seçilmesi, Hamas gibi bir örgütün "demokratik sürece katılma" ihtiyacını duyması... Irak'ta seçimler, mezhep ve etnik kimliğe dayalı demokrasi denemesi .. Arap dünyasında ilk defa Lübnan'da kitlelerin siyasi karar verici haline gelmesi, Hizbullah gibi bir örgütün ilk defa silahlarla değil Lübnan bayrakları altında devasa mitinglerle 'eylem' yapması... 
Mısır'da 25 yıllık 'Şef' Mübarek'in ilk defa rekabetli seçimlere gireceğini açıklaması... 
Ortadoğu nereye gidiyor Demokrasiye mi, kargaşaya mı, etnik ve mezhepsel iç savaşlara mı Türkiye için hayati sorular. 

LONDRA'DA Dışişleri Bakanı Abdullah Gül'ün, dünyaca itibarlı London School of Economics'te LSE verdiği konferans... 
Gül, şöyle başlıyor 
"Catham House'daki konuşmamda Ortadoğu ve tüm İslam dünyasında reform ve demokratikleşme ihtiyacını vurguladığım zaman, henüz 'Büyük Ortadoğu Projesi' harekete geçirilmemişti." 
Bu doğrudur, Ortadoğu'ya yönelik ilk reform çağrısı Türkiye'den çıkmıştır. 
Arap dünyası kapalı rejimlerle yönetiliyor, sosyoekonomik gelişme düzeyleri düşük. Ama yine de dünyadan haberdar bir okumuşlar sınıfı ve dünyaya açılmak isteyen orta sınıf var. Reform ihtiyacını görüyorlar ve tabii "Türkiye tecrübesi" dikkatlerini çekiyor. 
Gül'ün belirttiği gibi, Türkiye'nin AB ile müzakerelere başlaması için karar verilen 17 Aralık zirvesini izleyen gazeteciler içinde, Batılılardan çok Müslüman ve Arap ülkeler basını vardı. 
Arap El Hayat gazetesi manşet atmıştı "Türkiye başardı, ya biz " 

ARAP sosyalizmi, Baasçılık, İran ve Suudi modelleri darboğaza girmiştir. Arap ve İslam dünyasında reform dinamiği artık "açık rejim" ve "piyasa ekonomisi" anlamına geliyor. Bu konuda Türkiye en önde... Onun için, bir tecrübe olarak dikkat çekiyor. 
Arap asıllı iktisat tarihçisi Charles Issawi de "modernleşme yönünde Türklerin yarım asır önden gittiğini, siyaset biliminin birçok kavramının Osmanlı Türkçesinden Ortadoğu'ya geçtiğini" belirtir. 
Ortadoğu'da eğitim ve ekonomi gibi iç dinamikler, dünya şartları ve Batı'nın baskısı gibi dış dinamikler bir değişim sürecini başlatmıştır. Türkiye bunu "Amerikan oyunu" diye bir tarafa atamaz, aksine kendi milli çıkarlarımız ile bölge ülkelerinin uzun vadeli çıkarlarını ve değişim dinamiklerini meczederek bu kaçınılmaz ve sancılı süreçte etkin olmamız lazımdır. 

GÜL, AKP gibi bir partinin AB standartları yönünde reformlar yapmasını, üç açıdan dünya için önemli bir tecrübe alarak görüyor 
Demek ki, halka dayanarak, sandıktan çıkarak reform mümkün reform için otoriter, tepeden inmeci rejimler gerekmez.Demek ki, Müslüman bir ülkede geleneksel manevi değerlerle çağdaş demokratik değerlerin bağdaşması, kadın eşitliğinin geliştirilmesi mümkündür.Görülmüştür ki, bu reform politikası ekonomiyi olumlu etkiliyor. 
Gül'ün söyledikleri maddi gerçeklerdir, ink r edilemez, kökleri Osmanlı reformlarına ve Cumhuriyet inkılabına uzanan "Türkiye tecrübesi", özetle budur. 
Batı ile İslam dünyasının eski komünizm-kapitalizm gibi bir kutuplaşmaya gitmesinden korkulduğu çağımızda, Türkiye'nin bu siyasi ve kültürel vasıfları, büyük bir "stratejik kuvvet"tir. 
Başarmalıyız ve iyi kullanmalıyız. Bu durum AKP'nin tarih vebalini de artırmaktadır. AKP'nin yorulmaya, sendelemeye, tempo düşürmeye, yolsuzluk şüphelerine hakkı yoktur. 



</TEXT>
</DOC>
