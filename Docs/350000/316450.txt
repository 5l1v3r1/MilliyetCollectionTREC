<DOC>
<DOCNO> 316450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy09.html </URL>
<DATE> 2005/02/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
SSK'ya bağlı 370 sağlık tesisi yarın Sağlık Bakanlığı'na devrediliyor 
</HEADLINE>
<TEXT>

     SSK'ya bağlı 370 sağlık tesisi, yarın Sağlık Bakanlığı'na devrediliyor. 
     SSK sağlık tesislerinin Sağlık Bakanlığı'na devrini öngören kanunun 19 Ocak'ta yürürlüğe girmesi sonrasında resmi devir işlemleri için konulan 1 aylık süre yarın doluyor. 
     SSK'ya bağlı 145 hastane, 212 dispanser, 11 ağız diş sağlığı merkezi ile 2 özel dal merkezi olmak üzere toplam 370 sağlık tesisi Sağlık Bakanlığı'na geçecek. SSK'ya ait 212 dispanser, Sağlık Bakanlığı hastanelerine bağlı semt polikliniği olarak hizmet verecek. Sağlık Bakanlığı, SSK hastanelerinin devri ile hastane sayısını 813'e çıkaracak. 
     Devredilen sağlık birimlerinin taşınır, taşınmaz, taşıt ve mevcut personelini tespit etmek üzere illerde kurulan komisyonlar çalışmalarını sürdürüyor. Personel ile ilaç ve tıbbi sarf malzeme tespit komisyonları bugün akşam saatlerine kadar çalışmalarını tamamlayacak. 
     Devir işlemlerinin tamamlanmasının ardından SSK hastaneleri, devlet hastaneleri gibi işleyecek. 
     SSK'lı hastalar, sağlık karnesi ve vizite kağıdıyla doğrudan hastanelere başvurabilecek, muayene olabilmek için telefonla randevu almayacak. 
     Hastanelerin Sağlık Bakanlığı'na devredilmesi ile bu hastanelerde bulunan eczaneler de Sağlık Bakanlığı'na geçecek. 
     Yatan hastaların ilaçları SSK hastanesi içinde bulunan eczanelerden verilecek, bu eczaneler, 1 Nisan'a kadar açık kalacak. 
     
     FATURALANDIRMA DÖNEMİ 
     Devir işlemlerinin ardından, fatura kontrol, provizyon ve ödeme işlemlerinde çalıştırılmak üzere SSK'nın yaklaşık 55 bin personelinden, 4 bin 36'sı kurumda kalacak. 
     Devredilen hastanelerde kurulan birimler sayesinde, SSK'lı olduğunu karne veya başka bir yolla ispat eden her hastanın faturası SSK tarafından ödenecek. SSK'da kalacak personel, bundan sonra faturaları tek tek inceleyecek. SSK hastanelerine yarından itibaren gelen her hasta faturalandırılacak, yatan hastaların aldıkları hizmet taburcu olurken fatura edilecek. 
     Fatura incelemelerinin yapılabilmesi için SSK hastanelerinde tam otomasyona geçme çalışmaları da kısa sürede tamamlanacak. 
     
     MAAŞLAR 15 MART'TA SAĞLIK BAKANLIĞI'NDAN 
     SSK'nın devredilen hastanelerinde döner sermaye işletmeleri kurulacak. Sağlık Bakanlığı'nda çalışan hekimlerden daha az ücret alan SSK'lı sağlık personeli, 15 Mart'tan itibaren maaşlarını Sağlık Bakanlığı'ndan alacak. SSK hastanelerinde öncelikle kurulan döner sermaye işletmeleri sayesinde bu personele de performansa göre döner sermaye dağıtılacak. 
     
     HASTANE İSİMLERİ DEĞİŞİYOR 
     Öte yandan, Sağlık Bakanlığı'na devredilecek hastanelerin adları da değiştirilecek. Yeni isimlere ait tabelalar veya ilk etapta bez afişler yarın hastanelere asılacak. 
     Devrin ardından bazı hastanelerin adı şöyle olacak 
     ''SSK Ankara Eğitim ve Araştırma Hastanesi - Sağlık Bakanlığı Dışkapı Eğitim ve Araştırma Hastanesi, SSK Ankara İhtisas Hastanesi - Sağlık Bakanlığı Ankara Etlik İhtisas Hastanesi, SSK Ankara Meslek Hast. ve Hizmet Hastanesi - Sağlık Bakanlığı Ankara Meslek Hastalıkları Hastanesi, SSK Okmeydanı Eğitim Hastanesi - Sağlık Bakanlığı İstanbul Okmeydanı Eğitim ve Araştırma Hastanesi, SSK İstanbul Eğitim Hastanesi - Sağlık Bakanlığı İstanbul Eğitim ve Araştırma Hastanesi, SSK İzmir Eğitim Hastanesi - Sağlık Bakanlığı İzmir Eğitim ve Araştırma Hastanesi, SSK Kars Hastanesi - Sağlık Bakanlığı Serhat Devlet Hastanesi, SSK Çorum Hastanesi - Sağlık Bakanlığı Çorum Hasanpaşa Devlet Hastanesi, SSK Van Bölge Hastanesi - Sağlık Bakanlığı Van İpekyolu Devlet Hastanesi.'' Yalova'daki SSK Yalova Yaşar Okuyan Bölge Hastanesi ise Yalova Devlet Hastanesi ile birleştirilerek, Sağlık Bakanlığı Yalova Devlet Hastanesi olacak. 
     
     BİLGİ EDİNME HATTI 
     Bu arada, SSK'ya bağlı sağlık kuruluşlarının, yarından itibaren Sağlık Bakanlığı bünyesine geçmesiyle ilgili bilgi edinme hattı kuruldu. 
     Devir işlemleriyle ilgili bilgi almak isteyenler, Sağlık Bakanlığı'na bağlı ''0 312 433 31 22 - 0 312 435 77 480 - 0 312 432 56 30'' numaralı telefonları arayabilecek, sorularını ''0 312 435 42 11'' numaralı faksa iletebilecek. 
     Devir işlemleriyle ilgili merak edilen konular için ayrıca internet üzerinde ''sskdevir saglik.gov.tr'' adresine sorular gönderilebilecek. 
     
</TEXT>
</DOC>
