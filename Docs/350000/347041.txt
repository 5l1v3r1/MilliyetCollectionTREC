<DOC>
<DOCNO> 347041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/aspo.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Son dersi Hagi verdi 
</HEADLINE>
<TEXT>


Song, "Siz olmasaydınız, uyum sorununu asla aşamazdım" diye teşekkür etti. Rumen Hoca, "Asla hocanıza teşekkür etmeyin" sözleriyle tavsiyede bulundu 

ÖZEL HABER HALİL ÖZER 


Galatasaray Teknik Direktörü Hagi'nin, Denizli maçı sonrası soyunma odalarında futbolcularla vedalaştığı dakikalarda, duygusal anlar yaşandığı ortaya çıktı. 
Rumen hocanın veda konuşması sırasında oyuncuların büyük üzüntü yaşadığı bildirilirken, Song'un da söz alarak düşüncelerini dile getirdiği belirtildi. Kamerunlu futbolcunun, Hagi'ye dönerek, "Buraya ilk geldiğimde çok yabancılık çekeceğimden korktum. Ancak böyle bir ortam ile asla karşılaşmadım. Arkadaşlarım büyük yakınlık gösterdi. Ama, benim üzerimde en çok sizin emeğiniz var. Eğer siz olmasaydınız, uyum sorununu bu kadar kolay atlatamazdım. Bu yüzden size çok teşekkür ediyorum" dediği ifade edildi. 

"Sizler gerçeksiniz" 
Hagi'nin de, Song'a "Sana çok teşekkür ederim. Ancak futbolda yıllarını geçiren ve büyük tecrübeler yaşayan biri olarak sana ve hepinize bir tavsiyem var. Asla ve asla bundan sonra hocanıza teşekkür etmeyin. Gerçek olan sizlersiniz. Sizler olmadan hocalar hiçbir şey yapamaz. Bizlerin, size teşekkür etmesi gerekir. O yüzden, bana teşekkür etme. Ne yaptıysan sen ve arkadaşların yaptı. Bunu asla unutmayın" ifadesini kullandığı vurgulandı. 
Bu sözlerin ardından tüm futbolcuların, yanına gelip tek tek öperek Hagi'ye veda ettikleri öğrenildi. İki haftadır aralarının bozuk olduğu söylenen Hakan Şükür'ün de Hagi'ye uzun süre sarıldığı bildirildi. 
Soyunma odalarında yaşanan bu duygusal anlara rağmen Hagi'nin, Kaptan Bülent Korkmaz'ın maça bile gelmemesinden dolayı büyük üzüntü duyduğu da belirtildi. Rumen hocanın yakın çevresine, "Bu son maçtı. Mutlaka gelmeliydi. Hakan geldi, ama o gelmedi. Çok kırıldım" diye dert yandığı ifade edildi. 

Ne umdu, ne buldu 

Hagi'nin, yönetimle görüşmeden istifa etmesinin ardında yaşananlar da gün yüzüne çıkmaya başladı. 
Rumen hocanın, Fenerbahçe ile oynanan lig maçından bir gün önce yönetimin görevine son vermeyi kararlaştırdığını, hatta Gerets'i gizlice İstanbul'a getirdiğini duyduğu için "Beni kimse gönderemez, kendim giderim" diyerek istifasını açıkladığı öğrenildi. Hagi aslında Türkiye Kupası finalinden sonra takımda kalacağını sanıyordu. Ancak yaşadığı iki olay umutlarını yok etti. Önce, kupa zaferi nedeniyle yönetimden tüm takıma bir yemek daveti bekledi, gelmedi. Bunun üzerine kendisi yemek verdi, yöneticilerin de hazır bulunduğu bu buluşmanın hesabını cebinden ödedi. Son gelişme ise geçtiğimiz günlerde yaşandı. Rumen hocanın yardımcısı Balint, ücretinin ne zaman ödeneceğini öğrenmek için İdari Menajer Bülent Tulun'un yanına gitti. Tulun da, hiç ilgisi yokken, "Yeni hoca için üç aday var. Merak etmeyin Hagi birinci sırada" dedi. Hagi bu sözleri duyunca çok bozuldu, bir de taraftar "Hırsız" diye bağırınca kesin kararını verdi. 

400 bin alacağı var 

Rumen hoca bugün ailesiyle birlikte İspanya'ya tatile gidecek. Yeşilköy'deki eşyalarını toplayan ve komşularıyla vedalaşan Hagi'nin, yönetimden 400 bin dolar alacağı olduğu bildirildi. Genç çalıştırıcının, çevresine en çok, yönetimin lig derbisine 5'er bin dolar prim belirlemesine içerlediğini söylediği öğrenildi. 


</TEXT>
</DOC>
