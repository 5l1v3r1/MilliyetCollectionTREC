<DOC>
<DOCNO> 328233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur04.html </URL>
<DATE> 2005/03/29/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Öldürdüğü kardeşi için mezar kazarken yakalandı 
</HEADLINE>
<TEXT>

     Barış DOĞAN DHA 

      ZONGULDAK'ta 30 yaşındaki Muhammet Çolak, birlikte içki içerken tartıştığı kardeşi 27 yaşındaki Murat Çolak'ı kalbinden bıçaklayarak öldürdü. Eve çağırdığı acil servis ekibi, Murat Çolak'ın alkol komasından ölmüş olabileceğini söyleyerek ayrıldı. Polis de, acil servis doktorunun verdiği raporu gözününde bulundurup ceset üzerinde inceleme yapmadı. Rahatlayan Muhammet Çolak kardeşi için mezar yeri kazarken, otopside cinayet bulgusu ortaya çıkınca polis tarafından gözaltına alındı. Suçunu itiraf etmek zorunda kalan Çolak adliyeye sevk edildi. 
     Bağlık Mahallesi'ndeki olay, dün sabaha karşı meydana geldi. Ormanlık alana giden Murat Çolak, ağabeyi Muhammet Çolak ve arkadaşı Rıdvan Kuğu, birlikte alkollü içki içmeye başladı. Bir süre sonra Muhammet Çolak, aşırı alkollü kardeşi Murat Çolak'ı eve götürmek istedi. 
     Eve gitmek istemeyen Murat Çolak, iddiaya göre ağabeyi Muhammet'le tartıştı. Küfür ettiği öne sürülen Murat Çolak, öfkelenen ağabeyi Muhammet Çolak tarafından kalbinden bıçaklandı. Yaralanan kardeşini eve götüren Muhammet Çolak, babası, annesi ve diğer kardeşine bir şey söylemedi. Kıyfaetlerinden kan sızmadığı iddia edilen Murat Çolak'ın alkol komasına girdiği düşüncesiyle ailesi tarafından 112 Acil Servis'ten yardım istendi. 
     Eve 45 dakikada geldiği belirtilen ilk yardım ekibi, Murat Çolak'ın alkol komasından ölmüş olabileceğini söyledi. Olay yerine gelen polis ekibi de, ceset üzerinde inceleme yapmadı. Ambulansla Zonguldak Atatürk Devlet Hastanesi Morgu'na kaldırıldı. 
     Olaya bakan savcının talimatıyla yapılan otopside Murat Çolak'ın kalbinden tek bıçak darbesiyle öldürüldüğü ortaya çıktı. Otopsi yapılacağından habersiz ağabey Muhammet Çolak, gece boyunca kardeşi için gözyaşı döktü. 
     Olayın kapandığını sanan Muhammet Çolak, oturdukları evin yakınındaki aile kabristanlığında kardeşinin mezarını kazarken polis tarafından gözalıtna alındı. Birlikte içki içtikleri Rıdvan Kuğu, aşırı alkollü olduğu için ormanda sızıp kaldığını ve Murat'ın bıçaklandığını görmediğini söylerken, Muhammet Çolak, kardeşini öldürdüğünü itiraf etti. 
     Hakkında yasal işlem yapılan Muhammet Çolak adliyeye sevk edildi. 
     
</TEXT>
</DOC>
