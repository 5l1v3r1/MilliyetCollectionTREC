<DOC>
<DOCNO> 307531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy22.html </URL>
<DATE> 2005/01/18/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Baykal'ın toplantısında gerginlik 
</HEADLINE>
<TEXT>

     CHP Genel Başkanı Deniz Baykal, kurultayı, parti içi seçim kurultayı olarak görmediklerini belirterek, ''Kurultaya, CHP'yi, koruma, sakınma ve güçlendirme anlayışı içinde giriyoruz'' dedi. 
     Yaklaşan CHP kurultayı için hazırlıklarını sürdüren Baykal, bölge toplantısı yapmak üzere özel bir uçakla Erzurum'a geldi. 
     Toplantının yapılacağı Palan Otel'de, gazetecilerin sorularını yanıtlayan Baykal, kurultayın çok büyük bir ilgi odağı haline geldiğini ifade etti. 
     Kurultayın, yalnız parti içinde değil, Türkiye ve Türkiye dışındaki çevrelerde de ilgiyle beklendiğini kaydeden Baykal, tüm vatandaşların bu kurultaydan alınacak sonucu beklediğini söyledi. 
     ''Bu kurultaydan CHP güçlenerek çıkacaktır'' diyen Baykal, şöyle devam etti 
     ''CHP, bu kurultaydan kendi kimliğini, karakterini, ahlak ve ilkesini, bağımsızlığını güçlendirerek çıkacaktır. CHP'ye yönelik tuzakları, CHP'nin ahlak ve ilkelerini yozlaştırma girişimlerini bu kurultay etkisiz kılacaktır. Bütün vatandaşın özlediği ahlaklı, bağımsız CHP'yi bu kurultaydan sonra herkes görecektir.'' Kurultayı, parti içi seçim kurultayı olarak görmediklerini de kaydeden Baykal, ''Kurultayı CHP'nin tarihini, özünü, kimliğini, sahipleneceği ve bu konuda kurulan tuzakları kıracağı kurultay olarak görüyoruz. Kurultaya, yarışma duygusu içinde değil, CHP'yi koruma, sakınma, güçlendirme anlayışı içinde giriyoruz'' diye konuştu. 
     
     TOPLANTIDA GERGİNLİK 

     Baykal'ın açıklamalarını bitirmesinin ardından, basına kapalı olarak yapılacak toplantı için delegeler salona alınmaya başlandı. 
     CHP Ağrı Milletvekili Naci Aslan, bu sırada, delegelerin salona alınış şeklini protesto ederek toplantıya girmedi. 
     Ağrılı delegelere de toplantıya katılmama çağrısında bulunan Aslan tepkisini şöyle dile getirdi 
     ''Ben, halkımın gücüyle buradayım. Tırnağımla kazmış gelmişim. Bazılarının gizli hesapları var. Delegeler, koyun sayar gibi içeri alınıyor. Başka bir milletvekili salonda, Ağrı delegesi buraya gelsin. Ben göreceğim, görmem lazım derse bu onun haddini aşar. Ben kulağımla işittim. Demokrasi adına utanç duyuyorum. Dünden beri buradayız. Organizasyondan, her şeye kadar ilgilendik. Maalesef bugün uçakla tepemizden inenler emrivaki yaparak insanları belli sınıflandırmaya tabii tutma gibi, kendilerine aşan hareket ve davranış içinde bulundular.'' Ağrılı delegelere de farklı bir şekilde davranıldığını öne süren Aslan, toplantıyı protesto ettiğini söyledi. 
     Bu arada, Aslan'ın bu tepkisinin ardından aynı yönde tepki gösteren bazı parti üyeleri de çevredeki diğer partililer tarafından yatıştırılmaya çalışıldı. 
     
</TEXT>
</DOC>
