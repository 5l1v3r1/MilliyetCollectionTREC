<DOC>
<DOCNO> 306944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/soneko01.html </URL>
<DATE> 2005/01/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Otomotiv sektörü yeni yıla kötü başladı... 
</HEADLINE>
<TEXT>

     Stoklarını eritmek için geçen yıl sonunda düzenlediği kampanyalarla satış hedefini tutturan otomotiv sektörünün, yeni yıla kötü başladığı bildirildi. 
     Yetkili Otomobil Satıcıları Derneği YODER Başkanı Süleyman Onatça, AA muhabirine yaptığı açıklamada, Türkiye genelinde geçen yıl binek ve ticari araçlar dahil 720 bin adet satış gerçekleştiğini, bu yılki hedeflerini ise yüzde 20 daralttıklarını anımsattı. 
     Onatça, geçen yıl stoklarını eritmek için kardan fedakarlık yapan otomotivcilerin, bu yıl temkinli davranış yıllık tahmini satış taleplerini küçülttüğünü belirterek, şunları söyledi 
     ''Türkiye otomotiv açısından çok büyük bir pazar. Çünkü, Avrupa ülkelerinde her 100 kişiden 45'i, Türkiye'de ise her 100 kişiden 7'sinin aracı var. Bu nedenle, dalgalı, sıkıntılı dönemler geçirilse de otomotiv sektörünün geleceği oldukça parlak.'' Onatça, otomotivdeki gidişin hükümetin alacağı ekonomik kararlarla ilişkili olduğuna işaret ederek, ''Dileğimiz, geçen yıl art arda yapılan Özel Tüketim Vergisi ÖTV artışlarını bu yıl bütün bu beklentilerin hepsi hükümetin alacağı ekonomik kararlarla bağlantılı. Bu yıl yüzde 20 daralttığımız hedeflerimizi tutturmamız lazım'' dedi. 
     ÖTV artışlarında cari açığın gerekçe gösterildiğini vurgulayan Onatça, ''Vergi zammındaki amaç, ithalatı önleyerek cari açığı kapatmak. Geçen yıl otomobil ihracatının ithalattan fazla gerçekleşmesi cari açığın sorumlusunun otomotiv sektörü olmadığını kanıtladı'' diye konuştu. 
     Onatça, resmi verilere göre, 2003 yılında sektörün toplam ihracatının 359 bin iken bunun geçen yıl yüzde 44 artarak 518 bin 607 adeta ulaştığını, yine geçen yılki ithalatın ise 311 bin araçta kaldığını ifade etti. 
     
     BİR SEVİNÇ BİR ÜZÜNTÜ 
     Onatça, yeni yıla kötü bir başlangıç yapan otomotiv sektörünün, yılın ilk ayının ilk yarısındaki satışlarının taban yaptığına dikkati çekerek, ''Şimdi tüm firmalar satışları artırmak için kampanya projelerini tartışıyor'' dedi. 
     Geçen yıl kardan fedakarlık yaparak hedefi tutturan otomotiv sektörünün, bu yıl da aynı fedakarlığı yapması halinde ekonomik sıkıntıya gireceğine işaret eden Onatça, şunları kaydetti 
     ''Ocak ayı başından itibaren yaşanan satış sıkıntısının yanında akaryakıt fiyatlarının yükselmesi sektörü üzdü. Çok sayıda müşteri otomobil alma düşüncesini erteledi. Ancak, otomobil kredisi faizlerinin son günlerde yüzde 1.7'ye kadar düşmesi ise bizi umutlandırdı.'' 
     
</TEXT>
</DOC>
