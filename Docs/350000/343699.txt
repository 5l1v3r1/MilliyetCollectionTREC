<DOC>
<DOCNO> 343699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy35.html </URL>
<DATE> 2005/05/18/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Org. Tolon Ülkede terör yoksa biz niçin şehidimizin başındayız 
</HEADLINE>
<TEXT>

     1. Ordu Komutanı Orgeneral Hurşit Tolon, "bir kaç yıl önce silahlı mücadelesi sonlandırılan olayların yeniden başladığını" ifade ederek, "Ülkede terör yoksa biz niçin 
     burada şehidimizin başındayız " dedi. 
     Siirt’in Eruh İlçesi Gabar Dağı’nda uzaktan kumandalı mayının terör örgütü üyelerince patlatılması sonucu şehit olan piyade komando er Selim Karabul 21 için öğle vakti Selimiye Camii’nde askeri tören düzenlendi. 
     Cenaze törenine katılan İstanbul Valisi Muammer Güler, 1. Ordu Komutanı Orgeneral Hurşit Tolon ve İstanbul Büyükşehir Belediyesi Başkanvekili İdris Güllüce, Üsküdar Kaymakamı Saffet Saim Karahisarlı, şehit komando er Karabul’un annesi Nezaket ve babası Ali Karabul’a başsağlığı diledi. 
     Orgeneral Tolon, Karabul’un ailesine, "Türk Silahlı Kuvvetleri adına, ülkemizi sevenler adına başınız sağolsun. Yüreğimiz sizinle dağlanıyor, yüreğimiz kan ağlıyor, acınızı paylaşıyoruz" dedi. 
     Daha sonra protokol bölümüne geçen Orgeneral Tolon, yüksek sesle protokoldeki askeri erkana seslenerek, "Var mı insan hakları savunucularından ailenin acısını paylaşmak için gelen " diye sordu. 
     Orgeneral Tolon, ardından protokolde Vali Muammer Güler’in yanına geçerek, "Vali Bey’i de getirdik protokolü çoğalttık sonunda" diye konuştu. 
     
     CENAZE TÖRENİ 

     1. Ordu Komutanlığı Karargahı yanındaki Selimiye Camii’nde gerçekleştirilen törende, Karabul’un Türk Bayrağı’na sarılı naaşı, öğle vakti kılınan namazdan sonra 1. Ordu Komutanı Orgeneral Hurşit Tolon ve yakınları tarafından bir süre eller üzerinde taşındı. 
     Daha sonra askeri tören kıtası tarafından alınan Karabul’un naaşı, törenle top arabasına konuldu. Şehit cenazesi, askeri bando eşliğinde, Karabul’un ailesi, yakınları, Orgeneral Hurşit Tolon, İstanbul Valisi Muammer Güler, Büyükşehir Belediyesi Başkanvekili İdris Güllüce ve askeri erkan ile vatandaşların katıldığı kortejle 1. Ordu Komutanlığı bahçesine getirildi. Karabul’un naaşı, buradaki selamlamanın ardından cenaze aracıyla Ümraniye Kocatepe Mezarlığı’na götürülerek defnedildi. 
     
     ORGENERAL TOLON’UN AÇIKLAMASI 

     1. Ordu Komutanı Orgeneral Hurşit Tolon, Selimiye Camii’ndeki tören öncesi gazetecilerin terör örgütüyle ilgili soruları üzerine, terör olaylarının yeniden başladığını kaydederek, şöyle konuştu 
     "Sayın Kara Kuvvetleri Komutanımız bölgede açıkladı. Birkaç yıl önce silahlı mücadelesini sonlandırdığımız olaylar yeniden başladı. Yine yurdumuzun pek çok yöresinde vatan evladı, ülkesini, ülkesinin bütünlüğünü korumak için kendisine anayasa ve yasalarla tevdi edilen savunma görevini yürütürken terörist başının cezaevinden verdiği talimatlarla faaliyette bulunan eşkıya örgütünün hain pususu sonucu şehadet mertebesine ulaştı." . 
     Vatanını seven herkesin yüreğinin sızladığını vurgulayan Orgeneral Tolon, sözlerini şöyle sürdürdü 
     "Ülkede terör yoksa biz niçin burada şehidimizin başındayız Niye bu anneler ağlıyor Neden bu kadar Silahlı Kuvvetler mensubu burada İşte biz buradayız. Ama bakın bakalım etrafınıza insan hakları savunucularından kaç kişiyi göreceksiniz Oradaki şehidimizin hakkını savunuyoruz. Bu şehidin hakkını dün de savunuyorduk, bugün de savunacağız. Çünkü o ülkesini savunmak için vatan hizmeti yapıyordu. Ama insan hakkı savunucuları hukuksal birtakım nedenlerle yeniden yargılamadan söz ediyorlar. O eşkıya başı ki, talimatlarını rahatça veriyor. Dost bildiğimiz ülkelerde talimatları gazetelerde çarşaf gibi yayınlanıyor ve bir grup aldatılmış, kandırılmış insan da bunu sürdürüyor. Bu bakımdan üzgünüz. Bunu ifade etmek istiyorum." Orgeneral Tolon, 1. Ordu Komutanlığı’nca düzenlenen bazı törenlerin TRT’de yeterince yer almamasını da eleştirdi. 
     
</TEXT>
</DOC>
