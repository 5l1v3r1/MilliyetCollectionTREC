<DOC>
<DOCNO> 332805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/axspo03.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'da moral turu 
</HEADLINE>
<TEXT>


Galatasaray Başkanı Canaydın, dün önce Hagi, ardından da futbolcularla bir araya geldi, elden 2.5 milyon dolarlık ödeme yaparak, gönülleri fethetti 

ERHAN TELLİ 


Sarı - Kırmızılılar'da Trabzonspor yenilgisinin ardından bozulan moraller dün Florya'da Başkan Özhan Canaydın ve yöneticilerin destek turuyla son buldu. 
Akşamki antrenman öncesinde Florya'ya giden Özhan Canaydın, İkinci Başkan Ergun Gürsoy ve Futbol Şube Sorumlularından Fatih Gökşen, önce Teknik Direktör Hagi, ardından da futbolcularla bir araya geldi. Canaydın'ın Hagi'ye, "Sana güveniyoruz ve sonuna kadar arkandayız. Söylentilere kulak asma" diyerek destek verdiği bildirildi. 
Galatasaray Başkanı, daha sonra futbolcularla idman öncesi bir toplantı yaptı. Canaydın'ın burada da, "Moralinizi bozmayın. Siz şampiyonluğu hak eden bir takımsınız. Pes etmek yok" derken, sürpriz bir şekilde oyuncuların 2.5 milyon dolarlık alacaklarını ödeyerek, yüzleri güldürdü. Paralarına kavuşan futbolcular da, Canaydın'dan kendisini üzdükleri için özür dileyip, sonuna kadar şampiyonluğu kovalama sözü verdiler. Canaydın ve ekibi, idman sonra futbolcularla da yemek yedi. 

Kolombiyalı dayanışması 

Beyoğlu'nda, Adidas'ın "Performance Center" mağazasının açılışı spor dünyasını bir araya getirdi. Özhan Canaydın, Ergun Gürsoy, Fatih Gökşen, Hagi, futbolcular Bülent, Aykut, Zafer, Fevzi ve Mondragon, Beşiktaş'tan Cordoba, Ahmet Dursun ve İbrahim Toraman, İstanbulsporlu Yalçın, boksörler Atagün Yalçınkaya ve Sedat Taşçı da açılışta yer aldı. Mondragon, "Fenerbahçe'nin derbi maçı çok önemli" derken, vatandaşı Beşiktaş kalecisi Cordoba ise, "Kazanırsak ligin görünümü de değişecek, Galatasaray, Fenerbahçe'ye yaklaşacak" diye konuştu. 

'İstifa etmiyorum' 

Galatasaray Teknik Direktörü Hagi, yaşanan olayları Rumen basınına değerlendirdi. Rumen teknik adam, istifa etmesinin gündemde olmadığını açıklayarak, "Çok zamansız bir yenilgi aldık. Hedefimize gitmek için mücadele etmek zorundayız. Futbolcular da insan. Bazen kötü oynayabilirler" dedi. Hagi, futbolculara yüklenmenin yanlış olduğunu da sözlerine ekledi. 

Gürsoy'a ziyaret 

Galatasaray'da tribün liderlerinin dün İkinci Başkan Ergun Gürsoy'u ziyaret ettiği öğrenildi. Sarı - Kırmızılılar'ın, Gürsoy'dan cep telefonu olayı ve kötü sonuçlar nedeniyle Hagi'yi görevden alması yolunda talepte bulunduğu iddia edildi. Ancak Galatasaray İkinci Başkanı'nın, taraftarları tersleyip, "Takıma ve hocaya sahip çıkın. Yarışa devam edeceğiz" dediği bildirildi. 

Rüya tarifi 

Galatasaray'da 24 Nisan pazar günü oynanacak olan 100. Yıl Rüya Takımlar maçının tanıtımı dün düzenlenen basın toplantısıyla yapıldı. Toplantıya Asbaşkanı Turgay Kıran, Genel Sekreter Cengiz Özyalçın ve eski futbolculardan Erhan Önal katıldı. Cengiz Özyalçın, Fatih Terim'in teknik direktör olarak davet edilmemesi nedeniyle yaşanan krize nokta koyarak, "Bir evlat yuvaya davet edilir mi Fatih Terim gelir, istediği yerde olur. Yapılan anketlerde taraftarlarımız kendisini 5 numaralı formayla sahada görmek istedi" ifadelerini kullandı. 

Özel konuklar 

İstanbul'da düzenlenecek olan Şampiyonlar Ligi finalinde, iki finalist takıma Galatasaray ev sahipliği yapacak. UEFA, Florya'daki incelemelerinin ardından finalistlerin son hazırlıklarını Metin Oktay Tesisleri'nde yapmasını kararlaştırdı. Futbol Şube Sorumlusu Fatih Gökşen, UEFA ile tüm yazışmaların sona erdiğini ve iki takımı büyük bir gururla ağırlayacaklarını açıkladı. 

Hayata döndüler 

Sarı - Kırmızılılar, Sebat maçı hazırlıklarına bir günlük iznin ardından dün başladı. Hagi, çalışma öncesi futbolcularıyla toplantı yaptı. Tüm alacakları ödenen oyuncuların idmanda bir hayli neşeli oldukları gözlendi. Antrenmana Hakan Ünsal, Hasan Kabze ve Volkan katılmazken, Hasan Şaş ile Song ayrı çalıştı. Özhan Canaydın ve yöneticiler idmanı balkondan izledi. 


</TEXT>
</DOC>
