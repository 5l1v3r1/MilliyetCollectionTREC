<DOC>
<DOCNO> 309983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur07.html </URL>
<DATE> 2005/01/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ayvacık'ta hortum... 2 kişi yaralandı, 6 ev hasar gördü... 
</HEADLINE>
<TEXT>

     Çanakkale'nin Ayvacık İlçesi'ne bağlı Ahmetçe Köyü'nde meydana gelen hortum nedeniyle 2 kişi yaralandı, köy camisinin minaresi yıkıldı, 6 ev hasar gördü. 
     Gece Ahmetçe Köyü'nde kısa süre etkili olan hortum, köy camisinin minaresinin yıkılmasına neden oldu. Minarenin üzerine yıkıldığı 2 evde hasar oluştu. 4 evin çatısı uçtu. 
     Köy Muhtarı Hasan Hüseyin Kuş, hortum sırasında evde olduğunu belirterek, yaşadıklarını şöyle anlattı 
     ''Kuvvetli bir rüzgar çıktı. Eşim, çatının uçacağını söyledi. 10 dakika sonra, kardeşim telefonla beni aradı. Caminin minaresinin yıkıldığını, komşuların evlerine zarar verdiğini söyledi. Hemen evden çıkıp köyde inceleme yaptım. Ağaçların devrildiğini, elektrik tellerinin koptuğunu gördüm. Komşular, hortumun denizden geldiğini söyledi. Geldiği bölgedeki zeytin ağaçlarının çoğunu kırmış. Köyde oldukça maddi hasar var.'' Minarenin parçalarının evinin mutfağını yıktığını belirten köy sakini Sedat Akın da elektriklerin aniden kesildiğini ifade ederek, ''Tam kirişin altındayken bir ses duydum. Başımı yukarıya kaldırdığımda toprak parçaları yüzüme sıçradı. Elimle kafamı koruyarak kendimi son anda yan tarafa attım'' dedi. 
     Yolda yürürken hortuma yakalanan ve annesi Halime Çankırı 75 ile birlikte hafif yaralanarak Ayvacık Devlet Hastanesi'nde tedavi altına alınan Osman Çankırı ise fırtınanın kendisini 20 metre ileriye fırlattığını söyledi. 

     
</TEXT>
</DOC>
