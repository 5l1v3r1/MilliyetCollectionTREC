<DOC>
<DOCNO> 342323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sontur25.html </URL>
<DATE> 2005/05/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Zoraki aşka 15 ay hapis 
</HEADLINE>
<TEXT>

     İsmail AKDUMAN SAMSUN, DHA 

SAMSUN’da bir süre nişanlı kaldıktan sonra ayrılan 22 yaşındaki E.K.’yı arkadaşı Musa Demirel'le birlikte zorla kaçırıp alıkoyduğu iddiasıyla 10 yıl hapis istemiyle tutuksuz yargılanan 24 yaşındaki diş teknisyeni Eşref Öztürk, 15 ay hapis cezasına çarptırıldı. 
     Suça ortağı Musa Demirel'e de aynı ceza verildi. Son duruşmada ifade veren ve şikayetçi olan E.K., Beni zorla kaçırdı. Yolda giderken ilaç içtiğimi, intihar ettiğimi ve beni hastaneye yetiştirmesini istedim. Hastanede doktorlara zorla kaçırıldığımı söyledim. Polisler gelip Eşref'i yakalayınca kurtuldumö dedi. 
     Selahiye Mahallesi’nde 5 ay önce meydana gelen olayda, Eşref Öztürk, E.K. ile 6 ay nişanlı kaldıktan sonra, ailelerin anlaşamaması üzerine ayrıldı. Genç kızla evlenmek isteyen Öztürk, iddiaya göre arkadaşı 26 yaşındaki Musa Demirel'le birlikte E.K.’ın zorla kaçırdı. Yakalanan Eşref Öztürk tutuklanarak cezaevine kondu. 
     1.5 ay cezaevinde kaldıktan sonra tutuksuz yargılanmak üzere serbest bırakılan Öztürk, Samsun 1’inci Ağır Ceza Mahkemesi’nde kız kaçırıp alıkoymak suçundan son kez hakim karşısına çıktı. Eşref Öztürk savunmasında, E.K.’ı sevdiğini söyleyerek, Ailelerimiz anlaşamayınca biz ayrıldık. Ancak görüşmeye devam ediyorduk. Olay günüde kendisi ile anlaşarak evlenmek üzere kaçtık. Onu zorla kaçırmadım. Ailesinden korktuğu için benden şikayetçi oldu. Her şeye rağmen onunla evlenmeye hazırımö dedi. 
     Eski nişanlısının kendisini zorla kaçırdığını ileri süren E.K. ise, Aramızdaki sorunları konuşmak için beni çağırdı. Ama Musa ile birlikte beni zorla kaçırıp bir eve götürdü. Hormon tedavisi gördüğüm için çantamda sürekli ilaçlarım vardı. Yalnız kaldığım bir anda ilaç kutusunun içini boşaltarak hepsini içmiş numarası yapıp, intihar ettiğimi söyledim. Karnım ağırıyor, başım dönüyor, ölebilirim diyerek Eşref’ten beni hastaneye götürmesini istedim. Hastaneye gidincede beni kontrol eden doktor ve hemşirelere zorla kaçırıldığımı söyleyerek yardım istedim. Onlarda polise haber verince Eşref yakalandı. Bana elini bile sürmedi ama kendisinden şikayetçiyimö diye konuştu. 
     Mahkeme heyeti, eski nişanlısını zorla kaçırıp alıkoymak suçundan yargılanan Eşref Öztürk’ü, 15 ay hapis cezasına çarptırırken, kendisine yardımcı olan arkadaşı Musa Demirel’e de aynı cezayı verdi. 
     
</TEXT>
</DOC>
