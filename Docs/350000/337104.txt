<DOC>
<DOCNO> 337104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo39.html </URL>
<DATE> 2005/04/26/ </DATE>
<TIME> 20.14 </TIME>
<AUTHOR>  </AUTHOR>
<HEADLINE>
Galatasaray'da, Malatyaspor maçı antrenmanı neşeli geçti 
</HEADLINE>
<TEXT>

     Galatasaray, bir günlük iznin ardından Malatyaspor maçı hazırlıklarına başladı. 
     Teknik direktör Gheorghe Hagi yönetiminde, Florya Metin Oktay Tesisleri'nde gerçekleştirilen yaklaşık 1 saatlik antrenmanda, Diyarbakırspor maçında oynayan futbolcular koşu ve tek pas çalışmasının ardından idmanı tamamladı. Diğer futbolcular ise depar çalışmasıyla antrenmanı sürdürdü. 
     Antrenmanda, Diyarbakırspor maçında sakatlanan Tomas koşu yapmakla yetinirken, sakatlığı süren Hakan Ünsal takımdan ayrı olarak çalıştı. 
     
     FUTBOLCULAR NEŞELİ 
     Galatasaraylı futbolcular antrenmanda bir hayli neşeli göründü. Çalışma sırasında birbirleriyle şakalaşan futbolcularda yüzlerin gülmesi dikkati çekti. 
     Antrenmanın sonunda Beşiktaşlı futbolcu Pancu'ya özenen Sabri, kaleci eldivenlerini giyerek kaleye geçti ve Ergün'ün attığı şutları engellemeye çalıştı. 
     Bu arada, antrenmanı izleyen taraftarlar futbolculara baklava ikram etti. 
     Galatasaray, yarın sabah yapacağı antrenmanla Malatyaspor maçının hazırlıklarını sürdürecek. 
     
</TEXT>
</DOC>
