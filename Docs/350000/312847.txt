<DOC>
<DOCNO> 312847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun04.html </URL>
<DATE> 2005/02/06/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Kaçırılan gazetecinin telefonundan arandı ama... 
</HEADLINE>
<TEXT>

     Irak'ın başkenti Bağdat'ta cuma günü kaçırılan İtalyan gazeteci Giuliana Sgrena'nın arkadaşlarından biri, Sgrena'nın telefonundan arandığını, ancak kimsenin kendisiye konuşmadığını söyledi. 
     İtalyan radyo haber ajansı GRT'nin editörlerinden Simona D'Alessio, kurumlarında muhabirlik yapan Barbara Schiavulli'nin Sgrena'nın telefonundan arandığını, telefonu açtığında ise kimsenin konuşmadığını, yalnızca Arap müziği duyduğunu söyledi. 
     Aramanın çok kısa sürdüğünü, daha sonra hattın kesildiğini belirten D'Alessio, ''Barbara, aramayı denedi, ancak olmadı. Aramanın kasıtlı mı yoksa kazara mı olduğunu bilmek mümkün değil'' diye konuştu. 
     
     İTALYA GAZETECİ, IRAK HALKININ DOSTUDUR 

     İtalya Dışişleri Bakanı Gianfranco Fini, Bağdat'ta cuma günü kaçırılan İtalyan gazeteci Giuliana Sgrena'nın Irak halkının dostu olduğunu söyledi. 
     Fini, Katar'dan yayın yapan El Cezire televizyonunda yayınlanan açıklamasında,''Giuliana Sgrena'yı en kısa zamanda özgürlüğüne kavuşturmak için elimizden geleni yapıyoruz. Söylediğim gibi, konu barışa aşık ve Irak halkının dostu olan bir kadınla ilgilidir'' dedi. 
     Bakan Fini, İtalyan halkının da Iraklıların dostu olduğunu ve barış istediğini kaydetti. 
     Sgrena'nın kaçırılmasını üstlenen ''İslami Cihad Örgütü'', dün gazeteciyi serbest bırakmak için İtalya'nın 72 saat içinde Irak'taki askerlerini çekmesini şart koşmuştu. 
     Birçok çatışma bölgesinde görev yapmış 57 yaşındaki Giuliana Sgrena'nın çalıştığı İl Manifesto gazetesinin, ABD'nin Irak işgaline ve Irak'taki siyasetine şiddetle karşı çıkan bir çizgisi olduğu biliniyor. 
     
     İTALYA, BİRLİKLERİNİ IRAK'TAN ÇEKMEYECEK 

     Bu arada, İtalya Dışişleri Bakanlığı Müsteşarı Alfredo Mantica, gazetecinin serbest bırakılması için destek bulmak amacıyla geldiği Kuveyt'te yaptığı açıklamada, Sgrena'yı kaçıranların amaçlarının siyasi olduğuna inandıklarını söyledi. 
     Mantica, gazeteciyi rehin alanların talebi doğrultusunda İtalya'nın, birliklerini Irak'tan çekip çekmeyeceğine ilişkin bir soruya, ''kesinlikle hayır'' sözleriyle yanıt verdi. 
     Sgrena'nın çalıştığı İl Manifesto gazetesinin, ABD'nin Irak işgaline ve Irak'taki siyasetine şiddetle karşı çıkan bir çizgisi var. 
     Öte yandan, pek çok çatışma bölgesinde görev yapmış 57 yaşındaki kadın gazeteciye destek vermek isteyenler Roma'da gösteri düzenlendi. 
     Gösteriye, Irak'ta kaçırılan ve 3 hafta rehin tutulduktan sonra eylül ayında serbest bırakılan İtalyan yardım görevlileri Simona Pari ve Simona Torretta'nin de katıldığı belirtildi. 
     Olayı üstlenen ''İslami Cihad Örgütü'' adlı silahlı grup, gazeteciyi serbest bırakmak için İtalya'nın 72 saat içinde Irak'taki askerlerini çekmesini şart koşmuştu. 
     
     CİHAD ÖRGÜTÜ DE ÜSTLENDİ 

     Gazeteci Giuliana Sgrena'nın Irak'ta kaçırılması olayını, ''Cihad Örgütü'' adlı bir örgüt daha üstlendi. 
     Örgütün bir internet sitesinde yayımlanan açıklamasında, Sgrena'nın, İtalyan askerlerinin Irak'tan çekilmemesi halinde yarına kadar öldürüleceği tehdidinde bulunuldu. 
     Açıklamada, Başbakan Silvio Berlusconi yönetiminin Irak'taki askerlerin çekileceğini 48 saat içinde duyurmaması halinde İtalyan gazetecinin öldürüleceği belirtildi. 
     İtalyan gazeteci Sgrena'nın kaçırılması olayını daha önce üstlenen ''İslami Cihad Örgütü'' de benzeri bir açıklama yapmış ve Sgrena'nın, İtalyan askerlerin çekilmemesi halinde öldürüleceğini bildirmişti. 
     Cihad Örgütü, Eylül ayında, yine Irak'ta kaçırılan yardım örgütü çalışanları Simona Torretta ile Simona Pari'nin, talepleri yerine getirilmezse öldürüleceklerini açıklamıştı. Aynı açıklama, İslami Cihad Örgütü'nden de yapılmıştı. İtalyan yardım görevlileri daha sonra serbest bırakılmıştı. 
     
</TEXT>
</DOC>
