<DOC>
<DOCNO> 311375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo02.html </URL>
<DATE> 2005/02/01/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Basketbol federasyonu ceza dağıttı... 
</HEADLINE>
<TEXT>

     Basketbol Federasyonu Disiplin Kurulu, Ülkerspor Antrenörü Ergin Ataman'a 2 maç müsabakalardan men, Fenerbahçe Kulübü Asbaşkanı Mahmut Uslu'ya ise 2 ay hak mahrumiyeti cezası verdi. 
     Federasyondan yapılan açıklamaya göre, kurul, Fenerbahçe ile Ülkerspor arasında yapılan maçtan sonra yaşanan olaylar nedeniyle Ataman'a 2 maç müsabakalaradan men ve bin 500 YTL para cezası, Fenerbahçe Kulübü Asbaşkanı Mahmut Uslu'ya ise 2 ay hak mahrumiyeti ve 1000 YTL para cezası verilmesini kararlaştırdı. 
     Disiplin Kurulu, Pınar Karşıyaka-Darüşşafaka maçında sahaya inen Pınar Karşıyaka Kulübü Başkanı Levent Aziz Güngil'e ise 2 ay hak mahrumiyeti cezası verdi. 
     
     HAKEM ÖZGÜN'E 2 AY HAK MAHRUMİYETİ 
     Darüşşafaka-Büyük Kolej maçı öncesi, sırası ve sonrasında hakem arkadaşlarına yakışıksız sözler sarfeden hakem İsmail Özgün'e 2 ay hak mahrumiyeti ve 1000 YTL para cezası verildiği açıklandı. 
     Galatasaray-Erdemirspor maçı sırasında hakemlere karşı hakaret içeren sözler sarf eden Galatasaray Kulübü Basketbol Şubesi Yöneticisi Sebahattin Kart'a da 2 ay hak mahrumiyeti ve bin 500 YTL para cezası verildiği bildirildi. 
     
</TEXT>
</DOC>
