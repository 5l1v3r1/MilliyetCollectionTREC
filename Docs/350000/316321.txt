<DOC>
<DOCNO> 316321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yasam/ayas.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış teşhisle doğmadan öldü 
</HEADLINE>
<TEXT>


3.5 aylık hamileye, bebeği 'ölü' sanılarak düşük ilacı verildi. İkinci kontrolde bebeğin yaşadığı ortaya çıktı. Ancak bebek ilaçlar yüzünden sakat doğmasın diye düşürüldü 

NESRİN COŞKUN İzmir DHA 

İzmir'de 3.5 aylık hamile Döndü Dirbişoğlu'nun 25 bebeği, yanlış teşhis kurbanı oldu. Ultrasonda "öldüğü" teşhisi konulan bebeğini düşürmesi için ilaç verilen Dirbişoğlu'na yapılan ikinci kontrolde bebeğin yaşadığı ortaya çıktı. "Bebek sakat doğar" korkusuyla ilaca devam etmesi istenen Dirbişoğlu, düşük yapıp bebeğini kaybetti. 
2 kız çocuk sahibi Döndü ve Kemal Dirbişoğlu çifti, Dr. Hayri Ekrem Üstündağ Kadın Hastalıkları ve Doğum Hastanesi'nde, Döndü Dirbişoğlu'nun 2 ay 4 günlük hamile olduğu müjdesini aldı. Dirbişoğlu'na, bir ay sonra kontrole gelmesi söylendi. 
İddiaya göre, kontrol için 27 Ocak'ta hastaneye giden genç kadına, ultrason muayenesinde bebeğin öldüğü söylendi. Dirbişoğlu'na, düşük yapması için ilaç tedavisi başladı. Yan etkisi rahimde kasılmalara neden olan, bebeğin anne karnında ölmesi halinde düşük amacıyla kullanılan ilaç, Dirbişoğlu'na 7 gün verildi. Düşük gerçekleşmezken, Dirbişoğlu'na 3 Şubat'ta yeniden yapılan ultrason muayenesinde bebeğin yaşadığı ortaya çıktı. Dirbişoğlu, olayı şöyle anlattı 

'Nasıl öldü derler ' 
"Bir daha ultrasonla bakıldığında 'nasıl bu bebeğe öldü derler' dediler. Ancak ardından da 'İlaç verdik, bebek sakat olur' diyerek ilaca devam ettiler. 2 gün sonra düşük oldu, aynı gece kürtaj yaptılar. Ertesi günü taburcu ettiler." 
Dirbişoğlu'nun bebeğinin erkek olduğu, otopsiye gönderildiği, olayın örtbas edilmeye çalışıldığı öne sürülürken, Başhekim Abdullah Taşyurt, her tanıda yanılma payı olabileceğini savunarak, "Bu tür ilaçları kullanıyoruz. Ama bu hastada kullanılıp kullanılmadığını bilmiyorum. Aletlere bağımlıyız. Gebeliğin sağlıksız olduğuna baştan hükmedildiği için sonlandırılmasına karar verildi" dedi. 




</TEXT>
</DOC>
