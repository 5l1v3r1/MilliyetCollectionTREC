<DOC>
<DOCNO> 345041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy03.html </URL>
<DATE> 2005/05/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Malezya Başbakanı Fethiye'de topaç oynadı 
</HEADLINE>
<TEXT>

     Malezya Başbakanı Datuk Seri Abdullah Badawi, Muğla’nın Fethiye İlçesi’nde topaç oynadı. 
     Göcek’ten Mavi Tur’a çıkan Başbakan Badawi ile eşi Endon Mahmud, Fethiye’de karaya çıkarak, bir süre mola verdi. Ece Marina’ya demirleyen eski Galatasaray yöneticisi Adnan Polat’a ait "Cobra King" adlı ahşap yattan inen Badawi, eşi ve beraberindekileri, marina çıkışında Fethiye Kültür ve Turizm Şube Müdürü Burhan Coşkun karşıladı. 
     Fethiye Kordon Boyu’nda bir süre yürüyen grup, Badawi’nin eşi Endon Mahmud’un yorulması üzerine taksiye binerek, bir restoranda öğle yemeği yediler. 
     Badawi, restorandan çıkışta gazetecilere yaptığı açıklamada, bunun özel bir tatil olduğunu söyledi. Fethiye’yi çok beğendiğini, üç günlük bir tatil için bölgeye geldiklerini belirten Badawi, "Sadece tatil için geldik. Çok güzel geçiyor. Fethiye’yi çok beğendik. Özellikle koyları çok güzel. Hoş bir tatil oluyor" dedi. 
     Daha sonra kendilerini bekleyen otobüse binen grup, Fethiye’nin alışveriş ve eğlence merkezi "Paspatur Çarşısı"na geçti. Burada bir süre alışveriş yapan Badawi ahşap topaç, eşi Endon Mahmud ise mücevher aldı. Badawi, gruptakilerle topacı kimin daha uzun süre döndüreceğine dayanan bir oyun oynadı. Oyunu, Başbakan Badawi kazandı. 
     Badawi ve beraberindekiler, marinada demirli yatlarına binerek Fethiye’den ayrıldı. 
     Yatlara, Sahil Güvenlik Komutanlığı’na bağlı bir hücumbot seyahati boyunca eşlik ediyor. 
     Malezya Başbakanı Badawi ve beraberindekilerin, yarın Göcek’e geçerek Mavi Turu sonlandıracağı bildirildi. 
     
</TEXT>
</DOC>
