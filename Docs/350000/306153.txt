<DOC>
<DOCNO> 306153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy11.html </URL>
<DATE> 2005/01/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
CHP YDK eksik katılım nedeniyle toplanamadı... 
</HEADLINE>
<TEXT>

     CHP Parti Meclisi PM tarafından ''kınama'' cezası istemiyle disipline sevk edilen 15 milletvekilinin durumunun görüşüleceği Yüksek Disiplin Kurulu YDK toplantısı eksik katılım nedeniyle yapılamadı. 
     YDK'nın çağrısı üzerine savunmalarını yapmak üzere parti genel merkezine gelen milletvekilleri, bir süre YDK Başkanı İsmet Çanakçı ve kurul sekreteri Bedia Söylemez ile görüştüler. 
     Çanakçı ve Söylemez'in yanı sıra üyelerden Saniye Gül Barut toplantı salonunda hazır bulunurken, diğer YDK üyeleri toplantıya gelmedi. 
     Milletvekilleri, 15 dakika bekledikten sonra, YDK'ın toplanabilmesi için 10 üyenin katılımının gerektiğini, kurulun 3 üye ile toplanamayacağını belirterek genel merkezden ayrıldılar. 
     Milletvekilleri adına açıklama yapan İstanbul Milletvekili Ahmet Güryüz Ketenci, YDK'nın toplanamadığını ve bu nedenle de savunmalarını alma yetkisi bulunmadığını savundu. Ketenci, savunma yapmak üzere geldiklerini ve 15 dakika beklediklerini ifade ederek, ''Bu gayriciddiliği kamuoyunun ve örgütün takdirine bırakıyoruz. Bu durum, parti organlarının nasıl felç haline getirildiğinin açık bir göstergesi'' dedi. 
     
     ÇANAKÇI'NIN DEĞERLENDİRMESİ 
     YDK Başkanı İsmet Çanakçı ise kurulun eksik katılım nedeniyle karar alamayacağını ancak milletvekillerinin savunmalarını almaya engel bir durum bulunmadığını söyledi. Çanakçı, ''Karar alabilmek için 10 üyenin hazır olması gerekiyor ancak savunma için böyle bir koşul yok. Şu anda üç üye bulunuyor. Savunmalarını alabilirdik ancak vermek istemediler'' diye konuştu. 
     İsmet Çanakçı, kurul üyelerinin bir bölümünün Ankara dışında bulunduğunu belirterek, ''Biz savunmalarını almaya başlardık, belki o arada gelen arkadaşlarımız olurdu ve toplantı yapılabilirdi'' dedi. 
     Bu arada, PM tarafından kesin ihraç istemiyle tedbirli olarak YDK'ya sevkedilen kurul üyeleri Engin Baba ve Cafer Dursun da genel merkeze geldi. Dursun ve Baba, ihraç istemine ilişkin tebligatın henüz kendilerine yapılmadığını belirterek, toplantıya üye olarak katılabileceklerini savundular. Ancak İsmet Çanakçı, iki üyenin toplantıya katılmasının söz konusu olamayacağını bildirdi. 
     Şişli Belediye Başkanı Mustafa Sarıgül'ün Mersin mitingine katıldıkları gerekçesiyle ''kınama'' cezası istemiyle Parti Meclisi tarafından YDK'ya sevk edilen milletvekillerinin isimleri şöyle 
     Hasan Aydın İstanbul , Ahmet Güryüz Ketenci İstanbul , Mehmet Tomambay Ankara , Sefa Sirmen Kocaeli , Turan Tüysüz Şanlıurfa , Muzaffer Kurtulmuşoğlu Ankara , Mehmet Kesimoğlu Kırklareli , İsmail Değerli Ankara , Muharrem Eskiyapan Kayseri , Ersoy Bulut Mersin , Hüseyin Özcan Mersin , Erdoğan Kaplan Tekirdağ , Züheyir Amber Hatay , Muharrem Toprak İzmir , Nejat Gencan Tekirdağ . 
     
</TEXT>
</DOC>
