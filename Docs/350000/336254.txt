<DOC>
<DOCNO> 336254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur04.html </URL>
<DATE> 2005/04/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İskenderun, İspanya'dan gelecek gemiyi bekliyor... 
</HEADLINE>
<TEXT>

     Hatay'ın İskenderun İlçesi'nde, körfezde 4 yılı aşkın süredir beklemesinin ardından, 16 Eylül 2004 tarihinde 2 bin 200 ton ''toksik atık'' yüküyle batan İspanyol Bandıralı MV Ulla adlı gemideki atıkların çıkarılması için İspanya'dan gelecek gemi bekleniyor. 
     Ulaştırma Bakanlığı tarafından atıkların çıkarılması amacıyla açılan ihaleyi kazanan Omur Gemi Kurtarma ve İnşaat A.Ş. firmasının İskenderun Bölge Sorumlusu Kadir Doğan, AA muhabirine yaptığı açıklamada, ihaleyi almalarının üzerinden 1.5 ayı aşkın zaman geçmesine karşın çalışmalara başlayamadıklarını ifade etti. 
     İhaleyi yaklaşık 1 milyon dolara aldıklarını ve çalışmalara başlamak için her türlü hazırlıkları yaptıklarını belirten Doğan, ''İspanya yükün aktarılacağı bir gemiyi körfeze gönderecekti. Gönderilecek geminin bu ayın ortalarında körfezde olması gerekiyordu. Ancak, ayın son günleri gelmesine karşın herhangi bir gelişme yok. Atığı bir ay gibi bir sürede çıkarmayı hedefliyoruz'' dedi. İhale öncesi dalgıçlara atığın durumunu kontrol ettirdiklerini ve aynı şekilde durduğunu gözlemlediklerini ifade eden Doğan, ''Şu an için atığın çevreye dağılması söz konusu değil. Ayrıca, 2 bin 200 ton olduğu söylenen atığın daha fazla olduğuna inanıyoruz. Çünkü geminin İspanya'dan yüklenen yükü 4 bin 400 ton olarak görünüyor'' diye konuştu. 
     Greenpeace Akdeniz Ofisi Toksik Maddeler Kampanya Sorumlusu Banu Dökmecibaşı da geminin kanserojen krom-6 içeren termik santral baca külü taşıdığını ve ağır metal niteliğindeki bu yükün bir an önce çıkarılması gerektiğini ifade etti. 
     Geminin çıkartılması yönünde açılan ihalenin 1.5 ay önce yapılmasına karşın çalışmalara bir türlü başlanamadığından yakınan Dökmecibaşı, ''Gemi batalı 7 ay oldu. Yaklaşık 2 bin 200 ton toksik atıkla batmıştı. Atığın ne kadarı duruyor tam olarak bilemiyoruz'' dedi. 
     
     GEMİ İLE İLGİLİ GELİŞMELER 
     Ulla gemisi, ''toz kömür'' olarak belirtilen yükü Cezayir'e boşaltamayınca 2000 yılının Mart ayında giriş yaptığı İskenderun Limanı'nda bekletilmeye başlanmıştı. Yapılan incelemelerde, yükün ''Termik santral baca kurumlarının oluşturduğu tehlikeli toksik atık''olduğu tespit edilince gemi mühürlenmişti. 
     Çevre ve Orman Bakanlığı yetkililerinin yanı sıra Denizcilik Müsteşarlığı, Liman Başkanlığı ile İskenderun ve Mersin Deniz Ticaret Odaları'ndan görevlilerin de bulunduğu ekipler, incelemeler yaparak, bir bölümü çürümeye yüz tutan geminin Türk karasularından çıkarılması ve İspanya'ya gönderilmesi yönünde rapor hazırlayarak, yazışmalar gerçekleştirmişti. 
     Son olarak, İskenderun Limanı yetkilileri de araştırmalar sonucu geminin batma riski bulunduğu, bunun sonucunda deniz canlıları ve insanlar için olumsuz sonuçlar doğabileceğini bildirmişlerdi. 
     Çevreciler de çeşitli tarihlerde yaptıkları eylemlerle geminin Türkiye'de bulunmasını protesto etmişti. 
     
</TEXT>
</DOC>
