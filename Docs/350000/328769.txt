<DOC>
<DOCNO> 328769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/siyaset/siy04.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de 'kıyım' deklarasyonu 
</HEADLINE>
<TEXT>


ANKARA Milliyet 


CHP'de muhalif 31 milletvekili, kurultay sürecinde farklı genel başkan adaylarının yanında yer alan örgüte yönelik tasfiye sürecine ortak açıklamayla tepki gösterdi. İmzaladıkları deklarasyonda partide "kıyım" başlatıldığını kaydeden milletvekilleri, böylece olağan kurultayın iradesine şimdiden ipotek konulduğunu savundu. 
CHP İzmir Milletvekili Hakkı Ülkü başkanlığında ortak basın toplantısı düzenleyen muhalifler, aralarında İstanbul Milletvekili Kemal Derviş'in de bulunduğu 31 milletvekilinin ortak açıklamasını duyurdu. Açıklamada, il örgütlerinin görevden alınmasının kıyım yoluyla partiyi küçültmenin açık ve son örneği olduğu, bu gidişin ne CHP'ye, ne ülkeye bir yarar getirmeyeceği ifade edildi. Açıklamada, "Unutulmamalıdır ki, siyasette bu tür hukuk dışı uygulamalarla kimse kimseyi tasfiye edemez, bunu deneyenlerin kendilerinin tasfiye olduğu görülmüştür" denildi. 


</TEXT>
</DOC>
