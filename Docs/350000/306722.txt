<DOC>
<DOCNO> 306722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun16.html </URL>
<DATE> 2005/01/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Filistin Devlet Başkanı Abbas, "barış" dedi... 
</HEADLINE>
<TEXT>

     Filistin'in yemin ederek görevi resmen devralan yeni Devlet Başkanı Mahmud Abbas, İsrail'e karşılıklı ateşkes ve nihai barış anlaşması çağrısında bulundu. 
     Abbas, yemin ettikten sonra yaptığı konuşmada, şunları söyledi 
     ''İsrailli işgal güçlerinin eylemlerini de, bazı Filistinli grupların tepkilerini de kınıyoruz. Bu, güvenilir ve ciddi bir barış sürecinin gerektirdiği sükuneti getirmiyor. Bu gaddar döngüye son vermek için karşılıklı ateşkes istiyoruz.'' 
     
     ''YAN YANA YAŞAMAYA YAZGILI İKİ HALKIZ'' 
     Konuşmasında, İsrail halkına da hitabeden Abbas, ''Yan yana yaşamaya ve aramızdaki bu toprağı paylaşmaya yazgılı iki halkız'' dedi. 
     Kalıcı bir çözüme ulaşmak için barışa, birlikte çalışmakla ulaşılacağını kaydeden Abbas, barış için ellerini İsrail'e uzattıklarını vurgulayarak, ''Ancak, ortaklık sözlerle değil, edimle olur. Ortaklık dikteyle olmaz, barışa kısmi ve geçici çözümlerle ulaşılamaz'' diye konuştu. 
     Toplumun her kesimiyle diyalogu sürdüreceğini ifade eden Abbas, ABD'nin desteklediği ''yol haritası'' barış planına bağlı olduğunu ve İsrail'le görüşmelerin en kısa zamanda yeniden başlatılmasını istediğini kaydetti. 
     
     AHMED KUREY BAŞBAKANLIK GÖREVİNİ SÜRDÜRECEK 
     Abbas, halen Filistin başbakanlığını yürüten Ahmet Kurey'den görevini sürdürmesini ve yeni Filistin kabinesini oluşturmasını istedi. 
     Yemin ettikten sonra yaptığı konuşmanın sonunda Abbas, ''Ebu Alaa'ya Ahmed Kurey olan güvenimi yineliyorum ve yasalar gereği hükümetin oluşturulması amacıyla kendisiyle görüşmek istiyorum'' dedi. 
     Abbas, 9 Ocakta yapılan devlet başkanlığı seçiminde oyların yüzde 66,32'sini almıştı. 
     
</TEXT>
</DOC>
