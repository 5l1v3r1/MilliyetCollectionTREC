<DOC>
<DOCNO> 341827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun42.html </URL>
<DATE> 2005/05/12/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
TÜSİAD heyeti ABD temaslarını tamamladı... 
</HEADLINE>
<TEXT>

     TÜSİAD heyeti, ABD programlarının son ayağını oluşturan New York’ta Amerikalı yatırımcılarla biraraya gelerek temaslarını tamamladı. 
     Forbes ailesinden Nigel Forbes’in evsahipliğinde düzenlenen kahvaltılı bir toplantıda 30’u aşkın yatırımcı ve medya temsilcisi ile biraraya gelen TÜSİAD heyeti, Türkiye’nin ekonomik gidişatı ve yatırım olanaklarına ilişkin soruları yanıtladı, Türk ekonomisine dair bilgiler verdi. 
     Wall Street Journal gazetesi editörleriyle de bir toplantı yapan TÜSİAD heyeti, daha sonra Morgan Stanley tarafından düzenlenen bir yemekte bir grup Amerikalı işadamıyla biraraya geldi. 
     Ömer Sabancı’nın başkanlığını yaptığı ve TÜSİAD Yönetim Kurulu Başkan Yardımcısı Pekin Baran, TÜSİAD Yönetim Kurulu Üyeleri Cem Duna, Bülent Akgerman, Ümit Boyner, Ayça Dinçkök, Ali Kibar, Agah Uğur, TÜSİAD dış politika danışmanı Soli Özel, Emekli Büyükelçi İlter Türkmen’den oluşan TÜSİAD heyeti, bugün New York’tan Türkiye’ye hareket ediyor. 
     
</TEXT>
</DOC>
