<DOC>
<DOCNO> 314232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur34.html </URL>
<DATE> 2005/02/10/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Murat Demirel'e gıyabi tutuklama .. 
</HEADLINE>
<TEXT>

     İstanbul 8. Ağır Ceza Mahkemesi, el konulan Egebank'ın eski sahibi Yahya Murat Demirel hakkında ''Bankalar Kanunu'na muhalefet'' suçundan açılan dava kapsamında gıyabi tutuklama kararı çıkarttı. 
     İstanbul 8. Ağır Ceza Mahkemesi, dosya üzerinden yaptığı inceleme sonucunda Demirel'in gıyaben tutuklanmasına karar verdi. 
     
     ADLİYEYE GELDİ 

     Kartal Cezaevi'nden dün tahliye olduktan sonra hakkında ''Bankalar Kanunu'na muhalefet'' suçundan açılan dava kapsamında gıyabi tutuklama kararı çıkartılan Yahya Murat Demirel, Adliye'ye geldi. 
     Avukatlarıyla birlikte İstanbul Adalet Sarayı'na gelen el konulan Egebank'ın eski sahibi Demirel, 8. Ağır Ceza Mahkemesi Yazı İşleri Müdürlüğü'ne gitti. 
     Gazetecilerin, ''Söylemek istediğiniz bir şey var mı Dün tahliye edildiniz'' dediği Demirel, ''Söylemek istediğim çok şey var. 'Kaçtı' dediler geldim işte'' karşılığını verdi. 
     Demirel hakkındaki gıyabi tutuklama kararının, vicahiye çevrilmesi bekleniyor. 
     
     GIYABİ TUTUKLULUĞU YENİ DAVADAN 

     El konulan Egebank'ın eski sahibi Yahya Murat Demirel hakkında, ''Bankalar Kanunu'na muhalefet etmek'' suçundan 12 yıla kadar hapis cezası istemiyle yeni bir dava açılmıştı. 
     İstanbul Cumhuriyet Başsavcılığı'nca bu davaya ilişkin hazırlanan iddianamede, Demirel'in çeşitli hileli işlemlerle bankaya ait parayı zimmetine geçirdiği öne sürülmüştü. 
     Demirel hakkında daha önce açılan ''Egebank Davası'' kapsamında verilen tutuklama kararı geçen ay, ''Bankkapital Davası'' kapsamında verilen tutuklama kararı da avukatlarının yaptığı itiraz üzerine dün kaldırılmıştı. 
     Bu karar üzerine Demirel, tutuklu olduğu Kartal Cezaevi'nden akşam saatlerinde tahliye edilmişti. 
     
</TEXT>
</DOC>
