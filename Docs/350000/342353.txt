<DOC>
<DOCNO> 342353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonyas13.html </URL>
<DATE> 2005/05/13/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İngiltere'de kabakulak salgını 
</HEADLINE>
<TEXT>

     İngiltere’de kabakulak hastalığının, son bir yıl içinde gençler arasında görülme oranının 15 kat arttığı ve salgın haline geldiği bildirildi. 
     13-20 yaş arasındaki 28,500 gençte 2005 yılının ilk 17 haftasında 
     kabakulak hastalığı tespit edildiği, 2004 yılının aynı dönemindeyse bu rakamın sadece 1800 olduğu açıklandı. Kamu Sağlığını Koruma Ajansı’nın açıklamasında, kabakulak salgınının hızla yayıldığı ve çocuklara da sıçramasından korkulduğu bildirildi. İngiltere’de uygulanan karma aşı tipinin otizm yarattığına dair kuşkulardan sonra pek çok ailenin çocuklarına karma aşı yaptırmaktan kaçındığına dair bilgileri de değerlendiren Ajans yetkilileri, bu durumun salgın tehlikesini artırabileceği uyarısında bulundu. Halen İngiltere’deki kabakulak salgınından etkilenen jenerasyonun da, 1988 yılından önce doğan ve bu yılda başlatılan kabakulak aşısını da içeren karma aşıyı kaçıran gençler olduğuna dikkati çeken Ajans yetkilileri, 1988 yılından önce kabakulak aşısının karma aşıya dahil olmadığını hatırlattı. Bu arada, bazı üniversitelerin de salgının önüne geçebilmek için gençlere aşılama hizmeti sunmaya başladıkları bildirildi. 
     
</TEXT>
</DOC>
