<DOC>
<DOCNO> 325730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/magazin/axmag01.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte onlara 'ses' verenler 
</HEADLINE>
<TEXT>


Umut Tabak, Murat Şen, Volkan Akyılmaz. Kim bunlar mı dediniz Bir de şöyle söyleyelim. Özcan Deniz, Mahsun Kırmızıgül ve Necati Şaşmaz'ın sesleri 

İlknur Gülmez 

Umut Tabak, 26 yaşında. 5 yıldır dublaj yapıyor. Kurtlar Vadisi'nde Necati Şaşmaz, Gümüş'te Kıvanç Tatlıtuğ ve Büyük Yalan dizisinde Emrah'ı seslendiriyor. Bu karakterler içinde en çok Polat'ı sevdiğini söylüyor. Dizide oynayan isimlerin başarılarında yüzde 51 payı olduğunu vurgulayan Tabak, "Onlar yapmaları gerekeni yapıyorlar, yani iyi resim veriyorlar. Ben de o resimlere ses veriyorum. Asıl oyunu biz seslendirme esnasında oturtmaya çalışıyoruz" diyor. 

Biz olmazsak bu iş olmaz 
Yaptığı işin karşılığını almadığını söyleyen Tabak, şöyle konuşuyor "ABD'de Simpsonlar'ı konuşanlar şatolarda oturuyor. SESBİR olarak boykot yaptık ve sesimizi kıstık. TRT kaşelerine yakın tarifeler çıkardık. Eğer istediğimiz tarife uygulanmazsa sesimizi tamamen kapatacağız. Biz olmazsak bu iş olmaz." 

Onları kurtarıyoruz 
1993 yılında Mimar Sinan Üniversitesi Oyunculuk Bölümü'nden mezun olan ve 10 yılı aşkın süredir dublaj yapan Murat Şen, şimdilerde Aşka Sürgün adlı dizide Mahsun Kırmızıgül'ü seslendiriyor. 
Konservatuvarı bitirdikten sonra para kazanmak ve hayatta kalabilmek için dublaj işine girdiğini söyleyen Murat Şen, şöyle konuşuyor "Dublajı yaparken o kulaklığı taktığınızda rol yapmaya çalışan birtakım insanların düştüğü trajikomik halleri görüyoruz. Biz onları o durumdan kurtarıp olmaları gerektiği duruma sokuyoruz. Mahsun'un başarısında yüzde 50 katkım olduğunu düşünüyorum." O da Umut Tabak gibi yaptığı işin karşılığını alamamaktan şik yetçi "Yurtdışında benim konumumdaki dublajcının en az bir şatosu var. Peki benim neyim var. Mecazi değil, sigara fiyatına dublaj yapıyoruz." 

Özcan kompleks yaptı 
Aşkın Dağlarda Gezer, Asmalı Konak ve Haziran Gecesi dizilerinde Özcan Deniz'i seslendiren Volkan Akyılmaz, 15 yıldır dublaj yapıyor. 32 yaşında İstanbul Devlet Konservatuvarı mezunu olan Akyılmaz, seslendirmenin yanı sıra Bütün Çocuklarım dizisinin müziğini yapıyor. 
Özcan Deniz'in, kendisini her ne kadar sevmese de onunla özdeşleştiğini söyleyen Akyılmaz, şöyle devam ediyor "Sanırım, Özcan beni ortadan kaldırıp sadece sesimi bırakmak isterdi. Nedendir bilmiyorum ama bana karşı tuhaf bir tavrı var. Sanırım, çok kompleks yaptı. Keşke böyle bir sesim olsaydı diye kendi kendini yiyor galiba." 


</TEXT>
</DOC>
