<DOC>
<DOCNO> 319867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/yasam/ayas.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizi bu havalar mahvetti 
</HEADLINE>
<TEXT>


Türkiye'nin yarısı sular, yarısı ise karlar altında... Yollar kapandı, ulaşım durdu. Tarlaları ve evleri su bastı. Olan yine halka oldu 

DOĞAN HABER AJANSI 

Yurt genelinde etkili olan soğuk hava ve kar yağışı yüzünden Samsun, Amasya, Ordu, Bolu, Çankırı ve Kütahya'da toplam 703 köy yolu ulaşıma kapandı. Samsun'da 13, Amasya'da 51 ve Ordu'da 236 köye ulaşılamadığını belirten yetkililer, yolların açılması için yoğun çaba gösterildiğini söyledi. Karayolları ekiplerinin kar temizleme ve tuzlama çalışması yaparak ulaşımı rahatlatmaya çalıştığı Bolu Dağı'nda, sürücüler elekronik tabelalarla yavaş gitmeleri konusunda uyarıldı. 

Sel gitti, kar geldi 
Edirne'de, Bulgaristan'ın baraj kapaklarını açması sonucu 12 günde 3 kez yaşanan su taşkınının ardından, kar yağışı başladı. Yunan ve Bulgar yetkililere, kapakların aralıklı açılmasını rica ettiklerini söyleyen Vali Nusret Miroğlu, suların çekilmeye başladığını söyledi. Konuyu Dışişleri Bakanlığı'na bildirdiklerini de ifade eden Miroğlu, ekiplerin hazır bekletildiğini açıkladı. Samsun'un Bafra ilçesinde de dün geceki yağışın ardından gölün taşması sonucu, Şirinköy'de yaklaşık 2 bin dönüm tarım alanı ve bazı evler su altında kaldı. 
Çanakkale Boğazı'nda ise zaman zaman etkisini artıran poyraz nedeniyle, Gökçeada - Kabatepe arasındaki arabavapuru seferleri geçici olarak durduruldu. 

METEOROLOJİ NE DİYOR 

ANKARA Milliyet 
Soğuk ve yağışlı hava yurtta etkili olmaya devam edecek. Hava sıcaklıklarında hafta sonuna kadar bir değişiklik beklenmezken, soğuk hava 4 Mart'ta yurdu terk edecek. Devlet Meteoroloji İşleri Genel Müdürlüğü'nden alınan bilgiye göre, yurt genelinde devam edecek yağışlar, kuzey ve iç kesimlerde etkili ve sürekli olmak üzere karla karışık yağmur ve kar, güney kesimlerde yağmur ve sağanak şeklinde görülecek. 


</TEXT>
</DOC>
