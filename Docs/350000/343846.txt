<DOC>
<DOCNO> 343846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/guncel/gun01.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kızıldere için dava açılabilir' 
</HEADLINE>
<TEXT>


Nihat Erim'in "Günlükler"inde yer alan, Kızıldere'de Mahir Çayan liderliğindeki gruptan bazı kişilerin, yaralı oldukları halde öldürüldüklerini anlatan ifade, büyük yankı uyandırdı 

Ümran Avcı - İstanbul 

12 Mart 1971'deki askeri muhtıradan sonra başbakanlığa getirildiği için "ara rejim başbakanı" olarak hatırlanan Nihat Erim'in, Kızıldere'de Mahir Çayan ve arkadaşlarının öldürüldüğü olayla ilgili olarak, "Sağ kalanları öldürmüşler" açıklaması yankı buldu. Kızıldere'den tek sağ kurtulan kişi olan Ertuğrul Kürkçü, bunun kendisi için yeni bir bilgi olmadığını söylerken, hukukçular da mirasçıların dava açma hakkı olduğunu söyledi. 
30 Mart 1972'de Deniz Gezmiş, Yusuf Aslan ve Hüseyin İnan'ın idamlarını engellemek için, Ünye Radar Üssü'nden İngiliz askerleri kaçırılmıştı. Tokat Niksar'a bağlı Kızıldere köyüne rehinelerle sığınan gruba karşı düzenlenen operasyonda Mahir Çayan ve 9 arkadaşı öldürüldü. 

'Sağları öldürmüşler' 
Nihat Erim, anılarında bu olayı aktarırken "yaralıların da öldürüldüğü" anlamına gelen şu cümlelere yer verdi "Akşam saat 18.00'de Memduh Tağmaç Dönemin Genelkurmay Başkanı telefon etti. Hepsi ölü olarak ele geçmiş. Saat 16.30'da nasihatin etkisi olmadığını, devamlı bomba ve silah attıklarını görünce, jandarma da ateş açmış. Eve sokulup girmişler, İngilizleri ölü bulmuşlar, ötekilerden sağ kalanları öldürmüşler." Erim'in günlüklerindeki ifadelere tepkiler şöyle 

Kürkçü Biliyordum 
ERTUĞRUL KÜRKÇÜ Bu benim için yeni bir bilgi değil. Beni yakalayan astsubay ve erler Saffet Alp'in dışarıya canlı çıkarıldığını, orada kafasına kurşun sıkıldığını söylediler. Diğerlerini gözümle görmedim ama evde bir çatışma olmadığını biliyorum. Yanlış hatırlamıyorsam mahkemede de bu konuyu kayıtlara geçirtmiştim. Yargısız infaz vardı... Kontrgerilla elemanları olduklarını daha sonra öğrendik. Mehmet Eymür anılarında orada olduğunu yazdı. 
GÖKALP EREN 68'liler Birliği Vakfı Başkanı Olayın içyüzünün itirafıdır... İngilizlerin de yaralı olup olmadığını net olarak ortaya çıkaracak bir belge yok. 
CELALETTİN CAN 78'liler Gişimi kurucusu ve sözcüsü Bunu söyleyen bu ülkenin başbakanıdır. Bu bir suç duyurusudur. Dosya açılmalı, yargılama koşulları yaratılmalı. 
AVUKAT ERGİN CİNMEN Öldürülenlerin mirasçılarının dava hakları var. 'Bir başbakanın ağzından bunu öğrendik' diye suç duyurusunda bulunabilirler. Dava açılır, beraat ederlerse, AİHM'ye başvurma hakları var. Sıkıyönetim zamanında bu askerler Milli Savunma Bakanlığı'na bağlıydı. Bakanlığı hasım göstererek bir tazminat davası açabilirler. 


</TEXT>
</DOC>
