<DOC>
<DOCNO> 300278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo09.html </URL>
<DATE> 2004/12/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Trabzon'dan İbrahim Toraman'a kanca 
</HEADLINE>
<TEXT>

     Yönetimin, Beşiktaş'ın gözden çıkarmayı düşündüğü İbrahim Toraman'la ilgilendiği ve en kısa zamanda resmi teklifini ileteceği öğrenildi. 
     
     Temaslar başlayacak 
     Trabzonspor’da haftalardır gündemde olan teknik direktör konusu belirsizliğini korusa da yönetimin transfer çalışmaları tüm hızıyla devam ediyor. Bu paralelde takımın komutasını üstlenen çalıştırıcı İhsan Derelioğlu’ndan görüşler alan Karadeniz ekibinin idarecilerinin listesinde birçok futbolcunun bulunduğu bildirilirken, Bordo-Mavililer’in gözdesinin ise Beşiktaş’ın genç savunma oyuncusu İbrahim Toraman olduğu kaydedildi. 
     
     Geçen yıl olmamıştı 
     Geçtiğimiz sezonki yüksek bonservis bedeli nedeniyle bu futbolcuyu renklerine bağlayamayan Trabzonspor’un, Beşiktaş Kulübü’ne en kısa zamanda resmi teklifini ileteceği belirtildi. Siyah-Beyazlılar’ın da İbrahim Toraman’ı gözden çıkardığı yönündeki söylentilerinin artması transferde ısrarcı görünen yöneticilerin iştahını daha da kabartıyor. Bu arada Trabzonspor, yurt içindeki diğer temaslarını sürdürürken, Şenol Güneş’ten gelecek haber nedeniyle hafta sonuna kadar bekliyor. 
     
</TEXT>
</DOC>
