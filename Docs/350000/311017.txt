<DOC>
<DOCNO> 311017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy02.html </URL>
<DATE> 2005/01/31/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Şişli Belediye Başkanı Sarıgül İstanbul'a geldi... 
</HEADLINE>
<TEXT>

     Şişli Belediye Başkanı Mustafa Sarıgül, ''CHP demokratikleşinceye ve iktidar olana kadar mücadeleye devam edeceğini'' söyledi. 
     Ankara'dan eşi Aylin ve oğlu Ömer'le İstanbul'a gelen Sarıgül, Atatürk Havalimanı'nda bir grup partili tarafından coşkulu bir şekilde karşılandı. 
     Sarıgül, havalimanı VIP Salonu'nda gazetecilere CHP'nin 13. Olağanüstü Kurultayı'na ilişkin yaptığı açıklamada, ''CHP demokratikleşinceye kadar, iktidar olana kadar mücadelemiz devam edecektir. Kurultayın hangi koşullarda ve şartlarda yapıldığı ortada. Kurtulmayı halkımız kazanmıştır. Ben 460 kahramana teşekkür ediyorum. Her türlü zulme, baskıya, entrikaya rağmen 460 kahraman bize oy vermiştir'' diye konuştu. 
     ''Kurultayda oluşturulan Divan'ın taraflı olduğunu'' ileri süren Sarıgül, ''Sayın Baykal ve arkadaşları bir tek işi çok iyi biliyorlar, insanlara çamur atma işini... Sayın Baykal ve arkadaşlarının attığı çamur kurultay salonunda örgütümüzün duvarına çarpmıştır'' dedi. 
     Sarıgül, kurultaydaki yumruklaşma olayına ilişkin bir soruya da ''Ben aileme, namusuma, şerefime kim laf ederse etsin en ağır cevabı veririm. Ben deli dolu Anadolu çocuğuyum. Namusumla, şerefimle, haysiyetimle kimseyi oynatmam'' yanıtını verdi. 
     Sarıgül, ''kurultayın demokratik bir ortamda yapılmadığını'' iddia ederek, ''Demokratik bir kurultay olsaydı, havası ve yapısı son derece farklı olurdu'' dedi. 
     VIP Salonu'ndan el ele çıkan Mustafa Sarıgül ve ailesi, dışarıda bekleyen bir grup partili tarafından, ''Başbakan Sarıgül''' sloganlarıyla karşılandı. Sarıgül, partililerin yoğun ilgisinin yarattığı izdiham nedeniyle zaman zaman zor anlar yaşadı. 
     
</TEXT>
</DOC>
