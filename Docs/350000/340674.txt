<DOC>
<DOCNO> 340674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/soneko12.html </URL>
<DATE> 2005/05/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TOBB Genel Kurulu'ndan notlar... 
</HEADLINE>
<TEXT>

     Türkiye Odalar ve Borsalar Birliği’nin TOBB Akyurt’taki Büyük Anadolu Oteli’nde gerçekleştirilen 60. Seçimli Olağan Genel Kurulu, seçim heyecanının yanı sıra renkli görüntülere de sahne oluyor. 
     Büyük Anadolu Oteli’nde, Başbakan Recep Tayyip Erdoğan’ın da katıldığı Genel Kurul nedeniyle büyük hazırlıklar yapıldığı dikkati çekti. 
     Genel kurulun yapıldığı salon Atatürk posterleri, Türk bayrakları ve TOBB flamaları ile süslenirken, salondaki sahne çiçeklerle donatıldı. Salonda, Avrupa Birliği’nin bayrağı da sahne arkasındaki platformun bir bölümünde yer aldı. 
     Sahnede dev bir ekran yer alırken, salonun içerisinde ise küçük boyutlarda plazma ekranlar konularak, delegelerin genel kurulu daha rahat izlemeleri sağlandı. 
     Salonda ayrıca TOBB Başkanı Rifat Hisarcıklıoğlu’nun, Rusya Federasyonu Başkanı Vladimir Putin ve Almanya Başbakanı Gerhard Schröder’in de yer aldığı çok sayıda yabancı devlet adamlarıyla posterleri olduğu gözlendi. 
     Otelin girişinde de ilginç görüntüler yer aldı. Otelin girişine dev boyutlarda Atatürk’ün posteri, Türk bayrağı ve TOBB flamasının yer aldığı görülürken, dışarıya kurulan standlarda da delegelere çeşitli ikramlarda bulunuldu. 
     Kayseri Ticaret Borsası, otel bahçesine kurduğu büyük bir mangalda sucuk kızartarak delegelere ikram ederken, Avşarlar Kuruyemiş kurduğu standda cezerye, Aydın Ticaret Borsası incir tatlısı, Antalya Ticaret ve Sanayi Odası ise turunç reçeli ikram etti. 
     Bu arada genel kurulda, TOBB’un faaliyetlerinin anlatıldığı bir multivizyon gösterisinin yanı sıra "Nasıl Bir Türkiye İstiyoruz " isimli ikinci bir multivizyon gösterisi daha sunuldu. 
     TOBB genel kuruluna katılıp bir konuşma yapan Başbakan Recep Tayyip Erdoğan’ın yanı sıra hükümet üyelerinin de genel kurula yoğun ilgi gösterdiği görüldü. 
     Genel Kurula, TBMM Başkan Vekili Sadık Yakut, Devlet Bakanı ve Başbakan Yardımcısı Mehmet Ali Şahin, Çalışma ve Sosyal Güvenlik Bakanı Murat Başesgioğlu, Sağlık Bakanı Recep Akdağ, Adalet Bakanı Cemil Çiçek, Enerji ve Tabii Kaynaklar Bakanı Hilmi Güler, Sanayi ve Ticaret Bakanı Ali Coşkun, Ulaştırma Bakanı Binali Yıldırım, Çevre ve Orman Bakanı Osman Pepe, Milli Eğitim Bakanı Hüseyin Çelik, CHP Genel Başkanı Deniz Baykal, DYP Genel Başkanı Mehmet Ağar, Türk-İş Başkanı Salih Kılıç, DPT Müsteşarı Ahmet Tıktık, DİSK Başkanı Süleyman Çelebi, siyasi partilerin temsilcileri ve çok sayıda bürokrat katıldı. 
     
</TEXT>
</DOC>
