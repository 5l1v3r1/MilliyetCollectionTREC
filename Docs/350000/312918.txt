<DOC>
<DOCNO> 312918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo24.html </URL>
<DATE> 2005/02/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ribery ayağının tozuyla top başı yaptı 
</HEADLINE>
<TEXT>

     Galatasaray'da 5-1'lik Gaziantepspor galibiyetinden sonra teknik direktör Gheorghe Hagi tarafından verilen 2 günlük izin yarın bitiyor. 
     Ligde 12 Şubat Cumartesi günü Çaykur Rizespor ile deplasmanda yapacakları karşılaşmanın hazırlıklarına Florya Metin Oktay Tesisleri'nde başlayacak olan sarı-kırmızılılarda, A Milli Takım Kadrosu'nda yer alan Bülent Korkmaz, Necati Ateş ve Cihan Haspolatlı ile Ümit Milli Takım'da bulunan Fevzi Elmas ve Sabri Sarıoğlu takımla birlikte olamayacak. 
     
     RİBERY TOP BAŞI YAPTI 
     Galatasaray'ın Fransa'nın Metz Kulübü'nden transfer ettiği Franck Ribery, ayağının tozuyla çalışmalara başladı. 
     İstanbul'a dün geç saatlerde gelen genç oyuncunun bugün Florya Metin Oktay Tesisleri'nde kondisyoner eşliğinde tek başına çalıştığı, ardından da bir dizi teste tabi tutulduğu öğrenildi. 
     Kulüp doktoru Murat Çevik, sakatlığının ağır olduğu yönünde spekülasyon yapılan Fransız futbolcunun önemli bir durumunun olmadığını kaydederek, ''Ribery'nin kasığında bundan önce geçirmiş olduğu bir sakatlık söz konusu. Çekilen MR'da bu gözüktü ve aralarında profesörlerin de bulunduğu bir ekip tarafından durumu incelendi. Sonuçta önemli olmadığı saptandı. Yaptığımız muayenesinde de herhangi bir ağrısı yoktu'' diye konuştu. 
     Çevik, Ribery'nin yaklaşık 1 aydır idmansız olması nedeniyle kondisyon ağırlıklı bir çalışmaya tabii tutulduğunu dile getirerek, ''Yarın antrenman öncesi son kez kontrolden geçireceğiz. Takımla birlikte çalışabilir'' dedi. 
     
</TEXT>
</DOC>
