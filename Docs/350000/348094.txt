<DOC>
<DOCNO> 348094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/spo04.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Tekke iddiası 
</HEADLINE>
<TEXT>


İspanya'nın Riazor Gazetesi, Deportivo'nun, yıldız futbolcuyla ön sözleşme imzaladığını ileri sürdü. Fatih, bu ülkeye yeni sezonda gelecek en büyük golcü olarak tanıtıldı 

MEHMET ÇİFTÇİ 


İspanya'da gündemin yeni ismi Fatih Tekke oldu... Riazor Gazetesi, Deportivo La Coruna'nın, Trabzonspor'un yıldız ismiyle ön sözleşme imzaladığını iddia etti. Gazetenin büyük puntolarla duyurduğu haber, İspanya'da büyük yankı uyandırırken, görüşmelerin geçtiğimiz ay içinde sonuçlandığı belirtildi. 
Haberde, Deportivo La Coruna Başkanı Lendoiro'nun, Fatih Tekke'nin transferini bizzat istediği de yer aldı. 
Milli oyuncumuz hakkında övgü dolu ifadeler kullanan Riazor Gazetesi, "Fatih Tekke bu sezon İspanya'ya gelecek en büyük golcü olacak... Türkiye Ligi'nde gol kralı olan bu futbolcu, Tristan'ı aratmayacak kadar kaliteli. Fizik gücü ve teknik özellikleri sayesinde en yırtıcı forvetler arasında yer alıyor. Türkiye'nin Milli maçlarının bitmesinin ardından İspanya'ya gelerek, resmi sözleşmeyi imzalayacak" yorumunu yaptı. 

'Doğuştan liderim' 

Şenol Güneş, işini doğru ve titiz yaptığını belirtip, "Çocukluğumdan beri felsefem hep liderlikti. Mahallemizde bile takım yapardım" diye konuştu 

Bordo - Mavililer'in başarılı çalıştırıcısı Şenol Güneş, birbirinden ilginç açıklamalar yaptı. Güneş, liderlik özelliğinin çocukluğundan beri devam ettiğini belirterek, "Ben doğuştan liderim. Çocukken büyüdüğüm mahallede bile takımı ben kurardım. O günlerdeki lider özelliğimi bugüne kadar hiç kaybetmedim, sürdürüyorum. İşimi doğru ve titiz yapıyorum. Kendimi hiçbir zaman pazarlamadım. Asla rol yapmadım. Bu yaşadığım sürece böyle devam edecek. Bu benim karakterimde var" yorumunu yaptı. 
Şenol Güneş, yeni sezonda da önlerini kesmeye çalışanların olacağını iddia edip, tüm camiayı el ele yürümeye davet etti. Trabzonspor Teknik Direktörü, "Silahımız para değil, duygudur. Biz üç büyükler gibi oyuncu alıp satıp, yaz - boz tahtası gibi olamayız. Doğru politikalar üretmeliyiz. Her Trabzonlu'nun duygusunu, gönlünü ortaya koymasıyla hedefe ulaşırız" yorumunu yaptı. 
Güneş, transfer çalışmalarıyla ilgili bilgiler de verdi. Tecrübeli teknik adam şunları söyledi "Emrah iyi niyetli bir oyuncu. İmza atacağına inanıyorum. Tolga için S.Donetsk'in verdiği para kulübümüzün kabul edeceği bir rakam değil. Lee Young tam bir taktik oyuncusu olduğu için kalmasını istedim. Dış transferler için çalışmalarımız sürüyor. Zaman gerekiyor." 

Güven bunalımı 

Bordo-Mavililer'in İstanbulspor'dan transfer ettiği orta saha oyuncusu Güven'in, Şenol Güneş'in listesinde yer almadığı iddia edildi. Güneş, tecrübeli futbolcuyu hiç düşünmediklerini dile getirerek, "Alınsın mı alınmasın mı Bu konuda görüşeceğim. Orta alanda Hasan, Adem, İbrahim gibi alternatif oyuncularımız var. Zengin bir orta alana sahibiz. Mesela genç takımdan bazı oyuncular var. Bakılacak, değerlendirilecek oyuncular. Oynarsa düşünülebilecek, oynamazsa ise verilecek oyuncular olabilir. Onun için her yapılan transfere transfer gibi bakılmamalı" dedi. 

Rekor bekliyorlar 

Trabzonspor Yönetimi'nin gelecek sezon özellikle forma satışından büyük para kazanmayı planladığı açıklandı. Yönetimin 20 bin YTL'den piyasaya süreceği 100 bin adet formadan kulübe 2 milyon YTL'lik ek kaynak kalacağı belirtildi. Formaların 25 bininin Almanya'da, kalanının da iç piyasada satılacağı bildirildi. Öte yandan Bordo - Mavili yönetim, Milli Piyango İdaresiyle ortak olarak Trabzonspor kazı-kazanı çıkarma konusunda mutabakata vardı. Bu organizasyondan da yaklaşık 1 milyon YTL bekleniyor. Yöneticiler, Şampiyonlar Ligi heyecanın da taraftarların ürünlere olan ilgisini artıracağı görüşünde. 

Kamp yeri arayacak 

Trabzonspor Teknik Direktörü Şenol Güneş'in yeni sezon kamp çalışmalarını yapacakları tesisleri belirlemek için bugün yurtdışına gitmesi bekleniyor. Güneş'in, Almanya'nın yanısıra Hollanda ve İsviçre'de de kamp yerleri araştıracağı ve maç programlarına göre seçim yapacağı bildirildi. Bordo - Mavililer, 27 Temmuz'da oynanacak olan Şampiyonlar Ligi ön eleme turuna kadar tüm çalışmalarını tamamlamak istiyor. 

D'Haene'yi eski kulübü istiyor 

Yeni sezon öncesinde Bordo - Mavili kulüpten ayrılması kesinleşen Belçikalı D'Haene için Antwerp'in devreye girdiği öğrenildi. Yıldız futbolcunun eski kulübünün, Trabzonspor ile temasa geçip, bonservis ücretinin belirlenmesi konusunda talepte bulundu. D'Haene için ismi açıklanmayan bazı Hollanda kulüplerinin de devreye girdiği bildirildi. Türkiye'den de Sivas, Samsun ve Erciyes'ten öneriler alan tecrübeli futbolcu, ülkesine dönmek istiyor. 


</TEXT>
</DOC>
