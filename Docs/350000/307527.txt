<DOC>
<DOCNO> 307527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy18.html </URL>
<DATE> 2005/01/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Sarı zeminli 'altı ok'a ceza istemi... 
</HEADLINE>
<TEXT>

     CHP Mersin İl Başkanı Mustafa Uzun, Erdemli İlçe Başkanı Hidayet Oğuz'u, yazışmalarda parti amblemi altı oku kırmızı zemin yerine sarı zemin üzerinde kullandığı gerekçesiyle, kesin ihraç talebi ile İl Disiplin Kurulu'na sevketti. 
     İl Başkanı Uzun'un, Erdemli İlçe Başkanı Oğuz'a gönderdiği Disiplin'e sevk yazısı şöyle 
     ''İl Başkanlığımıza 13 Ocak 2004 tarihinde verilen dilekçe incelendiğinde, Tüzüğümüzün 2. maddesi b bendine göre kırmızı zemin üzerindeki altı oklu parti amblemini değiştirerek, SARI ZEMİN üzerine altı oklu parti amblemini kullandığınız yönünde şikayet dilekçesi gelmiştir. 
     İl Yönetim Kurulu tarafından 13 Ocak 2005 ve 131 sayılı karar ile Tüzüğümüzün 70. maddesi A fıkrası ve b bentleri gereğince İl Disiplin Kuruluna KESİN ÇIKARMA talebi ile tedbirli olarak sevkedildiniz.'' CHP Mersin Milletvekili Hüseyin Özcan, sevk kararını büyük bir şaşkınlıkla karşıladığını belirterek, ''Böyle saçma şey olur mu Sayın Genel Sekreter'in antetli kağıdında bile altı ok siyah zemin üzerine kullanılıyor. Birçok pankart ve afişte beyaz veya başka renk zemin üzerine 6 ok kullanılıyor. Bunlar panik içinde ne yapacaklarını şaşırıyorlar'' diye konuştu. 
     
</TEXT>
</DOC>
