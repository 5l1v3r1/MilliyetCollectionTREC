<DOC>
<DOCNO> 344899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/siyaset/axsiy01.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'ün reformlarını 'isim vermeden' anlattı 
</HEADLINE>
<TEXT>


Suriye'deki Uluslararası İşkadınları Forumu'nda Arap dünyasına 'Hz. Hatice' örneği veren Emine Erdoğan, Atatürk'ün yaptığı reformları da 'ismini kullanmadan' övdü 

Abdullah Karakuş - Şam 


Başbakan Recep Tayyip Erdoğan'ın eşi Emine Erdoğan Suriye'de yapılan Uluslararası İşkadınları Forumu'nda Arap dünyasına "Hz.Hatice" örneği verirken, Atatürk'ün reformlarını da anlattı. Arap dünyasına "değişin" mesajı veren Erdoğan, "Atatürk'ün ismini kullanmadan" Cumhuriyet döneminde seçme ve seçilme hakkı dahil birçok hakkın Avrupa ülkelerinden önce Türk kadınlarına tanındığını söyledi. 
Önceki gün yapılan forumda konuşan Erdoğan, 21. yüzyılın çok hızlı ve kapsamlı bir değişim sürecine sahne olduğunu belirterek, içe kapalı bir anlayışı sürdürmenin mümkün olmayacağını kaydetti. Arap dünyasına değişimin şart olduğu mesajını veren Erdoğan, "Kendimizi yeni şartlara göre geliştirmek, her türlü ileri adımı yakalamak durumundayız" dedi. 

Hükümetin çalışmaları 
Öncü ve lider konumundaki kadınlardan alınacak çok dersler olduğunu belirten Erdoğan, işkadınlarına Hz. Hatice'nin ticaret hayatındaki çalışmalarını örnek gösterdi. Erdoğan, Türkiye'deki hükümetin kadınlara yönelik ayrımcılığı önlemek için çalışmalar yaptığını kaydetti. Kadınlara yönelik cumhuriyet döneminde de çok şeyler yapıldığını belirten Erdoğan, Arap kadınlarına, Atatürk'ün yaptığı reformları "ismini kullanmadan" övdü. Erdoğan, şunları söyledi 
"Türkiye'de kadınlar 1926'da Medeni Kanun'un kabulüyle önemli haklara kavuşmuşlar, birçok Avrupa ülkesinden çok önce 1934'te seçme ve seçilme hakkını elde etmişlerdir. Anayasa'nın 41. maddesi ailenin Türk toplumunun temeli olduğunu vurgulayarak, eşler arasında eşitliğe dayandığı ilkesini getirmiştir. Bu ilke, eşitlik adına büyük bir kazanım sağlamıştır. AB'ye üyelik sürecinde gerçekleştirilen reformlarla da kadınların kazanımları pekiştirilmiştir. Töre cinayetlerine karşı ağırlaştırılmış hapis müeyyidesi getirilmiş, kadına dönük suçlar kişiye karşı işlenen suç kapsamına alınmıştır. Ayrıca doğum izinlerinin ebeveyn izni olarak yasal düzenlemeye kavuşmasından, ücretsiz izin hakkının hem anne, hem babaya verilmesine kadar bir dizi düzenleme yapılmıştır." 

Başar Esad'dan uçak jesti 

Suriye Devlet Başkanı Başar Esad, Emine Erdoğan'ı özel uçağıyla Ankara'ya gönderdi. Erdoğan dün akşam, Başar Esad ile eşi Esma Esad'ın, "Uluslararası İşkadınları Forumu"nun davetlileri onuruna verdiği resepsiyona katıldı. Esad çifti konuklarını kapıda karşıladı. Emine Erdoğan resepsiyonda, Esad ailesi ile sohbet etti. Başar Esad'ın "Geziniz nasıl geçti " sorusuna Erdoğan, "Olumlu" diye yanıt verdi. Emine Erdoğan'a Türkiye'ye ne zaman döneceğini de soran Esad, "Sabaha karşı tarifeli uçakla" yanıtını alınca, duruma müdahale ederek, "Ben sizi özel uçağımla göndermek istiyorum" dedi. Teklifi önce reddeden Erdoğan, ısrarlar üzerine kabul etti. Erdoğan, Esad'ın özel uçağıyla gece yarısı Şam'dan Ankara'ya hareket etti. 

Türbe ziyaretinde çarşaf giymedi 

Emine Erdoğan dün Hz. Ali'nin kızının türbesi Seyide Zeynep türbesine gitti. İran hükümetinin desteğiyle onarılan türbede dua ederek bilgi alan Erdoğan, girişte görevlilerin giymesi için çarşaf uzatması üzerine talebi reddetti ve türbeye kendi giysileriyle girdi.Erdoğan Hamidiye Çarşısı'nda gezerken Şam'ın meşhur dondurmasını tatmak için "Bektaş Dondurmacısı"na uğradı. Erdoğan, çarşıdan kızlarına şal aldı. Eşi için de 4 bin dolarlık el işlemeli ahşap çalışma takımı beğenen Emine Erdoğan, satın alma konusunda kararsız kaldı. Çevresine, "Alsak başkan ne der acaba" diye sordu, ardından "şimdilik" Suriye işi çalışma takımını almaktan vazgeçti.Erdoğan, Kudüs'ü Haçlı ordularından geri aldığı öne sürülen ve vizyona yeni giren "Cennetin Krallığı" filmine de konu olan "efsanevi komutan" Selahattin Eyyübi'nin Şam'da bulunan türbesini de ziyaret etti. Erdoğan, Hz. Yahya'nın mezarına da uğradı. 1. Dünya Savaşı sırasında uçaklarının düşmesi sonucu şehit olan üç Türk pilotunun mezarlarının bulunduğu, Emevi Camii yakınlarındaki ilk Türk Hava Şehitliği'ne de giden Erdoğan, dua etti. 

CHP'DEN KADIN TEPKİSİ 
Atatürk kadınından bahsetmeliydi 

ÖNDER YILMAZ Ankara 

CHP'li kadın milletvekilleri, Başbakan Recep Tayyip Erdoğan'ın eşi Emine Erdoğan'ın Suriye'de düzenlenen Uluslararası İşkadınları Forumu'ndaki konuşmasında değişim mesajı verirken, sadece Hz. Muhammed'in eşlerinin isimlerini anmasına sert tepki göstererek, "Cumhuriyet kadınından da örnek vermeliydi. Hatta öncelik vermeliydi" dedi. CHP İzmir Milletvekili Canan Arıtman, değişim mesajı veren Erdoğan'ın önce kendisini değiştirmesi gerektiğini belirterek, "Başta giyimini değiştirmeli. Bunlar söylem ve eylemleriyle bizim ülkemizi geriye götürüyor" diye konuştu. 
CHP Ankara Milletvekili Oya Araslı da, İslamiyetin ortaya çıktığı dönemde kadına verilen önem ve kadın hakları konusunda atılan adımların görmemezlikten gelinemeyeceğini belirtirken, şöyle konuştu "Atatürk'ün açtığı yoldan ilerleyen cumhuriyet kadınlarının gösterdiği başarıya da mutlaka değinmeliydi. Nasıl ki geçmişte başarı gösteren kadınlara atıf yapıyor, cumhuriyet döneminden günümüze kadar yüzlerce başarılı Türk kadınını da örnek göstermeliydi. Hatta öncelik vermeliydi." 


</TEXT>
</DOC>
