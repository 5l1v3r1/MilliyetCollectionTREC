<DOC>
<DOCNO> 309655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur29.html </URL>
<DATE> 2005/01/26/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Bursa'da şiddetli lodos nedeniyle elektrik kesintileri yaşanıyor 
</HEADLINE>
<TEXT>

     Bursa'da, saatteki hızı zaman zaman 80 kilometreye ulaşan lodos nedeniyle enerji nakil hatlarındaki kopmalar ve 10 trafonun devre dışı kalması sonucu, elektrik kesintileri yaşanıyor. 
     TEDAŞ Bursa Müessese Müdürü Durali Ferik, AA muhabirine yaptığı açıklamada, şiddetli lodosun özellikle çarpık yapılaşmanın yoğun olduğu merkez Yıldırım İlçesi'nde etkili olduğunu belirterek, çatılardan uçan metal ve tahta parçaları, ağaç dalları gibi cisimlerin tellerin üzerine düşerek, kopmalara neden olduğunu söyledi. 
     Ferik, tel kopmalarının trafoların kısa devre yapmasına ve devre dışı kalmasına yol açtığını ifade ederek, 10 trafo bölgesinde yarım saat ile 2 saat arasında elektrik kesintileri yaşandığını kaydetti. 
     Kesintilerin özellikle Duaçınarı, Millet, Şirinevler ve Güllük mahallelerinde yaşandığını belirten Ferik, ekiplerin çalışmalarını aralıksız sürdürdüğünü, gün içinde sorunun tamamen giderileceğini söyledi. 
     
</TEXT>
</DOC>
