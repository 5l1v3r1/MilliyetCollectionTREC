<DOC>
<DOCNO> 330685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun29.html </URL>
<DATE> 2005/04/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Almanya'da her 3 Türk'ten biri fakir 
</HEADLINE>
<TEXT>

     Almanya'da yapılan bir araştırma, ülkede her 3 Türk'ten birinin fakirlik sınırı altında yaşadığını ortaya koydu. 
     Merkezi Essen kentinde bulunan Türkiye Araştırmalar Merkezi Vakfı TAM tarafından yapılan araştırmaya göre, Türklerin yaklaşık yüzde 30'u fakirlik sınırı altında, yüzde 35'i de zor şartlarda yaşıyor. 
     Türkler arasında fakirlik sınırının altına düşeceklerin sayısının gelecekte de artması olasılığının yüksek olduğuna dikkat çekilen araştırmada, Türklerin ekonomik durumunun bozulmasının başlıca nedeninin eski sanayi dallarının ortadan kalkmasından kaynaklandığı bildirildi. 
     Türklerin çoğunun özellikle kömür ve çelik sanayinin kaybolmaya yüz tutmasından dolayı işsiz kaldıkları, eğitim düzeylerinden dolayı diğer sanayi dallarında iş bulmakta zorlandıkları belirtildi. 
     Bu Türk ailelerin çocuklarının çok daha iyi eğitim aldığı, ancak buna rağmen Türk çocuklarının sadece yüzde 5'inin özel eğitimli ''Gymnasium'' adlı okullarda eğitim gördüğü kaydedildi. 
     Araştırmada, Almanlar arasındaki işsizliğin bu yılın Şubat ayında yüzde 12,6, yabancılar arasındaysa yüzde 26,2 olduğuna işaret edildi. 
     TAM'ın araştırmasında, Alman siyasetçi ve makamlarından, eğitimin teşvik edilmesi amacıyla daha fazla danışmanlık hizmeti sunmaları ve Türklerin özel iş yapmalarının desteklenmesi istendi. 
     Bunun yanı sıra Almanya'ya gelen ilk kuşak Türklerin çoğunun emekli olmasının da Türklerin ekonomik durumunu daha da kötüleştireceği belirtilerek, mevcut şartlar altında bile Türk emeklilerinin ayda 526 avro, Almanların ise 698 avro aldıklarına dikkat çekildi. 
     
</TEXT>
</DOC>
