<DOC>
<DOCNO> 318606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo24.html </URL>
<DATE> 2005/02/25/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Demirören Şampiyonlar Ligi'ne katılma hakkını elde etmek istiyoruz 
</HEADLINE>
<TEXT>

     Beşiktaş Kulübü Başkanı Yıldırım Demirören, teknik direktör Rıza Çalımbay ile birlikte takımın özgüvenini yeniden kazandığını belirterek, ''Avrupa Şampiyonlar Ligi'ne katılma hakkını elde etmek istiyoruz'' dedi. 
     Bir alışveriş merkezinde BJK Store'un açılışını yapan Yıldırım Demirören, açılıştan sonra gazetecilerin sorularını yanıtladı. Ligde kalan maçlarını kazanacaklarına inandıklarını kaydeden Demirören, ''Bu sezonki hedefimiz Avrupa kupalarına, Şampiyonlar Ligi'ne katılmak. Asıl hedefimiz gelecek sezonun Beşiktaş'ını yaratmak. Teknik kadromuzla beraber bunun için çalışmalara başladık'' diye konuştu. 
     Demirören, Rıza Çalımbay ile birlikte Beşiktaş'ın kendi öz evladına döndüğünü vurgulayarak, şunları söyledi 
     ''Camia olarak Rıza hocaya kredimizi 2005-06 sezonunun sonuna kadar vermeliyiz. Rıza hoca Beşiktaş'a birşeyler vermek için burada. Bizler de onun arkasındayız.'' 27 Şubat Pazar günü yapılacak mali kongreyle ilgili bir soru üzerine Demirören, Beşiktaş ailesinin kendi içinde sorunlarını tartışacağını dile getirerek, ''Doğruları bulmak için konuşur, kongreden elele çıkarız'' dedi. 
     
     TEŞVİK PRİMİ İDDİALARI 
     Demirören, teşvik primi iddialarıyla ilgili bir soruya karşılık, geçmişle ilgili konuşmanın yanlış olduğunu söyledi. 
     Beşiktaş'ın, bu olayların her zaman dışında olduğunu ifade eden Demirören, ''Mühim olan bundan sonrasının tedbirlerini almak ve böyle dedikoduların önünü kesmek. Beşiktaş olarak üstümüze düşen görevi yapmaya hazırız'' diye konuştu. 
     Demirören, Fenerbahçe'nin UEFA Kupası'nda Real Zaragoza yaptığı 3. tur rövanş maçını izlemediğini belirterek, şöyle devam etti 
     ''Fenerbahçe çok pozisyona girmiş, ama kaçırmış. Her takım hedeflerinden zaman içinde uzaklaştı. Bu, Türk futbolunda düşüş yaşandığı anlamına gelmez. Şimdi hepimizin görevi önümüzdeki sezonun hazırlığını yapmak.'' Galatasaray ile yapacakları derbi maçın tarihinin değiştirilmesi için sarı-kırmızılı kulübün başvurusu olacağının belirtilmesi üzerine de Demirören, ''Bu konuda bana bir bilgi gelmedi. Eğer böyle bir talep varsa, iki kulüp başkanı oturup konuşuruz. Gerekçeler doğruysa üstümüze düşeni yaparız'' dedi. 
     
     YENİ BİR BJK STORE AÇILDI 
     Beşiktaş Kulübü'nün lisanslı ürünlerinin satıldığı BJK Store'lara bir yenisi daha eklendi. 
     BJK İnönü Stadı ve Capitol Alışveriş Merkezi'nden sonra, Mecideyeköy'deki Profilo Alışveriş Merkezi'nde de BJK Store açıldı. Açılışta kurdelayı başkan Demirören, ikinci başkan Murat Aksu ve teknik direktör Rıza Çalımbay birlikte kesti. 
     Beşiktaşlı bazı yönetici ve futbolcuların da hazır bulunduğu açılışta konuşan Demirören, kulüplerin en büyük gelirlerinin pazarlama gelirleri olduğunu, bu mağazaları daha da artıracaklarını söyledi. 
     Açılışta Beşiktaşlı futbolcular, taraftarlarla birlikte fotoğraf çektirip imza dağıttı. 
     
</TEXT>
</DOC>
