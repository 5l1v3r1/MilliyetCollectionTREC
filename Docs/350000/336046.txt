<DOC>
<DOCNO> 336046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonyas18.html </URL>
<DATE> 2005/04/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İşten atılan müdüre 38.8 milyon avro tazminat... 
</HEADLINE>
<TEXT>

     Fransa'da yayınlanan Liberation gazetesi, dünyaca ünlü süper market zinciri Carrefour grubunun işten çıkartılan genel müdürü Daniel Bernard'a toplam 38.8 milyon avro tazminat ve ikramiye ödenecek olmasına sert tepki gösterdi. 
     Sol eğilimli gazete, ''Patronlar Çok Şişti'' başlığıyla manşete taşıdığı haberde, başarısız görüldüğü için hissedarlar tarafından işten çıkartılan 59 yaşındaki Bernard'ın alacağı toplam ücretin, 2514 yıllık asgari ücrete denk geldiğine dikkat çekti. 
     Carrefour grubunun 1999 yılından bu yana en üst düzey yöneticisi olan Bernard, emeklilik sigortasından 29 milyon, üç yıllık çalışma tazminatı olaraksa 9.8 milyon avro alacak. 
     Gazetenin konuyla ilgili sorularını yanıtlayan Sosyalist Parti Genel Sekreteri Francois Hollande, ''bu tür kıyak emekliliklere yasa çıkartarak sınırlama getirmek istediklerini'' söyledi. 
     Dünyada 868 süper market zinciri bulunan Carrefour, Amerikalı Wal-Mart grubundan sonra bu alanda dünya sıralamasında ikinci sırada yer alıyor. 
     Tüm dünyadaki Carrefour mağazalarında 430 binin üzerinde işçi çalıyor. 

     
</TEXT>
</DOC>
