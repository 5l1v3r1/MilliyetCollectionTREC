<DOC>
<DOCNO> 340684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonsiy06.html </URL>
<DATE> 2005/05/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP Ermeni iddialarına karşı ''Propaganda Kurulu'' istedi... 
</HEADLINE>
<TEXT>

     AKP Samsun Milletvekili Mustafa Çakır Ermeni iddialarıyla uluslar arası platformda mücadele edilebilmesi için "Propaganda Kurulu" oluşturulması için yasa teklifi verdi. 
     Teklifte, özellikle benzeri konularda koordinasyonsuzluğun giderilmesi için basın mensupları ve MGK Genel Sekreterliği temsilcilerinin de bulunacağı Enformasyon, Strateji ve Koordinasyon Kurulu ESKK 
     oluşturulması öngörülüyor. 
     AKP’li Çakır’ın yasa teklifinde, Türkiye’nin tarihinde sakladığı ve kendisini utandıracak hiçbir şey olmadığı halde, soykırım iddialarıyla Türkiye’ye baskı yapıldığı belirtildi. 
     
     ARTIK HAKLI DAVAMIZI DAHA GÜR SESLE DİLE GETİRMELİYİZ 

     1915’teki tehcir kararının Ermenilerin can ve mal 
     güvenliklerinin sağlanması için çıkarıldığını belirten Çakır, "Artık bu konunun üstüne gitmek, her zamankinden daha çok elzemdir. Sevilen ve takdir edilen bir millet olarak haklı davamızı daha gür bir sesle dile getirmek zorundayız. Bu bir ihtiyaçtır" dedi. Türk ulusal tarihi ile ilgili asılsız karar ve ifadelerin yanlışlığı ve hukuki dayanağı olmadığının tüm dünyaya daha doğru ve dolaysız anlatılması için enformasyon ve bilgi kaynağı sağlanması, elde edilen veri ve bilgilerin Türk ve dünya kamuoyuyla paylaşılması amacıyla teklif hazırlandı. Enformasyon, Strateji ve Koordinasyon Kurulu Bakanlar Kurulu’nun belirleyeceği ve takdir edeceği STÖ ve basın sensubu temsilcileri ile Milli Eğitim, İçişleri, Dışişleri, Milli Savunma Bakanlıkları’nca üçer, YÖK, Türk Tarih Kurumu, MGK Genel Sekreterliği, Devlet Arşivleri Genel Müdürlüğü, Basın-Yayın ve Enformasyon Genel Müdürlüğünce görevlendirilecek üçer kişiden oluşacak. Bu kişilerin belirlenmesinde basın-yayın, uluslararası ilişkiler, dış politika, karşılaştırmalır hukuk konularında en az on yıl ihtisas yapmış iyi derecede en az bir yabancı dil bilme koşulu aranacak. Sekreteryası Başbakanlık nezdinde oluşturulacak ESKK, Başbakanlığın ilke ve politikalarına uyacak ve her ay düzenli toplantının dışında Başbakan’ın talimatı üzerine de ayrıca toplanabilecek. Ücret veya huzur hakkı gibi konuların yer almadığı teklifte, ESKK’nın faaliyet alanı şöyle tanımlandı "Kurul, belirtilen hedefleri yerine getirmek için ülke içinde ve dışında kamuoyu oluşturur. Temel milli menfaatlere karşı yapılan ve yakıştırılan haksız iddialara karşı, devletler ve STÖ’ler nezdinde girişimler yapar, yabancı devletlerde yaşayan türk vatandaşlarını bilinçlendirir. Bu faaliyetler, yabancı devletlerdeki elçilik, başkonsolosluk ve konsolosluklar ile Türkiye’nin yabancı devletlerdeki resmi kurum ve kuruluşları marifetiyle yapılır. Kurul, yabancı devletlerde yaşayan Türk vatandaşlarının kurduğu STÖ’Ler nezdinde de bu yasa uyarınca belirlenen hedefleri yerine getirmek için girişimlerde bulunur. Kurul, yurt içi ve dışındaki, tüm kesimlerle geniş bir diyalog ve hoşgörü zemininde yazılı ve görsel basında kamuoyu oluşturmada, panel, sempozyum, halk günüve geziler tertip edilmesinde gerekli koordinasyonun sağlanmasında Başbakanlık olanaklarından istifade eder. Gerekli mali olanakların sağlanmasında Başbakanlık bütçesinden gerekli ödenek tahsis edilir." 

ANKA 
     
</TEXT>
</DOC>
