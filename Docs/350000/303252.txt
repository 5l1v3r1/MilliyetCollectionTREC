<DOC>
<DOCNO> 303252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/spor/spo02.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belek'in ağası Fener 
</HEADLINE>
<TEXT>


Sarı - Lacivertli takım, on gün kamp yapacağı otelde krallar gibi ağırlanacak. Kullanılan saha başka bir ekibe tahsis edilmeyecek, özel güvenlik devreye girecek, ayrı salonda yemek yenilecek 

ALİ İSMET URAL 


Daum bastırdı 
FENERBAHÇE, ikinci yarı hazırlıkları için gideceği Belek Arcadia Otel'de özel müşteri statüsünde ağırlanacak. Teknik Direktörü Daum, 7 Ocak'ta başlayacak kamp için hazırlıklar konusunda otel yetkilileri ile görüşme yaptı. Alman hocanın, aynı anda yabancılar da dahil olmak üzere 15 takımın daha otelde konaklayacağını öğrenince yüzü asıldı. Daum'un isteği üzerine Arcadia Otel yönetimi, Fenerbahçe'nin kusursuz şekilde ağırlanması için seferberlik ilan etti. 

Alarm verdiler 
SARI - Lacivertliler'e, bütün top çalışmalarını otel içindeki sahada yapmaları ve buranın diğer takımlar tarafından kullanılmaması konusunda garanti verildi. Ayrıca futbolcular ayrı bir blokta kalacak ve bu bölüme özel güvenlik sağlanacak. Yemekler Fenerbahçe'ye ayrılmış bir restaurantta yenilecek. Güvenlik sayısını ikiye katlayan yönetim, diğer ekiplerin çalışması için de otel dışında fazladan beş çim sahası daha kiralayarak, bu sayıyı 11'e çıkardı. 

Mangalda gol pişti 

Brezilya'nın Curitiba şehrinde tatil yapan Alex de Souza ve Marcio Nobre, hafta sonunda mangal partisinde buluştukları eski takım arkadaşlarıyla hasret giderdiler. Alex ve Nobre daha sonra karşılıklı takımlarda dar alanda maç yaptılar. 8-7 Alex'in takımının önde götürdüğü karşılaşma, Nobre'nin ekibinin son dakikada attığı golle 8-8 sona erdi. Mangal keyfi samba danslarıyla noktalandı. 

'Türkiye'de oyuncu bulamadık' 

Fenerbahçe İkinci Başkanı Nihat Özdemir, iç piyasada transfer edebilecekleri kalitede yerli futbolcular olmadığını iddia etti 

YUSUF KOBAL 

Tartışma yaratacak 
DIŞ transferde sesi çıkmayan Fenerbahçe'nin, kaliteli oyuncu sıkıntısı nedeniyle yurt içinden takviye yapmadığı ortaya çıktı. İkinci Başkan Nihat Özdemir, iç piyasada alabilecekleri düzeyde yerli oyuncu bulamadığını savunup, "İsimleri değerlendirdik ancak Türkiye'de istediğimiz özelliklere uyan birini bulamadık" dedi. Özdemir, çok kaliteli bir yabancı olması halinde transfer yapacaklarını vurguladı. 

'Temas kurmadık' 
DIŞ İlişkiler Sorumlusu Hakan Bilal Kutlualp'in Brezilya'da herhangi bir temasta bulunmadığını iddia eden Özdemir, "Kutlualp ile yarın bugün birlikte seyahate çıkıyoruz. Ancak bunun nedeni özel işlerimiz. Ne o, ne de başka arkadaşımız herhangi bir transfer girişiminde bulunmadı" diye konuştu. İkinci Başkan, yabancı için yarın İstanbul'a gelmesi beklenen Daum'la görüşeceklerini sözlerine ekledi. 

Süper kart 

FENERBAHÇE Yönetimi, taraftarları düşünerek, Süper Üyelik Kartı'nı hayata geçirmek için girişimlere başladı. Bu kartı taşıyanlar başta bilet indirimi olmak üzere, Fenerium mağazaları ve Şükrü Saracoğlu içindeki restaurantlardan, sosyal tesislerdeki aktivitelere kadar bir dizi faaliyetlerden indirimli olarak faydalanacak. Süper Kart yeni sezondan itibaren hizmete sunulacak. 

'2005'e damga vuracağız' 

YUSUF DURSUN 

100. yıl gururu 
İÇ transferde ilk sözleşmeye imza atan Kemal Arslan, Fenerbahçe'nin 100. yılı olan 2007'de de Sarı - Lacivertli formayı giyecek olmanın gururunu yaşadığını söyledi. Genç oyuncu, "Böyle büyük bir kulübün 100. yıl kadrosunda yer olmak büyük onur. Bundan daha güzel bir şey olabilir mi Bu her futbolcuya nasip olmaz. Başkanımız Aziz Yıldırım ve hocamız Daum'a çok teşekkür ediyorum" diye konuştu. 

'Üçüne de talibiz' 
2004'ÜN sakatlığı nedeniyle iç açıcı geçmediğini vurgulayan Kemal, "Ancak 2005'e ben ve takımım damgasını vuracak" ifadesini kullandı. İddialı mesajlar veren Kemal, şöyle devam etti "Biz halkın takımıyız, her branşta zirvede olmak zorundayız. Üç kupaya da talibiz. Daum her futbolcu için bir şans. Ancak ondan formayı almak çok zor. Sakatlıktan sonra bunu başardım. Formayı bırakmayacağım". 


</TEXT>
</DOC>
