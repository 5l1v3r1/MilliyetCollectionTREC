<DOC>
<DOCNO> 343078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur23.html </URL>
<DATE> 2005/05/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gaziantep'te yıkım gerginliği .. Polis havaya ateş açtı 
</HEADLINE>
<TEXT>

     Gaziantep’te metropol ilçe Şahinbey Belediyesi sınırları içindeki ahırların yıkımı sırasında, belediye görevlileriyle ahır sahipleri arasında gerginlik yaşandı. 
     Polis, olayın büyümesini önlemek için havaya ateş etti. 
     Alınan bilgiye göre, İl Hıfzıssıhha Kurulu’nca sağlık gerekçesiyle kent içinden kaldırılmaları gerektiği ifade edilen Ulaş Mahallesi’ndeki ahırlara ilişkin yıkım kararı, bugün de uygulanmaya devam edildi. 
     Ahırları yıkmak için bölgeye gelen belediye ekipleri ile ahır sahipleri arasında gerginlik yaşandı. Ekipler, yıkım yapabilmek için güvenlik kuvvetlerinden yardım istedi. 
     Çevik kuvvet ekipleri ve ambulansların bölgeye gelmesiyle ahırlar yıkılmaya başlandı. Bunun üzerine vatandaşlarla zabıta ve polis ekipleri arasında sert tartışmalar yaşandı. Polis, olayın büyümesini engellemek için havaya ateş açtı, zaman zaman da kalabalığı dağıtmak için cop kullandı. 
     Yıkım sonrasında bazı ahır sahiplerinin gözyaşlarını tutamadıkları, bazılarının da enkaz altında kalan demir ve inşaat malzemesini topladıkları görüldü. 
     
</TEXT>
</DOC>
