<DOC>
<DOCNO> 343464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonyas16.html </URL>
<DATE> 2005/05/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kylie Minogue meme kanseri 
</HEADLINE>
<TEXT>

     Avustralyalı pop şarkıcısı Kylie Minogue’a meme kanseri tanısı konulduğu bildirildi. 
     Şarkıcının Avustralya turnesinin tanıtımını yapan "Frontier Touring" adlı şirketin açıklamasında, 36 yaşındaki Minogue’a tanının Melbourne’da bulunduğu sırada konulduğu kaydedildi. 
     Kylie Minogue’un bu hafta düzenleyeceği Avustralya turnesinin ertelendiği belirtilen açıklamada, şarkıcının hemen tedavi altına alınacağı ifade edildi. 
     Açıklamada ayrıca, Minogue’un sözlerine yer verildi. Minogue, Avustralyalı dinleyicilerinin karşısına çıkmayı çok istediğini ve hayranlarını hayal kırıklığına uğrattığı için üzgün olduğunu söyledi. 
     Şarkıcı, "Bununla birlikte umarım her şey yoluna girer ve tekrar yakında sizinle birlikte olurum" dedi. 
     Şarkıcı Minogue, "Showgirl" turnesine çıkacağı Avustralya’nın yanı sıra Singapur ve Hong Kong’da da konserler verecekti. 

     
</TEXT>
</DOC>
