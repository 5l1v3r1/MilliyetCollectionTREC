<DOC>
<DOCNO> 342542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy17.html </URL>
<DATE> 2005/05/14/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
CHP Başkan Yardımcısı Öymen Türkiye çok zor bir dönem geçiriyor 
</HEADLINE>
<TEXT>

     CHP Genel Başkan Yardımcısı Onur Öymen, Türkiye’nin içerde ve dışarıda çok zor bir dönem geçirdiğini söyledi. 
     Öymen, Gaziantep’te düzenlenen "AB, ABD ve İrtica" konulu panelde, CHP’nin Türkiye’nin zor bir dönem geçirmesi nedeniyle dış politikaya ilişkin eleştirilerini, iç politikada malzeme olarak kullanmak istemediğini belirtti. 
     AB’nin her isteğinin kabul edilmemesi, yoğun görüşmeler sonucunda alınacak kararların Türkiye’nin çıkarına olması gerektiğini ifade eden Öymen, AB’li bazı politikacıların Türkiye’nin bir Asya ülkesi olduğunu ve dolayısıyla AB’ye tam üye olamayacağına ilişkin görüş beyan ettiklerini kaydetti. 
     Öymen, şöyle konuştu 
     "Ben bu politikacılara soruyorum, size okulda Türkiye’nin bir Asya ülkesi olduğunu öğreten öğretmenler, Kıbrıs Rum kesiminin Avrupa kıtasında bulunan bir Avrupa ülkesi olduğunu mu öğrettiler. Bu tutum son derece yanlış ve tehlikeli. Türkiye, AB üyeliğine ilişkin geçmişten bu yana sürekli haksızlığa uğruyor. Millet olarak bize yapılan bu haksızlığa alışkınız ama haksızlıkları bertaraf etmek bizim görevimiz." Türkiye’nin müzakere tarihine ilişkin haksız ve dayatmacı bir kararla karşı karşıya kaldığını vurgulayan Öymen, bu kararın AB Anayasası’na aykırı olduğuna dikkat çekerek, "Biz böyle bir ağır şartı kabul etmiyoruz. Biz her aday ülkeye uygulanan makul müzakere şartlarının bize de uygulanmasını istiyoruz" dedi. 
     CHP Gaziantep Gençlik Kolları tarafından düzenlenen ve Gaziantep Grand Oteli’nde yapılan panele il ve ilçe teşkilatları yöneticileri ile partililer katıldı. 
     
</TEXT>
</DOC>
