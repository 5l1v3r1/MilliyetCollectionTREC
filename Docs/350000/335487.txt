<DOC>
<DOCNO> 335487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun38.html </URL>
<DATE> 2005/04/21/ </DATE>
<TIME> 18.17 </TIME>
<AUTHOR>  </AUTHOR>
<HEADLINE>
Kongo'da Pigmeler "Eşitlik için" yürüdü 
</HEADLINE>
<TEXT>

     Kongo Demokratik Cumhuriyeti'nde Pigmeler ''eşitlik hakkı'' talebiyle gösteri düzenlediler. 
     BM ile ortak yayın yapan Okapi radyosunun haberine göre, ülkenin kuzeydoğusundaki İsiro'da 2500 kadar Pigme kendilerine yapılan ayrımcılığı protesto için Nelson Mandela stadyumunda yürüyüş yaptı. 
     Barışçı gösteriye İsiro kentinin 5 bin kadar sakininin yanı sıra yerel yetkililer ve başkent Kinşasa'dan gelen bir grup milletvekili katıldı. 
     Kongo'nun ilk sakinleri olarak kabul edilen ekvator bölgesindeki ormanlık bölgede yaşayan Pigmeler, kendilerine diğer Kongo halkının uyguladığı ayrımcılık ile haksız vergi ve diğer adaletsizlikleri protesto ettiler. Ormanlık bölgeden gelen bu Pigmelerin ilk kez diğer halklarla temas kurdukları gözlenirken, kısa boylu bölge halkının İsiro'ya ulaşmak için yüzlerce kilometre yolu yürüyerek kat ettiği belirtildi. 
     Pigmeler gösteride, ''Biz de varız, Pigme Halkı, Kongo'da Pigmeler için adalet, eşitlik, Pigmelerin katilleri adalet önüne çıkarılsın'' diye slogan attılar. 
     
</TEXT>
</DOC>
