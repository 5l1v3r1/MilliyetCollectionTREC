<DOC>
<DOCNO> 325894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko44.html </URL>
<DATE> 2005/03/22/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Aksaray TOKİ konutları satışa çıkıyor... 
</HEADLINE>
<TEXT>

     Aksaray Valisi Hüseyin Avni Coş, 360 adet konutun satışına Nisan ayında başlayacaklarını söyledi. 
     Vali Coş, AA muhabirine yaptığı açıklamada, Başbakanlık Toplu Konut İdaresi'nin TOKİ Aksaray'da yapımını sürdürdüğü 110-115 metrekare genişliğindeki 360 konutun satış şartlarının belirlendiğini açıkladı. 
     Keçeli Mevkii'ndeki Toplu Konut İnşaat Alanı'nda incelemelerde bulunan Coş, vatandaşların merakla beklediği konutların fiyatlarının 45 bin-52 bin YTL arasında olduğunu, aylık taksitlerin ise 281-481 YTL ile arasında değiştiğini belirtti. 
     360 adet konutun satışına Nisan ayında başlayacaklarını belirten Coş, ''İlk etapta yüzde 10-25 oranında peşinat talep edilecek. Geri kalan miktarın ödemesi ise 8-10 yıl vadeli olacak. Talebin mevcut konut sayısından fazla olması halinde derhal ikinci etap toplu konut inşaatlarına başlanacak'' diye konuştu. 
     Gelir düzeyi çok düşük olan vatandaşlar için ise toplam 600 konutun inşaatına kısa süre içinde başlanacağını ifade eden Coş, ''Hükümet'in öngördüğü, dar gelirli vatandaşlara ucuz konut edindirme programı çerçevesinde Aksaray'da, 600 ucuz konut yapımı planlanmaktadır. Bu konutlar 300 artı 300 olmak üzere 2 etap halinde gerçekleştirilecek. 60-75 metrekare genişlikte olacak bu konutlar ise 15-20 yıl vadeli olarak vatandaşlarımıza satılacak'' diye konuştu. 
     
</TEXT>
</DOC>
