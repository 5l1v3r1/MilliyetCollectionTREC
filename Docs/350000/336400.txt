<DOC>
<DOCNO> 336400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun16.html </URL>
<DATE> 2005/04/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Klerides'ten tarihi itiraf 1974 olmayabilirdi, büyük yanlış yaptım 
</HEADLINE>
<TEXT>

     Kıbrıs Rum Yönetiminin eski lideri Glafkos Klerides, müzakereci olarak görev yaptığı 1973 yılında Kıbrıs sorununun çözümlenme aşamasına gelmiş olduğunu açıkladı. 
     Atina'da yayımlanan To Vima gazetesinin Vimagazino ekine demeç veren Klerides, 1973'te Türk tarafıyla anlaşma noktasına gelindiğini açıklamamış olmasını büyük bir yanlış olarak niteledi. 
     ''Türklerle anlaşıyoruz deseydim 1974 olmayabilirdi'' diyen Klerides, o zaman müzakereci olarak çıkıp bunu halka söylememesinin kendi payına büyük bir yanlış olduğunu vurguladı. 
     Derginin, ''Geçen yıllar içinde bugün itiraf edebileceğiniz büyük bir yanlış yaptınız mı '' sorusunu yanıtlayan Klerides, şunları söyledi 
     ''Tabii. 1973 yılında neredeyse sorunu çözümleme noktasına gelmiştik, ancak Başpiskopos Makarios, Albay Grivas'tan korkuyordu. O zaman, müzakereci olarak çıkıp halka bunu söylememem benim büyük bir yanlışım oldu. Kendime o zaman bunu neden yapmadığımı soruyorum, ama hala bir cevap bulmuş değilim. Belki de Makarios ile Grivas'ın bunu inkar etmelerinden korktum. Eğer Başpiskopos ile Grivas 'hayır' demiş olsalardı, beni kim dinlerdi ki Böyle bir durumda ikisinin arasında ezilip kalacaktım. Belki, benim de bazı tereddütlerim vardı. Ancak nasıl olursa olsun, bu bir yanlıştı. O zaman çıkıp halka, 'Türklerle şu konularda anlaşıyoruz. Ve bu iyi bir anlaşmadır' demem lazımdı. 1973'te bunu yapmış olsaydım, 1974 olmayabilirdi. İşgal ve tüm bu olanlar olmayabilirdi.'' Klerides, derginin, ''O zaman 'evet' denilseydi bugün durum daha iyi olabilir miydi '' sorusunu ise ''Bu konuya girmek istemiyorum. Çünkü düzeltilmesi gereken bazı konular bulunduğuna inanıyordum. Ancak, bunun için müzakere gerekiyordu. Ve biz müzakere etmedik. 'Şu ve şu konular bizleri rahatsız ediyor bu nedenle değişmesini istiyoruz' diyerek, özlü müzakerede bulunmadan tüm zamanı harcadık. Beni affedin ama daha fazla konuşmak istemiyorum'' diye yanıtladı. 

     
</TEXT>
</DOC>
