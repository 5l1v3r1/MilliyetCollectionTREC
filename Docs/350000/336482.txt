<DOC>
<DOCNO> 336482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur12.html </URL>
<DATE> 2005/04/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Cinsiyet değiştiren baba, ad ve soyadını değiştirince oğlu dava açtı 
</HEADLINE>
<TEXT>

     Bahri KARATAŞ DHA 

İZMİR'de yaşayan ilköğretim okulu son sınıf öğrencisi 13 yaşındaki M.T., nüfus cüzdanını değiştirirken, ameliyatla kadın olan babası L.R.'nin şimdiki ismi S. olan adının nüfus hanesindeki baba kısmında yazılmasından rahatsız oldu. M.T. bunun değiştirilmesi için annesi E. ile birlikte avukatları aracılığıyla nüfus müdürlüğüne karşı İzmir 4'üncü Asliye Hukuk Mahkemesi'nde dava açtı. Davaya bakan hakim, çocuğun talebini yerinde gördü, ancak Türk Ceza Kanunu'nda ilgili madde olmadığı gerekçesiyle dava karara bağlanamadı. Bir dahaki duruşmaya kadın olan babanın tanık olarak dinlenmesine karar verildi. 
     1990 yılında E. ile görücü usulüyle evlenen 37 yaşındaki L. çiftinin iki yıl sonra bir çocukları doğdu. Ardından kadınlık yönü ağır bastığı gerekçesiyle baba L.R., eşini terk etti, ameliyatla kadın oldu. Karısı da bunun üzerine dava açıp 1997 yılında eşinden boşandı. Mahkeme çocuğun velayetini anneye verdi. Bu arada L.R. isim ve soyadını da S.T. olarak mahkeme kararıyla değiştirip nüfus kayıtlarına işletti. 
     Bu arada oğlu M.T.'nin nüfus cüzdanında da baba ismi S. olarak yazıldı. Bu durumdan rahatsız olan M.T., annesi aracılığıyla avukatları Mustafa Tekin ile, nüfus cüzdanında yazılı baba adı olan S.'nin değiştirilerek tekrar L. olarak yazılması için Nüfus Müdürlüğü'ne ve kadın olan babası S.T.'ye, karşı, İzmir 4'üncü Asliye Hukuk Mahkemesi'nde dava açtı. 
     Son duruşmada hakim çocuğun talebini yerinde gördü. Ancak mahkeme TCK'da ilgili madde olmadığı için karar veremedi. Bir dahaki duruşmaya ameliyatla kadın olan baba S.T.'nin, dinlenmesine karar verip duruşmayı erteledi. Avukat Mustafa Tekin, "Çocuğun durumunu haklı bulan mahkeme TCK'da ilgili madde olmadığı için ne karar vereceğini bilemiyor'' dedi. 
     
</TEXT>
</DOC>
