<DOC>
<DOCNO> 335505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko08.html </URL>
<DATE> 2005/04/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
THY yurtdışı alacaklarını tahsil edemiyor 
</HEADLINE>
<TEXT>

     Türk Hava Yolları'nın THY , 72 trilyon lirayı aşan yurt dışı alacağı ile 27 trilyon liralık yabancı bankalarda bekleyen bilet satış hasılatını tahsil edemediği ortaya çıktı. 
     Başbakanlık Yüksek Denetleme Kurulu'nun THY raporunda, kurumun yurt dışı alacaklarını tahsilinde önemli sorunlar yaşadığına dikkat çekildi. THY'nin yurtdışı bankalardaki mevduatının bir kısmının bulundukları ülkelerin ekonomik durumları ya da diğer nedenlerle Türkiye'ye zamanında transfer edilemediği ve bilet satış hasılatlarının yapılamadığına işaret edilen raporda, Ekim 2004 itibariyle THY'nin transfer güçlüğü çektiği banka hesaplarının Cezayir, İran, Hindistan, Mısır, Libya ve Suriye'de olduğu kaydedildi. THY'nin önemli tutardaki bilet satış hasılatını yapamadığı söz konusu ülkeler ve bilet hasılat tutarları YDK raporuna şöyle yansıdı 
     "Cezayir 6 trilyon 747 milyar 522 milyon lira, İran 6 trilyon 1 milyar 875 milyon lira, Hindistan 6 trilyon 11 milyar 269 milyon lira, Mısır 5 trilyon 193 milyar 783 milyon lira, Libya 1 trilyon 945 milyar 446 milyon lira, Suriye 1 trilyon 58 milyar 222 milyon lira." 
     
     ACENTA SAYISI ARTTI TAHSİLAT ZORLAŞTI 
     Raporda, THY'nin 72 trilyon 104 milyar 384 milyon liralık yurt dışı alacaklarının önemli bir bölümünü ise yurt dışı bilet satışlarının oluşturduğuna yer verildi. THY'nin yurt dışı bürolarında satılan veya iade edilen biletlerin merkezde incelenmesinde çok sayıda noksan tahsilat tespit edilirken, yapılan incelemelerde uzun yıllardır bekleyen tutarların yeraldığı, özellikle New York, Paris ve Frankfurt bürolarında düzenlenen eksik tahsil faturalarının tutarlarının yüksek olduğu, bunların uzun süredir tahsil edilemediği vurgulandı. YDK raporunda, tahsil edilemediği için birikime uğrayan THY'nin alacakları içinde 10 yıla varan süredir bekleyen alacakların bulunduğuna da işaret edildi. 
     
</TEXT>
</DOC>
