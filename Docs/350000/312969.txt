<DOC>
<DOCNO> 312969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur41.html </URL>
<DATE> 2005/02/06/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Hava koşulları nedeniyle Yunanistan'a tedaviye gönderildi 
</HEADLINE>
<TEXT>

     Edirne'nin İpsala İlçesi'nde, düşük nedeniyle kanaması olan kadın, ilçede kadın doğum doktorunun bulunmaması ve karın yolları kapatması nedeniyle ambulansla Yunanistan'ın Dedeağaç Devlet Hastanesi'ne gönderildi. 
     Edinilen bilgiye göre, Edirne'nin Enez İlçesi'ne bağlı Yenice Köyü'nde yaşayan Çiğdem Çolak 23 , bebeğini düşürdü. Kanaması da olan Çolak, Enez Devlet Hastanesi'ne kaldırıldı. Burada kadın doğum doktoru bulunmaması nedeniyle Keşan Devlet Hastanesi'ne sevk edilmek istenen Çolak, kar nedeniyle yollar kapandığı için İpsala Devlet Hastanesi'ne gönderildi. 
     Bu hastanede de doğum doktorunun bulunmaması ve Çolak'ın kanamasının artması üzerine İpsala Kaymakamı Adem Arslan, devreye girdi. 
     Çolak, Arslan'ın Yunanistan makamlarıyla yaptığı telefon görüşmesi sonucunda Dedeağaç Devlet Hastanesi'ne sevk edilebildi. 
     Burada gerekli tedavisi yapılan Çolak'ın hayati tehlikeyi atlattığı öğrenildi. 
     Kaymakam Arslan, Yunan makamlarının hastaya yakın ilgi gösterdiğini belirterek, bu duyarlılıkları için Yunanlı idari makamlara ve doktorlara teşekkür etti. 
     
</TEXT>
</DOC>
