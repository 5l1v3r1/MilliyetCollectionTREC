<DOC>
<DOCNO> 324493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo32.html </URL>
<DATE> 2005/03/17/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Aykut Kocaman Tek düşüncemiz kazanmak 
</HEADLINE>
<TEXT>

     Malatyaspor Teknik Direktörü Aykut Kocaman, Çaykur Rizespor maçındaki tek düşüncelerinin kazanmak olduğunu söyledi. 
     Kulüp binasında bir basın toplantısı düzenleyen Kocaman, Çaykur Rizespor maçını kazanarak bir çıkış serisi başlatmak istediklerini belirtti. 
     Üç haftadır mağlup olduklarını, bunların ikisinin deplasmanda, birinin de kendi sahalarında Fenerbahçe'ye karşı alındığını ifade eden Kocaman, şöyle dedi 
     ''31 puandayız, rakibimiz olan Çaykur Rizespor'un ise 37 puanı var. Ben bütün bu sıkıntılar içinde dahi Malatyaspor'un gerçek pozisyonunun 5'incilik olması gerektiğini düşünüyorum. Bu nedenle bu karşılaşma bizim için önem arz ediyor. Hem 3 maçlık kötü bir seri vardı. Hiç beklemediğimiz mağlubiyetler aldığımız bu seriyi çevirmek ve 5'incilik koltuğunda oturan Rizespor'a bir maçlık ara bırakabilmek istiyoruz. Çünkü Rizespor maçıyla birlikte biraz daha kolay, kendi sıkletimiz ve altındaki takımlarla oynayacağız. Rizespor maçı bu nedenle bizim için çok önemlidir. Tek düşüncemiz var, o da kazanmaktır. Futbol, her zaman büyük konuşanlara dediklerini yalatmış bir iş koludur. Siz plan program yaparsınız, istediğiniz gibi gitmeyebilir. Ancak doğru yolda olduğunuzu düşünmek başarıyı getiren en önemli faktördür. Bizim de kadro yapımıza bakıldığında bu anlamda nerede olduğumuz görülecektir.'' Gazetecilerin Saido ve Boliç'in performans düşüklüğü ile ilgili sorusunu yanıtlayan Kocaman, ''Bu iki futbolcunun alınmasında da son sözü söyleyen bendim. Çünkü bu futbolcuları çok iyi tanıyorum. Bunlar kiralık oyuncular. Bir performans düşüklüğü var. Ama biz onların performanslarının iyiye gitmesi için çalışmak durumundayız. Takımda genç oyunculara yer vererek Malatyaspor'un geleceğini oluşturmak için elimizden geleni yapıyoruz'' dedi. 
     
</TEXT>
</DOC>
