<DOC>
<DOCNO> 345552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/spo06.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat'a gözaltı 
</HEADLINE>
<TEXT>


Atatürk Olimpiyat Stadı'nda oynanacak Milan - Liverpool Şampiyonlar Ligi finalini 200 ülke naklen yayınlayacak. 1800 medya mensubunun görev yapacağı dev maçta sekiz bin polis güvenliği sağlayacak 


İtalya'nın Milan ile İngiltere'nin Liverpool takımları arasında bugün oynanacak Şampiyonlar Ligi finali öncesi tüm dünyanın gözü İstanbul'a çevrildi. 200 ülkede canlı yayınlanacak dev mücadeleyi 120'si Türk olmak üzere 1800 medya mensubunun takip edeceği ama bunların bir kısmının stat dışında görev yapacağı belirtildi. 8 adet panaromik stüdyo inşa edilirken, Türk Telekom'un 300 bin YTL'lik yatırımıyla ilk kez en geniş çapta kablosuz internet bağlantısının uygulanacağı açıklandı. 

Müthiş güvenlik 
Olağanüstü güvenlik önlemlerinin alınacağı dev finalde 8 bin polis ve 600'ün üzerinde jandarma görev yapacak. Güvenlik nedeniyle 80 binlik kapasitesi 70 bine düşürülen staddaki tüm biletler satıldı ve 5 milyon Euro'luk hasılat bekleniyor. Bin 603 kapasiteli toplam otopark kapasitesi 11 bin 220'ye yükseltildi, 213 otobüs için de park yeri hazırlandı. Şampiyonlar Ligi'nin 4 ana sponsorunun 5 bin davetlisini ağırlamak için stat etrafına 16 bin metrekarelik özel çadır kuruldu. Mutfakta 300'ü Türk, 300'ü Avusturyalı olmak üzere toplam 600 kişi çalışıyor. 

Ödül 10 milyon Euro 
Sahanın etrafındaki tartan pist geçici olarak yeşil halıyla kaplandı. Yedek kulübeleri, arkasındaki tribünlerde oturan taraftarların görüş açılarını engellememek için yaklaşık 60 santimetre aşağıya indirildi. Final organizasyonu için UEFA 5.2 milyon Euro'luk yatırım yaparken, şampiyon olan takım kasasına 10 milyon Euro, kaybeden ise 6 milyon Euro koyacak. 5 milyon Euro'luk bilet gelirinin yüzde 60'ı da iki takım arasında paylaştırılacak. 

Ünlüler geçidi 

Futbol dünyasının ünlü isimleri dev final için birer birer İstanbul'a gelmeye başladı. Arjantinli efsanevi yıldız Diego Armando Maradona dün öğlen saatlerinde Atatürk Havalimanı'na indi. Midesine kelepçe taktırdıktan sonra 33 kilo veren ve ince görüntüsüyle dikkat çeken Maradona'nın, hayli sinirli olduğu gözlemlendi. Ünlü yıldız kendisiyle fotoğraf çektirmek isteyen hayranlarına izin vermezken, görüntü almayı amaçlayan basın mensuplarına da tepki gösterdi. Maradona'nın yanı sıra Brezilyalı Pele, Alman Milli Takımı'nın Teknik Direktörü Jürgen Klinsmann, Belçikalı ünlü kaleci Jean Marie Pfaff, Almanlar'ın imparator lakablı unutulmaz yıldızı Franz Beckenbauer, Fransız Michel Platini, UEFA Başkanı Lennart Johansson, İtalya Başbakanı Silvio Berlusconi gibi tanınmış simalar da bugün Atatürk Olimpiyat Stadı'ndaki yerini alacak. 

İTALYAN BASINI 
Türkler Milan'ı destekleyecek 
Müthiş final öncesi İtalyan gazeteleri de manşetlerini Milan'a ayırdı. La Gazzetta dello Sport, "Milan hedefe kilitlendi" manşetini kullanırken, uzatma ve penaltılar durumunda atışları kullanacak isimlerin de Shevchenko, Pirlo, Crespo, Nesta ve Seedorf olarak belirlendiği ifade edildi. Corriere dello Sport'un final maçını, "Herkes İstanbul'da. 20.45'te Milan-Liverpool" manşetini attı. Tuttosport ise "Milan Kaka, tarihte bir yer arıyor" yorumunu yaptı. Gazeteler, Türkler'in büyük bölümünün Milan'ı destekleyeceklerini iddia edip, "Milan yüzün gülsün İstanbul senin arkanda" diye yazıp, Terim'in "Ben Milan'ı çalıştırmıştım. Herkes kimi destekleyeceğini biliyor" biçimindeki sözü de spottan verildi. 

İNGİLİZ BASINI 
Hayal edin, başarırsınız 
İngiliz basını da bugünkü Milan - Liverpool finalini birinci haber olarak verdi. Sun Gazetesi, Kaptan Steven Gerrard'ın İstanbul'a hareketten önce John Lennon Havalimanı'nda uçağa binerken bir fotoğrafını yayınlayıp, efsanevi Beatles grubunun unutulmaz şarkısına atıfta bulunarak, "Imagine" Hayal et başlığını kullandı. Haberde Liverpoollu oyuncuların daha önceki turlarda olduğu gibi inanmaları durumunda İstanbul'dan kupayla dönebilecekleri yazıldı. İngiliz gazeteleri ayrıca karşılaşmanın iki teknik direktör Carlo Ancelotti ile Rafael Benitez'in taktik savaşı şeklinde geçeceğini de belirtti. 

Herkes kendi yoluna... 

İki takım taraftarının karşılaşmaması için her türlü önlem alındı. Biletsiz taraftarlar stada yaklaştırılmayacak 

Finalist takım taraftarları güvenlik nedeniyle stada ayrı ayrı güzergahlardan getirilecek. Liverpool taraftarları kuzeydeki, Milan taraftarları da güneydeki yolu kullanacak. Sabiha Gökçen Havaalanı İngilizler, Atatürk Havalimanı da İtalyan taraftarlar için ayrıldı. İngiliz taraftarlar bugün sabah Sabiha Gökçen Havaalanı'ndan Taksim'e götürülecek ve 11.00 ile 16.30 saatleri arasında, buradan otobüslerle stada transfer edilecek. Milanlılar ise Atatürk Havalimanı'ndan metro ve taksileri kullanarak Sultanahmet'e gelecekler. Aynı şekilde İtalyan seyirciler de saat 11.00'den itibaren Sultanahmet'ten otobüslerle stada geçirilecek. Vatandaşların muhtemel yoğunluktan etkilenmemeleri için her türlü önlemin alındığı bildirildi. Bugün 12.00'den itibaren İkitelli Sanayi bölgesi ve civarı ağır tonajlı araçların girişine kapatılacak. Araç kartı olmayan hiçbir otobüs, midibüs ve minibüslerin stat civarına alınmayacağı belirtildi. Maç bileti bulunan kişi taşıyan taksi sürücüleri 15 nolu kapıdan giriş yapacak. Özel binek arabalarda en az 4 kişinin bilet sahibi olması gerekiyor. Araçta 4 biletliden az bulunması halinde geri çevrilecekler. Taşkışla Caddesi 25 Mayıs 2005, 06.00 ile 26 Mayıs 2005, 06.00 arası trafiğe kapatılacak. 


</TEXT>
</DOC>
