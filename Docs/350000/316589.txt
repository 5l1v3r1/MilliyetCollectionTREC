<DOC>
<DOCNO> 316589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/ekonomi/eko06.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz sadece vergi bilgisi verdik 
</HEADLINE>
<TEXT>


Maliye Bakanı Unakıtan, gazyağı kaçakçılığı olayında bakanlığın, istenmesi üzerine sadece vergi açısından görüş bildirdiğini söyledi 

EKONOMİ SERVİSİ 

Maliye Bakanı Kemal Unakıtan, yaptığı açıklamada, ZRG Grup tarafından yapıldığı iddia edilen gazyağı kaçakçılığı olayında, bakanlık mensubu bürokratların sorumluluğu bulunmadığını bildirdi. Unakıtan, yaptığı açıklamada, şöyle dedi 
"Gazetenizdeki haberde konu edilen ve safrasol olarak isimlendirilen maddelerin gazyağı olup olmadığına ve buna bağlı olarak da ÖTV'ye tabi olup olmadığına ilişkin tartışma yaratan süreç yaklaşık altı ay sürmüştür. Safrasol isimli maddenin gazyağı olup olmadığı konusunda Gümrük Müsteşarlığı ile bakanlığımız arasında birden fazla yazışma yapılmıştır. Bakanlığımızca, Gümrük Müsteşarlığı'na hitaben yazılmış olan yazıların hiçbirisinde, safrasol isimli maddenin ne olduğuna dair bir belirleme yapılmamış, yalnızca 'gazyağının' ÖTV'ye tabi olduğu ve ithal edilen maddenin bu kapsamda olup olmadığı kararına ilişkin yetki ve sorumluluğun Gümrük Müsteşarlığı'na ait olduğu belirtilmiştir. 
Gümrük Müsteşarlığı'ndan gelen yazı ile safrasolun, gazyağı olup olmadığı konusunda bir karara varılamadığı, safrasola ilişkin olarak ÖTV alınıp alınmayacağının tahlil sonuçlarına göre değil, kullanım yerine göre bakanlığımızca değerlendirilmesinin gerektiğinin bildirilmesi üzerine Gümrük Müsteşarlığı'na gönderilen cevabi yazıda nihai karar Gümrük Müsteşarlığı'na bırakılmıştır. 
Gümrük Müsteşarlığı Teftiş Kurulu raporunun 53 ve 54. sayfalarında bürokratlarımız tarafından yazılan bu son yazıya ilişkin olarak yapılan tespit ve değerlendirmede, "... safrasol HT ticari isimli eşyanın gazyağı olup olmadığı hususunda herhangi bir değerlendirmede bulunulmadığı, eşyanın gazyağı olup olmadığının Gümrük Müsteşarlığı'nca değerlendirilmesi gerektiğinin belirtildiği, Gebze Gümrük Müdürlüğü'nce alınmış olan ÖTV teminatının iade edilmesi yönünde herhangi bir görüş ve bildirişin yer almadığı, ..." belirtilmektedir. Ancak haberinizde gümrük müfettişlerince yapılan ve yukarıda yer alan tespit tamamen aksi yönde kaleme alınmış ve kamuoyuna, bu rapora istinaden bakanlığımız bürokratlarının sorumlu bulunduğu yazılmıştır. Oysa gerçek, rapordan aynen alınan ifadeyle sabit olunduğu gibi bürokratlarımızın sorumlu olmadığı yönündedir. 
Ayrıca, Gümrük Müsteşarlığı Teftiş Kurulu'nun bu raporuyla da yetinilmemiş, bakanlığımızca yapılan işlemler konusunda denetim birimimiz Gelirler Kontrolörleri'ne de tahkikat yaptırılmıştır. Bunun sonucunda Gümrük Müsteşarlığı'na gönderilen yazılarda yer alan görüşlerin vergi mevzuatına uygun olduğu görülmüş ve bu hususta eleştirilecek bir hususa rastlanılmamıştır." 


</TEXT>
</DOC>
