<DOC>
<DOCNO> 349195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonyas06.html </URL>
<DATE> 2005/06/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fatih Akın Türkiye hem batılı hem de değil 
</HEADLINE>
<TEXT>

     Almanya'da çevirdiği ''Gegen die Wand'' Duvara Karşı filmiyle geçen yıl Berlin Film Festivali'nde ''Altın Ayı'' ödülünü alan yönetmen Fatih Akın, Türkiye'nin hem Batılı hem de Doğulu olduğunu söyledi. 
     Akın, Alman Der Spiegel dergisine verdiği röportajda, ''İstanbul Hatırası Köprüyü Geçmek'' Crossing the Bridge adlı yeni belgesel filminin kimlere hitap ettiğine ilişkin soruya karşılık, ''Türkiye'nin gerçekten nasıl bir ülke olduğunu merak eden herkese yönelik bir film. 'Kendini daha çok Alman mı yoksa Türk olarak mı görüyorsun ' diye bana sorulan soru Türkiye için de geçerli. Türkiye Batılı mı, değil mi sorusuna cevabım Türkiye hem Batılı hem de değil'' dedi. 
     Belgeseli, ''Duvara Karşı'' filminden aldığı ilham ile çevirdiğini belirten Akın, ''Bir film çevirdiğim zaman, çok yorucu olduğu için arkasından bir belgesel çevirmek istiyorum. Ancak bu belgesel filmi çevirmek için bir nedenim daha vardı. Corazon International adlı kendi şirketimi kurdum ve başlangıç için iyi bir projeye ihtiyacım vardı. Başarısız olduğum takdirde beni iflasa sürüklemeyecek bir projeye'' diye konuştu. 
     Akın, ''İstanbul ülkedeki toplumsal durumu çok güzel yansıtan bir şehir. Aslında bu belgesel film ile Türkiye'nin AB için yeteri kadar Avrupalı olup olmadığını da araştırmak istedim. Burada müziğin de bu soruyu cevaplandırmak için iyi bir yol olacağını düşündüm'' dedi. 
     ''Duvara Karşı'' filminden önce Almanya'da yaşayan çoğu Türkün yaptığı filmler hakkında çok geç haberi olduğuna işaret eden Akın, bunun neden kaynaklandığına ilişkin soruya karşılık da ''Burada yaşayan Türkler haberleri Alman medyasından almıyor. Türk gazeteleri okuyor ve Türk televizyonlarını seyrediyorlar. Uydu televizyonları ve internetten dolayı Almanya'da medyasal bir paralel toplum oluştu'' ifadesini kullandı. 
     -WELT AM SONNTAG GAZETESİ- Alman ''Welt am Sonntag'' gazetesi de yeni belgeselinin gösterime girecek olması sebebiyle Akın'a haberinde geniş yer verdi. 
     Akın, bu gazeteye yaptığı açıklamada da Türkiye'de çok farklı bir insan olduğunu belirterek, ''Hamburg'da bir çingene, İstanbul'da bir dervişim. Benim memleketim Hamburg, ancak daha çok İstanbul'un acılı sesiyim'' dedi. 
     Acılı yemekleri sevdiği belirtilen Akın, ''Yaşadığımı hissetmek için her türlü acıya ihtiyacım var'' diye konuştu. 
     ''Akın'ın çok uyuduğu, ancak hayallerinde bile projeler ürettiği'' şeklinde yorum yapılan haberde, Akın'ın dünyayı değiştirmek istediği ve dünya üzerinde yaşayan insanların acılarını da paylaşan bir kişi olduğu görüşüne yer verildi. 
     Haberde, Almanya'da başarılı olan bazı tanınmış Türkler de kısaca tanıtıldı. 
     Haberin bu bölümünde, Avrupa Parlamentosu milletvekilleri Vural Öger ile Cem Özdemir'e, eğlence programı sunucusu Kaya Yanar'a, ''Duvara Karşı'' filmindeki rolüyle bir anda üne kavuşan Sibel Kekilli'ye ve tanınmış rapçı Ekrem Bora'ya yer verildi. 
     
</TEXT>
</DOC>
