<DOC>
<DOCNO> 319378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur34.html </URL>
<DATE> 2005/02/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Lisa Eder duruşması başladı 
</HEADLINE>
<TEXT>

     Antalya'nın Alanya İlçesi'nde 10 Ekim 2004 tarihinde Lisa Eder'i kaçırdıktan sonra öldürdüğü iddiasıyla tutuklu bulunan Bülent Gülbay'ın yargılanmasına devam ediliyor. 
     Alanya 2. Ağır Ceza Mahkemesi'nde görülen davanın ikinci duruşmasına, Ermenek Kapalı Cezaevi'nde tutulan sanık Bülent Gülbay da getirildi. 2 Şubat'ta başlayan davanın ilk duruşmasına, hava muhalefeti nedeniyle getirilemeyen sanık Bülent Gülbay, çok sayıda jandarmanın eşlik ettiği cezaevine ait araçla Alanya Adliyesi'ne getirildi. Sanık, cezaevi aracıyla doğrudan, adliye binası içindeki tutuklu sanıkların duruşma saatini bekledikleri hücreye götürüldü. 
     Duruşma için Almanya'dan Lisa Eder'in yakınlarından gelen olmazken, sanığı Malatya Barosu'na kayıtlı Avukat Hakan Göçer savunacak. Duruşmada Lisa Eder'in ailesini Alanya Barosu avukatları Hayati Bora, Fatma Saz Demir, Zafer Kayakıran, Ayşe Ağaoğlu ve Mehmet Özgen temsil edecek. 
     Duruşmayı izlemek isteyen gazetecilerin fotoğraf makinesi, ses kayıt cihazı, cep telefonu gibi aygıtları da mahkeme başkanının talimatıyla kapıda emanete alındı. 
     
     ANNESİYLE TATİLE GELMİŞTİ 
     Annesi Petra Eder ile Alanya'nın Avsallar Beldesi'ndeki bir otelde tatil yapan 11 yaşındaki Lisa Eder, 9 Ekim'de otelin karşısındaki bir dükkana alışveriş için gitmiş ve bir daha kendisinden haber alınamamıştı. Yapılan aramalarda, 11 Ekim'de Alanya Kalesi eteklerinde bir kız çocuğunun cesedi bulunmuş, cesedin, 2 gün önce ortadan kaybolan Lisa Eder'e ait olduğu anlaşılmıştı. Yapılan otopside, Lisa Eder'in boğularak öldürüldüğü saptanmıştı. 
     Polis ve jandarmanın yürüttüğü ortak operasyon sonucu aynı gün otel yakınında bir dükkan işleten Bülent Gülbay, cinayet zanlısı olarak gözaltına alınmış ve sorgusunun ardından tutuklanmıştı. Tutuklu bulunduğu Alanya Cezaevi'nde diğer tutuklu ve hükümlülerin saldırısına uğrayan Bülent Gülbay, Ermenek Cezaevi'ne nakledilmişti. 
     
     LİSA YASASI 
     Lisa Eder adlı Alman turist kızın cinayet zanlısı olarak gözaltına alınan Bülent Gülbay'ın eski bir sabıkalı olduğu ortaya çıkınca, Alanya Belediyesi, ilçede yeni işyeri açacak olanlardan sabıka kaydı getirmelerini istemiş Alanya Belediyesi'ni, Alanya'ya bağlı bazı belde belediyeleri takip etmişti. Karar, kamuoyunda, ''Lisa Yasası'' diye nitelendirilmiş ve geniş çaplı tartışmalara neden olmuştu. 
     
</TEXT>
</DOC>
