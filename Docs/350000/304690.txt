<DOC>
<DOCNO> 304690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo20.html </URL>
<DATE> 2005/01/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
"Statlara paratoner kurmak şart" 
</HEADLINE>
<TEXT>

     Futbol Federasyonu Stat ve Güvenlik Komitesi, BJK İnönü Stadı'nda toplandı. 
     Federasyonun İstanbul ve diğer illerindeki üyelerinin biraraya geldiği toplantıda, statlardaki güvenlik konusundaki hususlar görüşüldü. Komite, daha sonra BJK İnönü Stadı'nda incelemelerde bulundu. 
     Toplantı sonrası basın mensuplarının sorularını yanıtlayan Futbol Federasyonu Genel Sekreter Vekili Metin Kazancıoğlu, BJK İnönü, Fenerbahçe Şükrü Saracoğlu ve Ankara 19 Mayıs statlarını pilot olarak seçtiklerini ve 3 gün boyunca bu statlarda incelemelerde bulunduklarını söyledi. 
     Kazancıoğlu, statların incelenmesi sonrasında, federasyonun İstanbul dışında kalan statların incelenmesi için bir Stat Güvenlik Komitesi kurduklarını belirterek, ''Bu komiteye üyeler seçtik. Üye arkadaşlarla bugün toplandık ve ilk kez bu toplantıda bir statta neler olması gerekiyor, uluslararası standartlar için nasıl hareket etmemiz lazım, bununla ilgili BJK İnönü Stadı'nı inceliyoruz'' diye konuştu. 
     Statta incelemeler yapmak için kendilerine yardımcı olan Beşiktaş Kulübü'ne teşekkür eden Metin Kazancıoğlu, şunları söyledi 
     ''Daha önce statta gerekli incelemeleri yapmıştık. Bugün de kamera kontrol odası, soyunma odaları, tribünlerin giriş ve çıkışları ile turnikeleri tek tek inceleyerek, üye arkadaşlara göstereceğiz. Bu arkadaşlar daha sonra önümüzdeki hafta kendi illerindeki statlarda bu kontrolleri federasyon adına yapacaklar. Federasyon bu gelişmeler doğrultusunda çalışmalarına devam edecek. Çalışmalar sonrasında kulüplerimizi, statlarını Avrupa standartlarına getirmesi yönünde yönlendireceğiz. İlk aşamada çalışmalar bu yönde devam ediyor. Amacımız statlarımızın hepsini Avrupa normlarına ulaştırmak. Özellikle UEFA Kulüp Lisans Kriterleri'nin Türkiye'de iyi uygulanması için bu çalışmalara başladık.'' Statlarda yapılması gereken işlerin olduğunu vurgulayan Kazancıoğlu, ''Bunları hemen yapmamız lazım. Seyircilere modern, rahat ve konforlu statlar sunmamız gerekiyor'' dedi. 
     
     ''STATLARIMIZDA BÜYÜK BİR SORUN YOK'' 
     Kazancıoğlu, inceledikleri statlarda büyük bir sorunun olmadığını ifade etti. 
     Bazı statlarda sadece bazı rötuşların yapılması gerektiğini vurgulayan Kazancıoğlu, sözlerini şöyle sürdürdü 
     ''BJK İnönü Stadı'nda büyük bir sorun yok. Bazı rötuşların yapılması gerekiyor. Bunları Beşiktaş Kulübü'ne bildirdik. Kulüp yöneticileri de dikkate aldı. Şimdi bu hususları yerine getirecekler. Fenerbahçe Şükrü Saraçoğlu Stadı'nda ufak tefek sorunlar var. Bu kulüp bunları düzeltecek. Aynı şekilde Ankara 19 Mayıs Stadı'nda büyük bir sorun bulunmuyor. Bu statların standartlara yakın olduğunu biliyorduk. Bu nedenle bunları pilot olarak seçtik. Pilot statlar, Anadolu'daki statlara örnek teşkil edecek durumda. Kulüp Lisans Kriterleri çerçevesinde Hüseyin Avni Aker Stadı'nı inceledik. Bu stat da normlara yakın. Ayrıca Kamil Ocak ve Malatya İnönü statları ufak tefek rötuşlara ihtiyaç duyuyor.'' Kazancıoğlu, küçük problemlere rağmen yapılması gereken işlerin olduğunu kaydederek, ''Özellikle kamera kontrol odalarının düzenlemesi lazım. Federasyon ve stat güvenlik amirlerinin birlikte kontrol odasından seyircilerin hareketlerini izlemeleri gerekiyor. Bunun için kameraların monte edilmesi ve monitörlerin takılması gerekiyor. Ayrıca acil çıkış kapılarının sahaya doğru açılması lazım. Bunlar da tek tek kontrol ediliyor'' diye konuştu. 
     PARATONER ŞART Statlarda yıldırım tehlikesine karşı paratonerlerin bulunması gerektiğini kaydeden Kazancıoğlu, sözlerini şöyle tamamladı 
     ''Bazı statlarımızda bu yok. Bu husus çok önemli. Zannediyorum geçtiğimiz yıllarda Güney Amerika'daki bir statta yıldırım düşmesi nedeniyle bir futbolcu ölmüştü. Bu nedenle paratonerin olması gerekiyor. Bunun yanında statlarımızda doping kontrol odalarında bazı sorunlar var. Ayrıca, x-ray cihazları maliyeti fazla oluyor. Kulüplerin en azından stada girişlerde dedektörle kontrol yapması gerekiyor. Bunları da almaları için gerekli bildirimleri yapacağız.'' 
     
</TEXT>
</DOC>
