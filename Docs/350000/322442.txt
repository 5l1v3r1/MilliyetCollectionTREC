<DOC>
<DOCNO> 322442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun11.html </URL>
<DATE> 2005/03/10/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
ABD'de Ermeni lobisi çalışmalarına hız verdi 
</HEADLINE>
<TEXT>

     ABD'deki Ermeni kuruluşları, 24 Nisan yaklaşırken, sözde soykırımın Washington tarafından tanınması amacıyla Başkan George Bush, nezdinde girişim başlattı. 
     Radikal Ermeni kuruluşlarını bir araya getiren Amerikan Ulusal Ermeni Komitesi ANCA , ABD'de yaşayan Ermenilerden, Bush'a birer mesaj göndererek, ''soykırımın ABD tarafından gerektiği şekilde tanınmasını'' istemeleri çağrısında bulundu. 
     ANCA'nın açıklamasında, ''Türk-Amerikan ilişkilerinde son zamanlarda sıkıntılar olduğu belirtilerek, bundan yararlanılması gerektiği'' belirtildi. 
     Açıklamada, ABD'nin ''soykırımı inkar'' politikasında da yakın zamanda çatlaklar oluştuğu ileri sürüldü. 
     ABD'nin Erivan Büyükelçisi John Evans, geçen haftalardaki bir konuşmasında, geçen yüzyıldaki Ermeni olaylarından ''soykırım'' diye söz ettikten sonra, ABD Dışişleri Bakanlığı'nın baskısıyla bir düzeltme mesajı yayınlamıştı. 
     Evans, düzeltme açıklamasında, kendi değerlendirmesi olan ''soykırım'' sözcüğünü kullanmasının yanlış olduğunu kabul ederek, ABD'nin politikasında değişiklik bulunmadığını belirtmişti. 
     Washington'daki gözlemciler, Ermeni olaylarının başlangıcının 90'ıncı yıldönümü olan 24 Nisan günü yaklaşırken, Ermeni lobisinin, Kongre'ye de bir soykırım tasarısı sunmasının beklendiğini ifade ettiler. 
     Bu yöndeki bir işaret olarak, Ermeni lobisine yakınlığıyla bilinen Cumhuriyetçi senatör George Allen, ''Türkiye ile iyi ilişkiler istiyoruz, ancak tarihin halının altına süpürülmesine istekli değiliz'' dedi. 
     
</TEXT>
</DOC>
