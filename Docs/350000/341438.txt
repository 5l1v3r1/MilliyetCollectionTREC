<DOC>
<DOCNO> 341438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/yazar/akyol.html </URL>
<DATE> 2005/05/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yabancı sermaye, milliyetçilik ve AB 
</HEADLINE>
<TEXT>


GÜMRÜK Birliği'ni imzalayınca Türkiye'ye hızlı bir yabancı sermaye akışının olacağını sanmıştık, olmadı. Ama 17 Aralık'ta AB'den müzakere tarihi almamızla yabancı sermaye girişi bayağı hızlandı. Neden 
En büyük dinamizmin yaşandığı finans sektörünün saygın isimlerinden Yavuz Canevi'nin cevabı 
- Çünkü Türkiye artık ekonomik ve siyasi istikrar görüntüsü veriyor 
Canevi'nin belirttiği gibi, reformlar, AB'nin 17 Aralık kararı ve IMF ile anlaşmalar Türkiye'nin bu görüntüsü için bir "garanti belgesi" gibi işlev görüyor. 
Bu sebeple yabancı sermaye girişinde adeta patlama var. 
İyi de mesela bankacılık sektörümüz, Doğu Avrupa ülkelerinde olduğu gibi, yabancıların eline geçerse Bu elbette fevkalade sakıncalı olur ama Yavuz Canevi diyor ki 
- Türkiye, piyasa ekonomisine yeni geçmiş Doğu Avrupa ülkeleri gibi değildir. Türkiye'nin Osmanlı'dan beri gelişen bir finans sektörü var, girişimci sınıfı var. Yabancı sermayenin finans sektörünü ele geçirmesi söz konusu olamaz. 

YABANCI sermaye belli sektörlerde bir noktadan itibaren 'sakıncalı' olabilir ama uzmanlar Türkiye'nin henüz o noktaya ulaşmadığını söylüyor. 
Çağımızda yabancı sermayeyi ve turizmi teşvik etmeyen ülke yok gibi. İran bile yabancı sermaye çekmek için çalışıyor. 
Daha fazla dış ticaret, daha fazla yabancı sermaye, daha fazla turizm... 
Bu ekonomik dinamiklerin toplumsal karşılığı köylülükten ve içine kapanıklıktan çıkmış, daha şehirli ve daha dünyaya açık bir toplum haline gelmek demektir. 
Türkiye bu süreci yaşıyor. 
Onun için zihniyetimiz de değişiyor. 
1950'lerde topu topu yüz milyon doları ancak bulan yabancı sermayeye karşı İsmet Paşa, "Afrikalı kabilelerin kovduğu sömürgecileri ülkemize sokmayacağız" diye ünlü Uşak konuşmasını yapmıştı. 
Bugün milyarlarca dolar yabancı sermaye giriyor, CHP bile memnun. 

KAPALI köylü toplumlarında insanların hemen hepsi doğdukları yerde ölürlerdi. Sadece erkekler, o da sadece askerlik için köyün, kasabanın dışına çıkarlardı. 
'Dışarı'sı korkulu bir meçhuldü 
Bir yiğit gurbete gitse, 
Gör başına neler gelir... 
Bu korku, savaşların da etkisiyle, "yabancı karşıtı" ideolojiler halinde kendini ortaya koydu. Bizde Tek Parti ideolojisi, Araplarda Baasçılık, Arap sosyalizmi, Asya Afrika'da Üçüncü Dünyacılık... 
Ama artık görülüyor ki, dışa açılmadan, açık toplum haline gelmeden, piyasa ekonomisini kabul etmeden kalkınmak, güçlenmek mümkün değil 
Milliyetçilik içgüdüsel bir yabancı karşıtlığı "duygusu" değil de, doğru olarak, 'millet olma' ve 'gelişme" "fikriyat"ı olarak algılandığında bu açılımı teşvik eder. 
Gökalp, Atatürk, Köprülü, Ahmet Ağaoğlu, Sadri Maksudi, Mümtaz Turhan, Erol Güngör gibi milliyetçi lider ve düşünürler, yaşadıkları sorunlar için o zaman ürettikleri çözümler ne olursa olsun, içe kapanık değil, "medeni lem içinde" bir Türkiye'yi özlüyorlardı 
Bugün sorunlarımız çok ama gidişatımız doğrudur. Milli gelirimiz 15-20 bin dolara çıksın, belki o zaman biz AB'ye "İstemem" deriz, yeter ki şu on on beş yıllık "müzakere süreci"ni en yararlı ve dinamik bir şekilde yürütelim. 



</TEXT>
</DOC>
