<DOC>
<DOCNO> 309416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/spor/spo15.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ümit Karan imzaladı 

ANKARASPOR'A transfer olan Galatasaraylı Ümit Karan, 8 yeni futbolcuyla birlikte imza attı. Başkent ekibi, Sırp kaleci Jevric, İstanbulspor'dan Musa Büyük, Samsunspor'dan Şenol Yavaş, Brezilyalı stoper Asprilla, Akçaabat Sebatspor'dan Erman Özgür, Trabzonspor'dan Mustafa Yalçınkaya ile altyapıdan Özer Hurmacı ve Cihan Kayaalp'i 3,5 yıllığına renklerine bağladı. 

Samsunspor'a Bulgar stoper 

SAMSUNSPOR, Bulgaristan'ın Slavia Sofia Kulübü'nde forma giyen Yordan Petkov ile anlaştı. Şehre gelerek sağlık testlerinden geçecek olan Bulgar stoperle 2.5 yıllık sözleşme imzalanacağı belirtildi. 

Ekstra ikramiye 

SPOR Toto, ligin ikinci yarısının ilk 5 haftasında 500 bin YTL fazla ikramiye dağıtacak. Teşkilattan yapılan açıklamada, 15 bilenlere her hafta 100 bin YTL fazla ödeneceği açıklandı. 

Kar engeli 

KARS'TA başlayacak olan Türkiye Ferdi Gençler Boks Şampiyonası, olumsuz kış koşulları nedeniyle bugüne ertelendi. Gençlik ve Spor İl Müdürü Gürsel Polat, 14 ilin sporcularının şampiyona başlangıç saatinde şehre ulaşamadığını açıkladı. 

Timuçin, Antep'te 

DENİZLİSPOR Kaptanı Timuçin, Gaziantepspor ile anlaştı. Yeşil - Siyahlılar'ın Futbol Şube Sorumlusu Turgut Dalaman, 33 yaşındaki futbolcunun reddedemeyeceği bir teklif aldığını belirterek, "Bırakmayı düşünmüyorduk ama oyuncumuzun para kazanmasını istedik ve önünü açtık" dedi. Timuçin'in 1.5 yıl için 1 trilyon lira alacağı, Denizlispor'a da 250 milyar lira bonservis bedeli verileceği öğrenildi. 

Ceyhan şikayetçi 

CEYHAN Belediyespor Başkanı Hüseyin Sözlü, bayanlar basketbolda Avrupa Kupası Güney Konferansı ikinci tur rövanş maçında çıkan olaylar nedeniyle Fenerbahçe'yi FIBA'ya, Fenerbahçe TV'yi de RTÜK'e şikayet ettiklerini açıkladı. Sözlü, yeterli güvenlik önlemleri almadığı gerekçesiyle de İstanbul Valiliği hakkında suç duyurusunda bulunduklarını belirtti. 

Yaprak dökümü 

KOCAELİSPOR, Serdar Topraktepe ve Ali Eren ile olan sözleşmelerini karşılıklı olarak feshetti. Hem Teknik Direktör Bahri Kaya, hem de yönetimle anlaşmazlıkları süren iki futbolcu dün Başkan İbrahim Saral ile bir araya geldi. Anlaşma sağlanamayınca Serdar ve Ali, Yeşil - Siyahlılar'dan koptu. 

Güneş battı 3-0 

RAGIP TEKİN 

VOLEYBOL Avrupa Bayanlar Şampiyonlar Ligi'nde deplasmanda İspanya'nın Las Palmas takımına 3 - 0 yenilen Vakıfbank Güneş Sigorta çeyrek final şansını kaybetti. Grubu'ndaki son maçını oynayan temsilcimiz karşılaşmanın setlerini de 27 - 25, 25 - 23 ve 25 - 20 geride kapadı. 


</TEXT>
</DOC>
