<DOC>
<DOCNO> 315934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/guncel/gun01.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Elbet bir gün af çıkar' 
</HEADLINE>
<TEXT>


Erol Aksoy'un 'ruhsatsız' villasını Vahide Ferial Gülman adına satın alan avukatları, 'Ruhsatsız binayı neden alıyorsunuz ' sorusuna bu yanıtı verdi 

Lube Ayar - İstanbul 

Tasurruf Mevduatı Sigorta Fonu TMSF , Erol Aksoy'un borçlarına karşılık haczettiği Tarabya'daki "ruhsatsız" villayı ve arsasını 520 bin YTL'ye 520 milyar lira sattı. 
TMSF'nin Esentepe'deki merkezinde yapılan açık artırmada, Aksoy'a ait Büyükada'daki dubleks daire ve Tarabya'da 742 bin YTL muhammen bedel biçilen üzerinde tamamlanmamış villa bulunan arsa satışa sunuldu. Büyükada'daki 206 bin 400 yüz YTL değerindeki daireye alıcı çıkmazken, Tarabya'daki arsa ve villa için 2 kişi satışa katıldı. Liberty Turizm ve İnşaat AŞ'den Vahit Aslan ve Vahide Ferial Gülman'ın talip olduğu villa, muhammen bedelinin yüzde 75'i olan 520 bin YTL'den satışa sunuldu. Müzayedeye Gülman adına avukat İsmet Koçak katıldı. 
Açık artırmayı yöneten Mehmet Pazvantoğlu, villanın İmar Planı'nda 'Boğaziçi Öngörünüm Bölgesi'nde ve 'koruya katılacak alanda' kaldığını belirterek, bölgede yeni yapılaşmaya izin verilmediğini de hatırlattı. 
Diğer katılımcı Vahit Aslan, yeni bir teklif sunmayınca Aksoy'un villası, 2003 Gelir Vergisi Türkiye Geneli Vergi Mükellefleri sıralamasında 50. sırayı alan Vahide Ferial Gülman'ın oldu. 
Gülman'ın avukatları "Ruhsatı olmayan villayı niçin satın aldınız " şeklindeki soruyu, "Zevk için aldık. Laf olsun, beri gelsin işte İzin alabilirsek tamamlarız, alamazsak kalır. Elbet bir gün bir yerden, bir yasa çıkar" diyerek cevapladı. 

1260 metrekarelik arsa 

Tarabya Mahallesi Haziran Sokak'taki 1260 metrekare arsa üzerinde bulunan kaba inşaat halindeki villanın yüzde 40'ı tamamlanmış durumda. Villa ruhsatsız olarak yapılmış. 

667 metrekarelik bodrum 

Sahil yoluna yaklaşık 400 metre mesafede ve kısmi boğaz manzaralı. Betonarme kaba haldeki villada, 667 metrekare olan bodrum katında 8 oda, 6 hol, 4 mutfak, 7 banyo, tuvalet, 3 çamaşırhane, spor salonu, kazan dairesi, iç avlu, misafirhane var. 

273 metrekare tek bir kat 

180 metrekare zemin katta, giriş holü, 2 salon, mutfak, banyo, 273 metrekare alanlı normal katta ise salon, hol, banyo, soyunma odası, çocuk yatak odası, dadı yatak odası, ebeveyn banyolu yatak odası yer alıyor. 


</TEXT>
</DOC>
