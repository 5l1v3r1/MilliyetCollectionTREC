<DOC>
<DOCNO> 318025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur46.html </URL>
<DATE> 2005/02/23/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Hastalığı nedeniyle terhis olanların tedavisi 1 yıl süreyle devam edecek 
</HEADLINE>
<TEXT>

     Hayati önem taşıyan hastalıkları nedeniyle tedavileri devam ederken terhis edilen yedeksubay, erbaş ve erlerle, askeri okullarla ilişiği kesilen öğrencilerin tedavilerinin sürdürülmesine ilişkin tasarı, TBMM Genel Kurulu'nda kabul edildi. 
     Yeni düzenleme ile askerlik yaparken hayati önemi haiz bir hastalığının bulunduğu resmi sağlık kurulu raporuyla tespit edilen ve tedavileri sürmekte iken terhis edilen yedeksubay, erbaş ve erlerin tedavilerine devam edilecek. 
     Bu hastaların tedavi süresi Genel Kurul'da verilen önergenin kabulü ile 6 aydan bir yıla çıkarıldı. Askeri hastanelere sevk edilen hasta ile refakatçilerine, gidiş ve dönüş yol ücreti ile gündelik ödenecek. 
     Uzun süreli tedavi gerektiren hastalıklar nedeniyle okullarla ilişiği kesilen askeri öğrencilerin tedavileri de ilişiklerinin kesilmesine neden olan sağlık sorunu giderilinceye kadar askeri sağlık kurum ve kuruluşlarının yanında diğer resmi sağlık kurumlarında da sürdürülecek. Bu hükümden, yasanın yürürlüğe girmesinden önce söz konusu nedenle okullardan ayrılmış olan öğrenciler de yararlanacak. 
     
</TEXT>
</DOC>
