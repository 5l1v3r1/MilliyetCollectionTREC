<DOC>
<DOCNO> 324035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko37.html </URL>
<DATE> 2005/03/16/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
OPET'in yeni yüzü Cem Yılmaz... 
</HEADLINE>
<TEXT>

     Akaryakıt şirketi Opet, ünlü şovmen Cem Yılmaz ile 2005-2006 yılları için sponsorluk anlaşması imzaladı. 
     Opet Genel Müdürü Yavuz Erkut, konuyla ilgili düzenlenen basın toplantısında yaptığı açıklamada, petrol fiyatları ve çeşitli nedenlerden dolayı enerji sektörünün çok fazla sempatik bulunmadığını ifade etti. 
     Erkut, ''Ama biz eminiz ki 2005-2006 yılı boyunca Cem bey pozitif enerjisiyle enerji sektörüne bir sıcaklık getirecek'' dedi. 
     Erkut, Opet'in Cem Yılmaz ile 2006 yılı sonuna kadar, sanatçının sahne çalışmalarının yanı sıra değişik ve sürpriz başka projelerde de birlikte olacağını kaydetti. 
     Cem Yılmaz da 2005-2006 yıllarında çok konuşulan, sevilen ve etkili reklam filmleri yapacaklarını söyledi. 
     İnsanların çalışmaktan gurur duyacakları markalar olduğunu, Opet'in de kendisi için öyle bir anlam ifade ettiğini belirten Yılmaz, ''Kıymetli bir arkadaşımızdan bayrağı devraldık. Daha önce reklam filminde bir ayı oynuyordu biliyorsunuz. Reklamlarını elimizden geldiği kadar sevimli hale getirmeye çalışacağız'' dedi. 
     Toplantıda, üzerinde Opet'in yakıt markası ''98 oktan fullforce'' yazısı bulunan sürahideki sıvıyı bardağına doldurarak tadına bakan Yılmaz, bir gazetecinin sponsorluk için ne kadar ücret aldığını sorması üzerine, esprili bir şekilde ''Para her şey değil arkadaşlar. Hatırı sayılır bir para aldım gerçekten'' dedi. 
     Kendisinden genellikle mizah içeren reklam filmlerinin beklendiğini anlatan Yılmaz, Opet'in reklamlarının da bu yılın en çok konuşulanları arasında olacağını kaydetti. 
     Opet ile birlikte yapacakları kampanyaların eğitici içeriğinin de bulunacağını belirten Yılmaz, bu amaçla trafik ve temizlik kurallarının işleneceği eğitici VCD'ler de hazırlamayı planladıklarını ifade etti. 
     Yılmaz, bir gazetecinin, Opet'in sponsor olduğu Tarkan'ın reklam filmlerinden 1 milyon dolar aldığı yönündeki iddiayı hatırlatması üzerine, ''Ben onun üstündeyim'' dedi. 

     
</TEXT>
</DOC>
