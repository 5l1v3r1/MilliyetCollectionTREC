<DOC>
<DOCNO> 316806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonyas05.html </URL>
<DATE> 2005/02/19/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Sarah Jessica Parker, "hayatının aşkını" buldu... 
</HEADLINE>
<TEXT>

     ''Sex and the City'' dizisinde gerçek aşkı arayan Sarah Jessica Parker, yeni filminde hayatının erkeğini 30'lu yıllarda bulan bir kadını canlandıracak. 
     Internetteki ''cinecon'' sitesinin haberine göre, Marisa de los Santos'un romanından beyazperdeye aktarılacak ''Love Walked In'' adlı yapım, Paramount Pictures imzasını taşıyacak. 
     Santos'un bu yılın Aralık ayında yayınlanacak olan romanının haklarını şimdiden satın alan şirket, kitabın okurla buluşmasının ardından filmin çekimlerine başlayacak. 
     Film, hayatının aşkını bulduğuna inanan bir kadının sevgilisinin 2 yaşında terkederek bir daha aramadığı kızının ortaya çıkmasıyla değişen hayatını ve 11 yaşındaki bu çocukla arasında oluşan sıcak bağı anlatıyor. 
     ''Sex and the City'' dizisinin ekranlara veda etmesinin ardından herhangi bir projede yer almayan Parker, bu durgun günlerin ardından yoğun bir çalışma takvimini hayata geçirmeye hazırlanıyor. Matthew McConaughey ile başrolü üstleneceği ''Failure to Launch'' adlı film için anlaşma imzalayan sanatçı, ''Love Walked In'' isimli yapımdan önce bu film için kamera karşısına geçecek. 
     
</TEXT>
</DOC>
