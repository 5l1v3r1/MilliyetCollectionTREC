<DOC>
<DOCNO> 313744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun33.html </URL>
<DATE> 2005/02/09/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Alman gazetesinde, Irak'ta kaçırılan İtalyan gazeteci için Türkçe duyuru 
</HEADLINE>
<TEXT>

     Alman Die Zeit gazetesi, Irak'ta kaçırılan İtalyan kadın muhabir Giuliana Sgrena'nın serbest bırakılması amacıyla Türkçe, Arapça ve Almanca duyuru yayınladı. 
     Diyanet İşleri Türk İslam Birliği DİTİB , Almanya Müslümanlar Merkez Konseyi ve Federal Almanya İslam Konseyi tarafından yapılan ve Türkçe olarak ''Almanya'da Yaşayan Müslümanlara Duyuru'' başlığıyla yayınlanan duyuruda, Almanya'da yaşayan Müslümanların, Die Zeit ve İtalyan savaş karşıtı Il Manifesto gazetesi adına çalışan Sgrena'nın kaçırılmasını şiddetle kınadıkları belirtildi ve Sgrena'nın bir an önce şartsız olarak serbest bırakılması talep edildi. 
     Sgrena'nın, yaptığı röportajlarında Irak halkına büyük yakınlık gösterdiğine ve röportajlarının ağırlığını Irak halkının acılarının oluşturduğuna dikkat çekilen duyuruda, gazetecilerin kaçırılmalarının savaş ve devletler hukukuna, ayrıca insan haklarına aykırı olduğu ve İslamiyetin değerleriyle hiçbir şekilde bağdaşmadığı ifade edildi. 
     Almanya'daki Müslüman derneklerinin, Irak ve tüm dünya Müslümanlarını terörizme karşı Sgrena'nın serbest bırakılması için mücadeleye çağırdığı duyuruda, ''İslamiyette masum insanlara terör ve kaba kuvvet kullanımının bir dayanağı yoktur. Böyle davranan insanlar, davranışlarını hiçbir şekilde İslamiyetle bağdaştıramazlar'' şeklinde ifadeye yer verildi. 
     Gazetede, Türkçe olarak ''Bayan Giuliana Sgrena'nın Bağdat Günlüğü'' başlığıyla Die Zeit gazetesi için yazdığı makalelerden alıntılar da yer aldı. 
     
</TEXT>
</DOC>
