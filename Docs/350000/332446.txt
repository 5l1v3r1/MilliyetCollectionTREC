<DOC>
<DOCNO> 332446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun03.html </URL>
<DATE> 2005/04/12/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Rusya'dan 135 gazeteci, Çeşme'ye geliyor 
</HEADLINE>
<TEXT>

     Ahmet AKTAŞ DHA 

      RUSYA'dan gelecek 135 gazeteci, 25-27 Nisan tarihleri arasında Çeşme Sheraton Hotel'de ağırlanacak. TTA Tourism and Travel Agency ve Tac Grup'un ortak organizasyonuyla Rusya'nın değişik bölgelerindeki gazete ve dergilerde görevli gazetecilere Çeşme'nin turizim olanakları ve potansiyeli tanıtılacak. 
     Çeşme Sheraton Hoteli'nin 1.5 aylık Genel Müdürü Hakan Arıer, tur operatörleri ile işbirliğini geliştirmek için ilk olarak gittiği Yunanistan'ın Sakız Adası'nda olumlu izlenimler edindiğini, dönüşte ise 25- 27 Nisan tarihlerinde Rusya'dan gelecek 135 gazeteci için yaptırılmış rezervasyonun haberinin hoş bir sürpriz olduğunu söyledi. Hakan Arıer, "Bu büyük bir tur operatörünün organizasyonu. TTA Tourism and Travel Agency aynı zamanda Rusya'daki Gasprom'un sendikasının organizasyonlarını da yapıyor. Gasprom, 2 milyon çalışanı ile dünyada en çok eleman çalıştıran firmalardan biri. Genelde Sibirya gibi soğuk ve ıssız bölgelerde çalışan üst düzey yöneticilerle, normal çalışanların rehabilitasyonları için programları var. TTA bu amaçla gelirken, basın ordusu tamamen Çeşme'yi Rusya'daki gazete ve özellikle de dergilerde tanıtmak için geliyor'' dedi. 
     Daha öncede münferit olarak Rus misafirlerin otellerine gelerek sadece suit odalarda kaldıklarını belirten Arıer, "Ama biz bu bölgeye daha fazla Rus misafirin gelmesini istiyoruz. Böylelikle kış aylarında hem bizim doluluk oranımız artar, hem Çeşme olarak Rus pazarına girmiş oluruz'' diye konuştu. Çeşme'ye ilk kez bu kadar geniş katılımlı yabancı basın ordusunun geleceğini dikkat çeken Hakan Arıer, geçen yıl Ilıca'da yapılan Dünya Mistral Windsurf Şampiyonası'nda çeşitli ülkelerden akredite 72 gazetecinin görev yaptığını hatırlattı. 
     
     SAKIZ GÖRÜŞMELERİ 
     Sakız Adası'ndaki görüşmelerde ise Chios Tours'un sahibi Michalis Kolokythias ile ortak çalışmalarını sürdürme ve daha geliştirme kararı aldıklarını söyleyen Çeşme Sheraton Hotel Genel Müdürü Hakan Arıer, "Yunanlı tur operatörleri Sakız Türkiye'ye açılan kapı' sloganını kullanıyor. Chios Tours'un sahibi Yunanistan'ın büyük gazetelerine ilan veriyor. Sakız Adası ile Çeşme'yi beraber pazarlama bağlamında görüşmeler yaptık. Hem kış hem de yaz aylarının bazı hafta içi günlerini Mihalidis Kolokythias ile ortak planlama düşüncemiz var. Ayrıca Chios Tours olarak İskandinav uçaklarıyla gelen turistleri 2 gün Çeşme'de ağırlamayı düşünüyor. Ama asıl büyük projesi, bu yıl ve gelecek yıl 25 bin Çinli getirtmek. İki ülke birlikte Ege kültürünü pazarlarsa çok daha cazip olur. Uzakdoğu turisti kış aylarında gelir. Bizim kış ayları için de önemli bir hedef olabilir'' dedi. 
     
     HAKAN ARIER 
     Sheraton Çeşme'nin Genel Müdürü 36 yaşındaki Hakan Arıer Bolu Otecilik ve Turizm Meslek Lisesi'ni bitirdi, daha sonra Çukurova Üniversitesi Mersin Turizm İşletmeciliği ve Otelcilik Yüksekokulu'ndan 1991 yılında mezun oldu. Mersin Hilton ve Mekke Hilton'da görev yaptıktan sonra Nevşehir Dedeman Kapadokya Hotel, İstanbul'da Radisson SAS Hotel, Eresin Hotel Topkapı ile İstanbul ve İzmir Princess Hotel'de Genel Müdürlük görevlerinde bulundu. Evli, iki çocuk babası Hakan Arıer, İngilizce ve Almanca biliyor. 
     
</TEXT>
</DOC>
