<DOC>
<DOCNO> 338970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur08.html </URL>
<DATE> 2005/05/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Sağlıkta yeni sistem SSK'nın açıklarını körükledi... 
</HEADLINE>
<TEXT>

     Sağlık tesisleri devredildiği için sağlık hizmetlerini tümüyle dışardan almaya başlayan Sosyal Sigortalar Kurumu SSK , ilk üç aylık gelir gider gerçekleşmelerine bakarak 2005 yılının tümü için yaptığı açık tahminini güncelledi. Kurumun yıl başında 8.2 katrilyon lira olan yıl sonu açık tahmini mart ayında 9.3 katrilyon liraya yükseltildi. Kurumun açık tahminlerindeki artış sağlık harcamalarının seyrinden kaynaklandı. 
     ANKA’nın SSK’dan edindiği verilere göre, Kurumun bu yıl başında yılın tümü için 30.7 katrilyon lira olarak esas aldığı toplam giderler tahmini mart sonu itibariyle 1.2 katrilyon lira artırılarak 31.9 katrilyon liraya çıkarıldı. Ocak-mart döneminde gerçekleşen giderlere dikkate alınarak yılın tümü için yapılan bu tahminle, Kurumun yıl başında 8.2 katrilyon lira olarak öngördüğü sağlık harcamalarına ilişkin tahmini harcama tutarı 9.6 katrilyon liraya çıkarıldı. 
     SSK’nın 9.4 katrilyonu prim tahsilatı, 13.1 katrilyon lirası da diğer gelirlerden olmak üzere ocak ayı itibariyle yılın tamamında toplam 22.5 katrilyon lira gelir elde edeceği tahmin edilmişti. SSK’nın giderleri toplamı ise 30.7 katrilyon olarak öngörülmüştü. Kurumun açığı ise 8.2 katrilyon lira olarak hesaplanmıştı. Açık tahmini ocak-şubat gerçekleşmelerine bakılarak şubat ayında 9 katrilyon liraya yükseltildi. 
     SSK’nın ilk üç aylık gerçekleşmeleri dikkate alarak yaptığı yıl sonu tahminlerinde ise SSK’nın açığı yıl başındaki tahminlere göre 1.1 katrilyon lira artırılarak 9.3 katrilyon liraya çıkarıldı. Mart sonu itibariyle SSK’nın bu yılki giderlerinin 31.9 katrilyon lira, gelirler toplamının ise 22.6 katrilyon lira olarak gerçekleşmesi öngörüldü. 
     
     AÇIKLARDAKİ ARTIŞ SAĞLIK HARCAMASINDAN 
     Kurumun açık tahminlerindeki artışın sağlık harcamasından kaynaklandığı belirlendi. Ocak ayında yılın tamamı için 8.2 katrilyon lira olarak tahmin edilen sağlık harcaması tutarı mart sonu itibariyle 1.4 katrilyon liralık artışla 9.6 katrilyon liraya çıkarıldı. 
     SSK’nın verilerine göre ocak ayı itibariyle yılın tamamındaki sağlık harcamaları tutarı 8.2 katrilyon lira olarak öngörüldü. Şubat sonu itibariyle yıllık sağlık harcamasının 9.4 katrilyon liraya çıkacağı hesaplandı. Martta ise yıl 9.6 katrilyon liraya ulaşacağı öngörüldü. 

ANKA 
     
</TEXT>
</DOC>
