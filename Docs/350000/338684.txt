<DOC>
<DOCNO> 338684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo11.html </URL>
<DATE> 2005/05/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ankaragücü'ne Cavcav desteği... 
</HEADLINE>
<TEXT>

     Birinci Süper Futbol Ligi'nde zor anlar yaşayan Ankaragücü'ne, Kulüpler Birliği ve Gençlerbirliği Kulübü Başkanı İlhan Cavcav destek verdi. 
     Gençlerbirliği'nin, Akçaaabat Sebatspor deplasman maçına gitmek yerine, ligde düşme korkusu yaşayan Ankaragücü'nün Diyarbakırspor ile yaptığı maça gelerek ezeli rakibine destek veren İlhan Cavcav'a, başkent taraftarının alkışlarla sevgi gösterisinde bulunmasından duyduğu memnuniyeti dile getiren Cavcav, ''Ankaragücü'nün kuruluş tarihi 1910, Gençlerbirliği'nin ise 1923, 2 Ankara takımı arasında rekabetin olması çok normal. Ancak şimdi her 2 takımın başkan, yönetici ve seyircisinin birlik ve beraberlik içinde olması lazım. Çünkü kardeş takımımız zor günlerden geçiyor'' dedi. 
     Uzun yıllar futbolun içinde yer aldığını belirten İlhan Cavcav, AA muhabirine şunları söyledi 
     ''25 yıllık kulüp başkanlığımın yanısıra, futbolcu olarak da Gençlerbirliği'ne uzun yıllar hizmet ettim. Başkanlık dönemimim bir bölümünde diğer güzide başkent temsilcisi Ankaragücü'ne de başkanlık edebilirdim. Bu durumda ligde başarılı olan veya zor durumda bulunan temsilcilerimize destek vermek bizim görevimiz. Şimdi bizler Büyükşehir Belediyesi Ankaraspor'un da Süper Ligde mücadele etmeye başlamasıyla 3 Ankara takımı olarak başarıda da, başarısızlıkta da tüm camialarımız kenetlenmeliyiz.'' 
     
     CAVCAV'IN İÇİNDEKİ ANKARAGÜCÜ SEVGİSİ BAMBAŞKA 
     Gençlerbirliği Kulübü Başkanı İlhan Cavcav, Milli Takımlar Teknik Direktörü Ersun Yanal'ın, Ankaragücü'nden, Gençlerbirliği'ne gelişinin 2 kulüp taraftarı arasında bazı tatsızlıklara neden olduğuna değinerek, sözlerini şöyle tamamladı 
     ''Ersun hoca olayı nedeniyle 2 kulüp arasında bir tatsızlık yaşandı. Bazı çevreler beni Ankaragücü düşmanı gibi gösterdiler. Ben asla Ankaragücü düşmanı olmadım. Çünkü ben Ankaragücü'nü çok severim. Devir artık 2 kulüp arasında düşmanlık tohumlarını yeşertmeye çalışanlara prim verme devri değil, Ankara'nın 3 güzide kulübünün taraftarı, yönetimi ve camiasıyla başarılı olanın takımın etrafında kenetlenme, destek verme devridir.'' 
     
</TEXT>
</DOC>
