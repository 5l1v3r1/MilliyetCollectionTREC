<DOC>
<DOCNO> 337568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/ekonomi/aeko.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İş yaratan sektöre özel destek... 
</HEADLINE>
<TEXT>


Başbakan Yardımcısı Abdüllatif Şener, inşaat, tekstil gibi büyük istihdam yaratan sektörlere özel destek sağlanması için çalışma yapıldığını söyledi 

Ahmet Erhan Çelik - Ankara 

Hükümet, inşaat ve tekstil gibi istihdam yaratan sektörlere özel destek sağlanması için harekete geçti. 
Başbakan Yardımcısı Abdüllatif Şener başkanlığındaki Ekonomi Koordinasyon Kurulu EKK bugünkü toplantısında, ekonomik büyümenin istihdam artışını daha fazla desteklemesi için somut politika önerilerini ele alacak. 
Şener, ekonomiyle ilgili bütün bakanların katıldığı EKK'nın gündemini Milliyet'e anlattı. "İşsizlik ve istihdam rakamlarını ayrıntılı biçimde tahlil edeceğiz" diyen Şener, 2004'ten itibaren ekonomik büyümenin ilave istihdam yaratabildiğini ancak yeterli bulmadıklarını bildirdi. Şener işsizliğin azaltılması için detay politikalara ihtiyaç olduğunu belirterek, şöyle konuştu 
"Mesela inşaat sektörü istihdam katsayısı en yüksek sektördür. Bu sektörde mutfak malzemeleri, demir, cam, çimento gibi Türkiye'de üretilen yüzlerce girdi kullanılıyor. Bu sektörü harekete geçirmek için ne tür destekler verilebilir buna bakılacak." 
Devlet İstatistik Enstitüsü'nün verilerine göre işsizlik oranı geçen 3 ay itibarıyla yüzde 11.5 seviyesinde bulunuyor. Ekonomi geçen 3 yılda ortalama yüzde 7.9 oranında büyürken, işsizlik oranında anlamlı gerileme olmaması "hormonlu büyüme" eleştirilerini gündeme getirdi. 

'IMF'yle gerilimi olmaz' 
Şener, IMF'nin karşı çıkmasına rağmen inşaat gibi emek yoğun olan tekstilde KDV indirimi yapılıp yapılamayacağına ilişkin soruyu ise şöyle yanıtladı 
"Tekstil de istihdam katsayısı yüksek bir sektördür. Biz de ekonomi performansını artıracak her konuyu dikkate alırız. IMF açısından gözetilen faiz dışı dengedir. Vergideki oransal değişikliler her zaman gelirlerin azalacağı anlamına gelmez. Bunları çok boyutlu tartışmak lazım." 

Vergi mükellefleri 
EKK, işsizlikle beraber vergi mükelleflerinin sayısındaki azalmanın nedenlerinin tespitini de gündemine aldı. Gelir, kurumlar, stopaj ve basit usulde vergi ödeyen beyannameli mükelleflerin sayısı kriz yılı olan 2001'de 1 milyon 768 bin seviyesindeyken, bu rakam 2005'in ilk çeyreğinde 1 milyon 730 bine geriledi. 


</TEXT>
</DOC>
