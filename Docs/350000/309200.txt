<DOC>
<DOCNO> 309200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko35.html </URL>
<DATE> 2005/01/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Cem Duna Terörizme karşı duruş için ortak anlayış gerek 
</HEADLINE>
<TEXT>

     TÜSİAD Yönetim Kurulu Başkan Yardımcısı ve Dışişleri Komisyonu Başkanı Cem Duna, terörizme ekonomik anlamda karşı duruşun global ortak bir anlayış gerektirdiğini bildirdi. 
     Boğaziçi Üniversitesi - TÜSİAD Dış Politika Forumu tarafından düzenlenen ''Küresel Terörizmin Ekonomik Yansımaları ve Çözümler'' başlıklı uluslararası konferansın açılışında konuşan Cem Duna, ekonomik açıdan terörizmin çarpıcı sonuçlarına dikkat çekti. 
     Cem Duna, ''Aslında terörizmin yeni bir olgu olmadığı hepimizin bildiği bir gerçek, bugün dünden farklı olarak terörizmin bazı bölgeler ve ülkelerle sınırlı düşünülmeyecek bir olgu niteliğine büründüğü de bir gerçek. Terörizmin uluslar üstü niteliği, buna karşı ülkelerin tek başlarına savaşamayacaklarını dolayısıyla güvenlik ve ekonomi alanında alınacak tedbirlerin de global anlamda düşünülmesi gerektiğini bize gösteriyor'' dedi. 
     Terörizmin uluslar üstü bir nitelik kazanmasının, dünya ekonomisinin hayal edilmeyen ölçüde ekonomik ve mali anlamda bir bütünleşmeye gittiği bir dönemde gerçekleştiğine dikkat çeken Duna, şöyle devam etti 
     ''Dünyanın ekonomik anlamda bütünleşmesi bize terörizmin olumsuz etkilerinin daha fazla hissedildiği bir ortam sunuyor. Terörizm özellikle yabancı yatırımcıları etkiliyor. Açık bir ekonomi aynı zamanda uluslararası yatırımcıların riskli ülkelerden çekilip yatırımlarını başka ülkelere kaydırmalarına olanak sağlıyor. 
     Bugün dünya ekonomisi gücünü, malların, hizmetlerin ve insanların serbest dolaşımından alıyor. Öte yandan, küreselleşmenin motoru olan ulaşım ve iletişimdeki gelişmeler teröristlere yeni imkanlar sunuyor. Bunun karşısında daha fazla güvenlik nedeniyle malların ve insanların dolaşımının engellenmesi ise adeta teröristlerin bir galibiyetine dönüşüyor. Ekonomik anlamda küreselleşmenin karşısındaki en önemli sorun, bir taraftan serbest ticaret geliştirilirken diğer taraftan da terörizme karşı daha etkin mücadele yolları bulunmasıdır. Terörizme ekonomik anlamda karşı duruş her şeyden önce ortak bir anlayış gerektiriyor.'' 
     
     JOHN J. MARESCA 
     Merkezi Cenevre'de bulunan Business-Humanitarian Forum'un Başkanı emekli Büyükelçi John J. Maresca da, 30 yıldan beri geldiği Türkiye'deki yaratıcılığın kendisini hep etkilediğini söyledi. 
     Savunma Bakan Yardımcılığı döneminde Türkiye ile F-16'ların üretilmesi anlaşmasının imzalandığını kaydeden Maresca, Türkiye'nin bu kadar sofistike savaş uçağını üretemeyeceğine ilişkin endişeler bulunduğunu ancak test edilen uçakların tümünün beğenildiğini anlattı. 
     John J. Maresca, başarılı bir F-16 üreticisi olan Türkiye'nin neleri yapabileceğini gösterdiğini vurguladı. 
     Terör sorunuyla mücadelede sadece kendini savunmakla kalmayıp köklerini belirleyerek yok etmeyi de düşünmek gerektiğini ifade eden Maresca, sorunun ekonomik boyutuna işaret ederek, özel sektörün bu sorunun yok edilmesine katkıda bulunabileceğini söyledi. 
     Terörizmi haklı çıkaracak hiçbir neden bulunmadığını vurgulayan Maresca, ''Neden bazı gençler terörist saldırılarda ölmeye hazır '' sorusunu yönelterek, ''Benim görüşüme göre yüzlerce işsiz genç olmasaydı, gelecekten ümidini kesmeselerdi Usame bin Ladin ve ona benzer kişiler terörizm için gençler bulamayacaktı'' dedi. 
     Ekonomik gelişmeye ihtiyaç bulunduğunu, bu gelişmenin de işsiz, ümidini kesmiş insanların bulunduğu yerlerde olması gerektiğini belirten Maresca, bu yüzden özel sektörün önemli bir rol üstlenebileceğini kaydetti. 
     Dünyanın en zengin bölümünün 1 trilyon dolarlık servet oluşturduğunu, en büyük 100 ekonominin ülkeler değil şirketler olduğunu belirten Maresca, ''Yoksulluk sorununu çözecek servet özel sektörün elinde'' diye konuştu. 
     Özel sektörün servet üretirken aynı zamanda istihdam sağlayıcısı olduğuna işaret eden Maresca, kaynaklarını akılcı amaçla yöneten özel sektörün yoksulluk sorununun çözümünde nasıl teşvik edileceği konusuna değinirken de, Afganistan'da jenerik ilaç üretimini örnek verdi. 
     Afganistan'da Batılı şirketleri istihdam yaratmak için yerel şirketlerle partnerliğe teşvik ettiklerini aktaran Maresca, sadece silah taşımasını bilen milyonlarca Afganlı gencin üretken işlere yönlendirilmesi gerektiğine dikkat çekti. 
     Türkiye'nin Batı ile İslam ülkeleri arasında bir köprü olduğunu belirten Maresca, Türkiye'nin bu alanda özel bir rol oynayabileceğini vurguladı. 
     Business-Humanitarian Forum'un Başkanı emekli Büyükelçi John J. Maresca, ''Batıdakiler olarak her zaman bu konuları ele almada pek akılcı olmadık. Düşüncesizlik ve şiddet eğilimi içinde olduk. Cezaevinde yapılanlar affedilemez. Şiddete şiddetle cevap vermemeliyiz. Ahlakı otorite en büyük gücümüzdür. Moral otoriteyi korumalı, ziyan etmemeliyiz. Yapıcı şekilde sorunu çözersek, terörizmin kökenini çökertebiliriz'' dedi. 
     
</TEXT>
</DOC>
