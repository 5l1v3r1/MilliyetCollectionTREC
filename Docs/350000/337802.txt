<DOC>
<DOCNO> 337802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy27.html </URL>
<DATE> 2005/04/28/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Hıncul Uluç Komisyon'da Mafya futbolun içinde, korkudan konuşmuyorlar 
</HEADLINE>
<TEXT>

     Gazeteci-Yazar Hıncal Uluç, TBMM Araştırma Komisyonu'na bilgi verirken, mafyanın futbolun içinde olduğunu ancak kimsenin korkusundan gerektiği yerde konuşmadığını söyledi. 
     Mafyanın üzerine kimsenin gidemediğini yazdığı için vurulduğunu ifade eden Uluç, ''60 yaşındaki Hıncal Uluç ile ne işleri var 
     Asıl amaç, genç gazetecileri şimdiden korkutup, sindirmek'' dedi. 
     TBMM Sporda Şiddet, Şike ve Haksız Rekabet İddialarını Araştırma Komisyonu, bugünkü toplantısında, Gazeteci-Yazar Hıncal Uluç, Türkiye Spor Yazarları Derneği TSYD Genel Başkanı Onur Belge ve Altay Kulübü Başkanı Erdinç Altınyeleklioğlu'nu dinledi. 
     Alınan bilgiye göre Uluç, mafyanın futbolun içinde olduğunu, ancak kimsenin korkusundan gerekli yerlerde konuşmadığını söyledi. Hıncal Uluç, mafyanın önce itibar için futbolun içine ve kulüplere girdiğini ama şimdi işin ranta dönüştüğünü ifade etti. Uluç, günümüzde de etkili olduğunu öne sürdüğü mafyanın büyük kulüplerinden daha çok Anadolu kulüplerinde boy gösterdiğini iddia etti. 
     
     ''HEDEF GENÇ GAZETECİLER'' 

     Mafyanın bazı spor yazarlarına saldırılarının arkasında genç gazetecileri sindirme amacı bulunduğunu ileri süren Uluç, şöyle konuştu 
     ''Bana saldırının da arkasında bu var. Yoksa 60 yaşındaki Hıncal Uluç'la ne işleri var Asıl hedef genç gazetecileri şimdiden korkutmak, sindirmek... 
     Ben adliyede tek başıma beklerken Uğur Çakıcı önümden 50 arkadaşıyla geçti. Kimse bana sahip çıkmadı. 
     Uğur Çakıcı kendisiyle röportaj yapan Ayşe Önal'a kızıp vurunca, ben de 'Gazeteciler Cemiyeti sahip çıkmadı, mafyanın üzerine kimse gitmiyor' diye eleştirel bir yazı yazmıştım. Bunun üzerine de beni vurdular.'' 
     
     ''AĞAR GÖNDERDİ, DEMEK Kİ DEVLET DESTEĞİ VAR...'' 

     Haluk Ulusoy'un Futbol Federasyonu Başkanı seçildiği Genel Kurul'da, mafyanın adayları desteklediği iddiaları bulunduğunu anımsatan Uluç, ''Korkut Eken'in Haluk Ulusoy'u desteklediği ortaya çıkınca, 'Korkut Eken'i Mehmet Ağar gönderdi, o halde Ulusoy'a devlet desteği var' diye diğer adaylar çekildi'' dedi. 
     
     ''HAKKIMIZI İSTİYORUZ'' 

     Altay Kulübü Başkanı Erdinç Altınyeleklioğlu, Altay'ın 2002-2003 sezonunda haksız yere ikinci lige düşürüldüğünü ifade etti. Bu hatanın düzeltilmesini istediklerini belirten Altınyeleklioğlu, ''1. Lig'e geri çıkmak istiyoruz. Altay 91 yıllık mazisi olan bir kulüptür. Böyle bir kulübün ayak oyunlarıyla düşürülmesi camiaya en büyük haksızlık. Adaletin yerini bulmasını, hakkımızı istiyoruz'' diye konuştu. 
     TSYD Başkanı Belge de sporda sanıldığı ya da ileri sürüldüğü gibi basının rolü olduğuna inanmadığını söyledi. Esasında futbolda da şiddet olmadığını kaydeden Belge, ancak toplumun cinnet geçirdiğini ileri sürdü. 
     Onur Belge, şiddetin önlenmesine yönelik yasada basına yönelik ağır hükümler bulunduğunu belirterek, bunun mutlaka düzeltilmesi gerektiğini de dile getirdi. 
     
</TEXT>
</DOC>
