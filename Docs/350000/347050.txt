<DOC>
<DOCNO> 347050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/spo06.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken mesai 
</HEADLINE>
<TEXT>


Yanal, şampiyonluk kutlamaları nedeniyle yeterli idman yapamayan Fenerliler'i dün Florya'da antrenmana çağırdı 


Dünya Kupası Grup Elemeleri'nde Yunanistan ve Kazakistan ile iki kritik maç oynayacak olan A Milli Takımımız'da bazı futbolcular erken iş başı yaptı. Polat Otel'de bugün toplanması gereken Ay - Yıldızlı ekibin kadrosunda yer alan Fenerbahçe ve Trabzonsporlu futbolcularla birlikte Halil Altıntop dün gizlice Florya'ya gidip çalıştı. 
Menajer Can Çobanoğlu, Teknik Direktör Ersun Yanal'ın isteği doğrultusunda önceki gün Fenerbahçe ve Trabzonsporlu futbolcuları tek tek arayıp, Polat Otel'e gelmelerini istedi. Karşılaşmalar sonrasında Polat Otel'e gelen Ay - Yıldızlı futbolcular dün Yanal'ın yardımcıları yönetiminde medyaya kapalı bir çalışma gerçekleştirdi. Buna gerekçe olarak Sarı - Lacivertli futbolcuların bir hafta süreyle şampiyonluk kutlamalarına katılmaları gösterilirken, Bordo - Mavililer ise Denizlispor karşılaşması nedeniyle yenilenme çalışmasına katıldı. 
Polat Otel'de kampa girecek olan millilerimiz, tam kadro ilk çalışmasını bugün yapacak, çarşamba akşamı da Harbiye Açıkhava Tiyatrosu'nda "Yıldızların Altında" müzikaline gidecek. 
Yunanistan maçının son provasını perşembe günü karşılaşmanın oynanacağı İnönü Stadı'nda medyaya kapalı olarak gerçekleştirecek olan Ay - Yıldızlı ekibimiz, buradan Beşiktaş'ın Ümraniye Tesisleri'ne geçecek. Cumartesi gününe kadar burada tüm kapılarını medyaya kapatacak olan Ay - Yıldızlılar taktik üzerine yoğunlaşacak. 


</TEXT>
</DOC>
