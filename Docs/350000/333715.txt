<DOC>
<DOCNO> 333715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy16.html </URL>
<DATE> 2005/04/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Roh'tan 55 yıl önce Kore'ye asker gönderen Türkiye'ye teşekkür... 
</HEADLINE>
<TEXT>

     Kore Cumhuriyeti Cumhurbaşkanı Roh Moo-Hyun, ülkesinden önemli bir mesaj getirdiğini belirterek, ''55 yıl önce ülkesinin zor durumunda Türk hükümetinin asker göndererek Kore hükümetine destek verdiği'' için Türkiye'ye teşekkürlerini sundu. 
     Roh, Cumhurbaşkanı Ahmet Necdet Sezer ile baş başa ve heyetlerarası görüşmelerin ardından düzenlenen ortak basın açıklamasında, Sezer ile bölgesel ve uluslararası konuları ele aldıklarını, ikili ilişkilerin gelişmesi açısından da çok faydalı bir görüşme yaptıklarını söyledi. 
     ''Size en önemli mesajım Kore halkı adına, Türk hükümetine teşekkür etmek istiyorum, 55 yıl önce Kore'nin zor durumunda Türk hükümeti asker göndererek, Kore hükümetine destek vermiştir'' diye konuşan Roh, Kore Savaşı sırasında şehit veya gazi olan Türk askerlerine değinerek, Türk askerinin gösterdiği kahramanlıkların Kore halkına ''efsane'' olarak anlatıldığını, Türkiye'nin desteğini hiç unutmadıklarını belirtti. 
     Roh, Koreli işadamlarının, stratejik konumu itibariyle Türkiye'nin ne kadar verimli olduğunu bildiklerini kaydederek, ikili ilişkilerin hızla geliştiğini, ticaretin ve Türkiye'yi ziyaret eden Koreli turist sayısının geçen yıla göre 2 kat arttığını söyledi. 
     İki ülke arasındaki ticari dengesizlikten duyduğu üzüntüyü de dile getiren Roh, beraberinde 30'a yakın işadamının geldiğini, bu yılın sonlarına doğru da Kore'den büyük bir ithalatçı işadamı grubunu Türkiye'ye yönlendirmeyi düşündüğünü ifade etti. Roh, bu konuyu Koreli işadamlarıyla görüşme sözü verdi. 
     
     ''ANKARA ÇOK TEMİZ VE DÜZENLİ BİR KENT'' 
     Roh, Ankara'da sadece 1 gece geçirdiğine işaret ederek, başkentin, sokakları çok temiz, düzenli bir kent olduğu izlenimi edindiğini söyledi. 
     ''Türkleri güler yüzlü, dinamik, kaliteye sahip insanlar'' olarak niteleyen Roh, bir ülkenin geleceğinde ''halkın gülümsemesinin'' çok önem taşıdığını belirtti. 
     Roh, Türkiye'yi ''kalkmaya hazır bir uçağa'' benzeterek, ''Ankara'da şunu teyit ettim Türkiye çok dinamik bir ülke, Türk halkı kendine çok güvenen bir halk, Türkiye'nin geleceği parlaktır ve hızla gelişecektir'' diye konuştu. 
     Roh, iki millet arasında çok sıcak ve yakın bir ilişki olduğunu kaydederek, Korelilerin Türkleri ''kardeş'' olarak gördüğünü söyledi. Roh, Kore gazilerinin ülkesi için yaptıkları katkıların kendisini çok duygulandırdığını ifade etti. Roh, Futbolda 2002 Dünya Kupası'nda Türkiye ile Kore Cumhuriyeti milli takımları arasında oynanan 3'üncülük maçının, iki milletin ne kadar dost olduğunu gösteren bir örnek olduğunu ve bu dostluğun o maçla birlikte tüm dünyaya sergilendiğini belirtti. 
     
</TEXT>
</DOC>
