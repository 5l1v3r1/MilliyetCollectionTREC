<DOC>
<DOCNO> 304786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/siyaset/asiy.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP teslim olmaz 
</HEADLINE>
<TEXT>


81 il başkanından 66'sının desteğini alan Deniz Baykal, "CHP, Türkiye'de teslim alınamayan tek kale. CHP'yi içeriden ele geçirmeye çalışıyorlar" dedi 

Saliha Çolak - Ankara 


CHP'de 29 Ocak'ta yapılacak olağanüstü kurultay öncesinde, Genel Başkan Deniz Baykal, 81 il başkanından 66'sının desteğini aldı. Türkiye'de teslim alınamayan tek kalenin CHP olduğunu söyleyen Baykal, "Onu da içeriden ele geçirmeye çalışıyorlar" dedi. 
CHP il başkanları, dün Ankara Hilton Oteli'nde bir araya geldi. CHP lideri Baykal konuşmasında, Şişli Belediye Başkanı Mustafa Sarıgül hakkındaki rüşvet iddiaları ve tartışmalı Yüksek Disiplin Kurulu YDK toplantısıyla ilgili bilgi verdi. 

'Belgeye ulaştık' 
İçişleri Bakanlığı müfettişlerinin Şişli Belediye Başkanı Sarıgül hakkında, "rüşvetin belgesini bulamadıkları için ilk etapta dava açmadığını" söyleyen Baykal, CHP'nin bu belgeye ulaştığını söyledi. Sarıgül hakkında görevi ihmal suçundan dava açıldığını, ilk duruşmanın da nisan ayında yapılacağını duyuran Baykal, şöyle devam etti 
"Yeni parti kurma girişimi başarılı olmadı. Şimdi içerden deniyorlar. CHP'yi yozlaştırma, çizgisinden saptırma çabasındalar. Şahıslar değil, CHP önemlidir. Sarıgül'ü CHP'ye kabul ederken herkes ne olduğunu biliyormuş, sadece biz bilmiyorduk. Bu anlattıklarımı inandırıcı bulmayan, şüphe eden varsa çıksın, neyin eksik olduğunu söylesin." 

Ekibinden eleştiri 
Kendi ekibinin eleştirmesi üzerine, "Asıl konumuz rüşvet ve kurultay" diyen Baykal, "tüzük değişikliğiyle blok liste" eleştirilerine de şu yanıtı verdi 
"Çarşaf liste olsaydı 20 - 30 milyon doları cebine koyan listeyi satın alırdı. Bunu engelledik. Bu şimdi daha iyi anlaşılıyor." 

'Baykal'ın yanındayız' 

Toplantıda 66 il başkanının imzaladığı bildiriden satırbaşları şöyle "Bir belediye başkanı, belediye işlerini bırakıp CHP geleneğinde olmamış biçimde davranış, eylem ve söylem geliştirerek zamansız ve haksız bir yarış başlattı. Kendisiyle ilgili ciddi iddialar ortaya atılmış ve YDK'ya sevk edilmiştir. YDK üyelerinin bir kısmı, para karşılığı karar verme ve disiplin suçlusunu aklama çabasına girmişler ve maalesef bunu da başarmışlardır. CHP'yi yaralayan anlayışın mük fatlandırılmış olması bizi derinden üzmüştür. Genel başkanın kurultay toplama kararını CHP'nin onurlu geçmişine yakışan bir tavır olarak benimsiyor, bu haklı mücadelesinde yanında olduğumuzu açıklıyoruz." 


</TEXT>
</DOC>
