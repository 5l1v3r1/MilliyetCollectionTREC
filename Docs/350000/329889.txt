<DOC>
<DOCNO> 329889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko10.html </URL>
<DATE> 2005/04/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Babacan Türkiye'nin toplam borç stoku 319,5 katrilyon lira 
</HEADLINE>
<TEXT>

     Ekonomiden sorumlu Devlet Bakanı Ali Babacan, 2005 Ocak sonu itibariyle geçici ''Konsolide Bütçe İç Borç Stoku''nun 228,8 katrilyon, ''Konsolide Bütçe Dış Borç Stoku''nun ise 90,7 katrilyon lira olduğunu bildirdi. 
     Babacan, CHP Sinop Milletvekili Engin Altay'ın yazılı soru önergesine Başbakan Recep Tayyip Erdoğan adına yanıt verdi. Babacan, geçici ''Konsolide Bütçe Toplam Borç Stoku''nun, yüzde 54.1'inin sabit faizli, yüzde 45.9'unun ise değişken faizli borçlardan oluştuğunu kaydetti. Babacan, bu borçların yüzde 59.5'inin Türk Lirası cinsinden, yüzde 40.5'inin ise döviz cinsinden dövize endeksli borçlardan oluştuğunu ifade etti. 
     Devlet Bakanı Babacan, 2004 yılı Eylül ayı sonu itibariyle geçici olarak kamuoyuna açıklanan ''Türkiye Toplam Dış Borç Stoku''nun yüzde 46.6'sının kamu, yüzde 13.6'sının Merkez Bankası ve yüzde 39.8'inin özel sektör dış borçlarından oluştuğunu bildirdi. 
     
     EN BÜYÜK PAY KİT'LERE AİT 
     Babacan, Hazine Garantili Dış Borç Stoku içerisindeki en büyük payın yüzde 52.6 ile KİT'lere ait olduğunu belirtti. Buna göre, 5 milyar 313 milyon dolar Hazine Garantili Dış borç stoku var. Bunun, 2 milyar 749 milyon doları KİT'lere, 1 milyar 178 milyon doları yerel yönetimlere, 466 milyon doları fonlara, 876 milyon doları kalkınma ve yatırım bankalarına ait bulunuyor. 
     Devlet Bakanı Babacan, uygulanan ekonomik program çerçevesinde sağlanan yüksek miktardaki faiz dışı fazla ve başarılı iç ve dış borçlanma stratejileriyle Konsolide Bütçe Toplam Borç Stoku'nun GSMH'ya oranının gerilemeye başladığını ifade etti. Babacan, ''Konsolide Bütçe Toplam Borç Stoku'nun 2002, 2003 ve 2004 yılları itibariyle GSMH'ya oranı azalarak sırasıyla yüzde 88.2, yüzde 79.3 ve yüzde 74.6 olarak gerçekleşmiştir. Konsolide Bütçe Toplam Borç Stoku'nun GSMH'ya oranındaki son üç yılda gerçekleşen düşüş hızının ilerleyen yıllarda arttırılarak, stok-GSMH oranının Maastricht Kriterleri'nde belirlenen düzeyin altına düşürülmesi hedeflenmiştir'' dedi. 
     
     DIŞ BORÇ 40 MİLYAR DOLAR ARTTI 
     Ali Babacan, CHP'li Altay'ın, ''Döneminiz başlangıcında Türkiye'nin dış borç tutarı nedir ve günümüzde ne olmuştur '' sorusuna karşılık olarak da 2001 yılında 113 milyar 895 milyon dolar olan dış borç stokunun, 2004 yılında 1 milyar 160 milyon dolara yükseldiğini bildirdi. Buna göre, bu sürede dış borç artışı 39 milyar 265 milyon dolar oldu. 
     Babacan'ın verdiği bilgiye göre, dış borçların 29 milyar 316 milyon doları kısa, 123 milyar 844 milyon doları ise orta ve uzun vadeli borçlardan oluşuyor. 
     
</TEXT>
</DOC>
