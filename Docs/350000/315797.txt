<DOC>
<DOCNO> 315797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy38.html </URL>
<DATE> 2005/02/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Taner'in savunmasından "İddiaların hiç biri doğru değil'' 
</HEADLINE>
<TEXT>

     Eski Devlet Bakanı Güneş Taner, Türkbank zarar ettiği için ihaleye çıkıldığını, ihale sonuçlandıktan sonra Merkez Bankası'na Emniyet'ten bir yazı geldiğini, bu yazıyı kendisinin görmediğini ifade ederek, ''Utanç duymuyorum, iddiaların hiç biri doğru değil'' dedi. 
     Yüce Divan'da savunmasını yapan Güneş Taner, hayatında trafik suçu bile işlemediğini, farklı muamele istemediğini ifade ederek, ''Karşınızda olmaktan memnunum'' dedi. 
     Taner, açıklamalarının, Mesut Yılmaz'ın ihale sürecine ilişkin ifadeleriyle örtüştüğünü söyledi. 
     Türkbank zarar ettiği için ihaleye çıkıldığını anlatan Taner, ihale sonuçlandıktan sonra Merkez Bankası'na Emniyet'ten bir yazı geldiğini, bu yazıyı kendisinin görmediğini ifade etti. 
     Bu yazıyı görseydi ihalenin sonuçlanmasına neden olan ön iznin verilmesini geciktireceğini ve inceleme yapılmasını sağlayacağını kaydeden Taner, yazıyı görmedikleri için ön izni verdiklerini dile getirdi. 
     İhalenin ardından Korkmaz Yiğit'e, ''hayırlı olsun'' dileğinde bulunduklarını ve bankanın sermayesini artırmasını, yatırım yapmasını istediklerini söyleyen Taner, ''Yiğit'e, 'ihaleyi almanın yeterli olmadığını, bankayı 90 yıl süreli verdiklerini, istenilen şartları yerine getirmesi gerektiğini ve bunları izleyeceğimizi' anlattık'' diye konuştu. 
     Yaptığı her şeyin evrak üzerinde olduğunu vurgulayan Taner, Kamuran Çörtük'ü hayatında bir defa 15 dakika gördüğünü, telefonla hiç konuşmadığını, Türkbank ihalesine kadar Korkmaz Yiğit'i tanımadığını ve Hayyam Gariboğlu ile de tanışıklığı olmadığını anlattı. 
     Yüce Divan heyetine seslenen Taner, ''Ben sizlerle bir kokteylde tanışmayı ve ülkenin sorunlarını öyle bir ortamda konuşmayı isterdim. Ama utanç duymuyorum. Bu iddiaların hiç biri doğru değil'' dedi. 
     TBMM'nin Yüce Divan'a sevk kararını okumadığını söyleyen Taner, ''Benim kafam bulanır diye okumadım. Bildiğimi anlatırım dedim'' diye konuştu. 
     
     ''DOKUNULMAZLIK ZIRHINA SIĞINMADIM'' 
     Bankekpres'in içinin boşaltıldığını öğrendikten sonra dokunulmazlık zırhına sığınmadan DGM'ye müracaat ettiğini ve ifade verdiğini anlatan Taner, şöyle konuştu 
     ''Elimizde sonuçlanmamış, Devlet İhale Kanunu'na tabi olmayan bir ihale var. Ben bu ihaleye fesat karıştırmışım... İhale Komisyonu'nu biz oluşturmamışız. Kimlerden oluştuğunu bilmiyorum. 
     Türkbank bir dakikalığına bile Korkmaz Yiğit'e verilmemiş, içindeki parayı kimse uçurmamış, devletin 1 kuruş parası gitmemiş, Yiğit'e kredi verilmemiş, kimseye teminat mektubu verilmemiş.'' Taner, bugün de aynı görevde olsa aynı şeyleri yapacağını ifade etti. 
     Güneş Taner'in avukatı Ömer Lütfü Avşar da müvekkilinin söylediklerine katıldığını kaydetti. 
     Taner'in savunmasının ardından Yüce Divan Başkanı Bumin duruşmaya 15 dakika ara verdi. 
     
</TEXT>
</DOC>
