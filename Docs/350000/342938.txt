<DOC>
<DOCNO> 342938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun35.html </URL>
<DATE> 2005/05/16/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Kur-an'a hakaret davasında Beyaz Saray "Newsweek haberi geri çekmeli" 
</HEADLINE>
<TEXT>

     Beyaz Saray, Guantanamo üssünde Amerikalıların Kur’an-ı Kerim’e saygısızlık yaptığı haberi için özür dileyen Amerikan Newsweek dergisinin, bu haberi geri çekmesini istedi. 
     Beyaz Saray sözcüsü Scott McClellan, "Newsweek’in şimdi yanlışları kabul ederken haberini geri çekmemesi kafa karıştırıcı. 
     Belli gazetecilik standartlarının yerine getirilmesi gerektiğini düşünüyorum. Ancak bu olayda bu standartlar yerine getirilmedi" dedi. 
     Newsweek dergisi, Amerikan askerlerinin Guantanamo üssünde, Kuran’ı tuvaletlere koyduğu ve bir keresinde tuvalete atarak sifonu çektiği haberini yayımlamasının ardından başta Afganistan olmak üzere çeşitli ülkelerde çıkan ayaklanmalarda 16 kişi öldü. 
     Derginin editörü Mark Whitaker, pazar günü bir açıklama yaparak hayatını kaybedenlerin ailelerine başsağlığı dileğinde bulunmuş, haber nedeniyle özür dilemişti. Haberden sonra Afganistan, Pakistan, Endonezya’da olaylar çıkmış, Mısır, Suudi Arabistan, Bangladeş, Malezya ve Arap Birliği bu durumu kınamıştı. 
     Dergi, Guantanamo üssünde olanlara ilişkin bilginin, "bilgili bir hükümet kaynağından" geldiğini yazmıştı. Ancak dergiye göre aynı kaynak, sonradan Newsweek’e açıklamasında, Kuran’a saygısızlık meselesinin askeri bir raporda yer aldığından emin olmadığını söylemişti. 
     ABD Ulusal Güvenlik Danışmanı Stephen Hadley de katıldığı bir televizyon programında, Newsweek’in iddialarının ciddi biçimde araştırıldığını ve doğruluğunun kanıtlanması durumunda sorumluların cezalandırılacağını söylemişti. 
     
</TEXT>
</DOC>
