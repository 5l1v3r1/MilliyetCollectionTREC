<DOC>
<DOCNO> 317918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy05.html </URL>
<DATE> 2005/02/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şahin 4 yıl sonra konuşan Cafer futbolda temizliği imkansız hale getirdi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, futbolun özerk bir alan olduğunu belirterek, sık sık siyaseti müdahaleye çağırmanın özerkliğe zarar vereceğini söyledi. 
     AK Parti Grup toplantısında gazetecilerin ''futbolda şike iddiaları'' ile ilgili sorularını yanıtlayan Şahin, ''Futbol özerk bir alandır, mali ve idari özerkliğe sahiptir. Bu alanda ortaya çıkacak her türlü sorunun özerklik içinde çözülmesi gerekir. Kendi göbeklerini kendilerinin kesmesi, kendi sorunlarını kendilerinin çözmesi gerekir. Bu konuda sık sık siyaseti müdahaleye çağırmak özerkliğe zarar verir. Ben bu nedenle hep dışarıda durmaya çalıyorum. Kendi sorununuzu kendiniz çözün diyorum'' dedi. 
     Bir futbolcunun 4 yıl önce teşvik primi aldığına ilişkin iddialar ortaya atıldığını hatırlatan Şahin, şöyle konuştu 
     ''Bu konudaki takibat ve soruşturma, verilecekse ceza, 1 yıl içinde verilmesi gerekir. Futbol Federasyonu hukukçuları dün açıkladı, bu olaylarda zamanaşımı 1 yıldır diye...1 yıl içinde bu ihbarı yapmayıp 4 yıl sonra yapan kişi, Türkiye'de bu alanın temizliğini geciktirmiş, hatta imkansız hale getirmiştir. Bu alanının üzerine hassasiyetle gidildiği gibi, bu temizliğin yapılmasını zamanaşımına uğratarak geciktirenlerin de mutlaka soruşturma kapsamında değerlendirilmesi gerekir.'' Şahin, ''bu durum, konuşmak isteyenleri engellemez mi '' sorusuna, zamanında konuşmanın teşvik edilmesi gerektiğini, zamanında konuşmayan kişinin sonra konuşmamasının daha doğru olduğunu vurguladı. Şahin, ''Demir tavında dövülür. Yıllar sonra bir şey atıyor ortaya, bunu da ispat edemiyor. Ama kamuoyu, sürekli acaba, acaba sorularıyla çalkalanıyor. Spor alanında varolduğu iddia edilen durumların temizliğini yapmalıyız. Ama üzerimize düşen görevi zamanında yapmalıyız'' dedi. 
     ''Bu temizliği geciktirenlerle ilgili bir şey yapılabilir mi '' sorusuna karşılık Şahin, bu kişilerin sorumlu olduğunu düşündüğünü, bunun hesabının sorulması gerektiğini kaydetti. 
     
</TEXT>
</DOC>
