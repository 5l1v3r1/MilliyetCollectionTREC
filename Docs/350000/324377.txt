<DOC>
<DOCNO> 324377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko08.html </URL>
<DATE> 2005/03/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Bankalar dövizde artıya döndü 
</HEADLINE>
<TEXT>

     Merkez Bankası'nın 9 Mart'ta döviz kurlarına yaptığı alım yönlü müdahaleden önce bankacılık sektörünün döviz pozisyonunu fazlaya dönüştürdükleri belirlendi. 
     Bankacılık Düzenleme ve Denetleme Kurumu'nun BDDK 
     verilerine göre bankacılık sektörünün 28 Şubat itibariyle 300 milyon dolar açık olan bilanço içi yapancı para pozisyonu, 4 Mart itibariyle 585 milyon dolarla fazlaya dönüştü. YTL'deki aşırı değerlenmeye rağmen sektörün kur riskini azaltarak pozisyonunu fazlaya dönüştürmesinde kamu ve yabancı sermayeli mevduat bankalarının tutumu belirleyici oldu. Kamu bankaları şubat sonunda 650 milyon dolar olan döviz fazlasını 354 milyon dolar artırarak 1 milyar 4 milyon dolara kadar çıkarırken, yabancı bankalar ise 170 milyon dolar olan fazlalarını 518 milyon dolar büyüterek 688 milyon dolarda yükselttiler. Özel serayeli bankaların döviz açığında ise fazla bir değişim yaşanmadı. Şubat onunda 1 milyar 203 milyon dolar olan özel bankaların döviz açığı 4 Mart itibariyle 17 milyon dolar azalarak 1 milyar 186 milyon dolara indi. Kalkınma v yatırım bankalarının döviz fazlası ise 82 milyon dolardan 80 milyon dolara geriledi. Önceki haftalarda da yabancı bankaların döviz pozisyonunda önemli dalgalanmalar yaşanıyordu. Yabancı bankaların döviz pozisyonlarıyla ilgili bu alışıldık dalgalanma eğilimin aksine, kamu bankaları döviz pozisyonlarını bu yıl ocak ayı sonuna kadar istikrarlı bir şekilde 300 milyon dolar düzeyinde bir fazlada tutmayı tercih ediyorlardı. Ancak bu eğilimlerinde şubat ayıyla birlikte radikal bir değişiklik yaşanan kamu mevduat bankaları, giderek döviz fazlalarını artırmayı tercih ettiler. Ocak sonunda 287 milyon dolar olan kamu bankalarının döviz fazlası şubat sonunda 560 milyon dolara yükseldi. 4 Mart itibariyle de ilk defa 1 milyar doları aştı. 
     
     DÖVİZ MÜDAHALESİ 
     Bankacılık sektörünün döviz pozisyonunu fazlaya dönüştürdüğü 4 Mart'ı izleyen hafta Merkez Bankası, YTL'deki aşırı değerlenme sürecine müdahale ederek piyasadan 2-2.5 milyar dolar arasında döviz almıştı. Söz konusu gelişmenin sektörün döviz pozisyonunda da önemli bir değişiklik yapmış olabileceği belirtiliyor. 
     
</TEXT>
</DOC>
