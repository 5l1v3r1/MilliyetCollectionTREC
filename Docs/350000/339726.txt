<DOC>
<DOCNO> 339726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/magazin/amag.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
16 bin YTL'ye 'Sen Ağlama' 
</HEADLINE>
<TEXT>


'Bizim Lösemili Çocuklar Vakfı' yararına sahneye çıkan Sezen Aksu, açık artırmaya çıkardığı broşu 16 bin YTL'ye alan işadamı için 'Sen Ağlama'yı söyledi 

DENİZ ALTUNTAŞ 

Bizim Lösemili Çocuklar Vakfı yararına önceki akşam Ritz Carlton Oteli'nde düzenlenen yardım gecesi siyaset, sanat ve iş dünyasının ünlülerini bir araya getirdi. Davetiyelerin 250 YTL'den satıldığı gecede yapılan müzayedede 43 parça eser satışa sunuldu. Faruk Cimok'un "Ortaköy" ve İbrahim Safi'nin "Florya Plajı" adlı tabloları 25'er bin YTL, Osmanlı dönemi yapımı 12 kırat elmaslı broş da 26 bin YTL'ye satıldı. 

260 bin YTL toplandı 
Müzayededen elde edilen 260 bin YTL, Bizim Lösemili Çocuklar Vakfı'na bağışlandı. Müzayedenin ardından sahneye çıkan Sezen Aksu, davetlilere müzik ziyafeti çekti. Vakıf Başkanı Prof. Dr. Gündüz Gedikoğlu, kendilerinden hiçbir ücret almadan sahneye çıkan Aksu'ya teşekkür plaketi, geceyi organize eden Uğur Antik'in sahibi Uğur Batur'a da pırlanta taşlarla süslü bir broş hediye etti. 

Önce inceledi 
Hediye edilen pırlanta broşu alıp bir süre inceleyen Aksu, "Ben bu değerli hediyeyi vakfa bağışlıyorum" dedi. Aksu, hediye broşu açık artırmayla satmak istedi. 10 bin dolar değerindeki broşu, açık artırmayla işadamı Numan Ceyhan, 16 bin YTL'ye satın aldı. Ceyhan, "Sen Ağlama" şarkısını isteyince Aksu, "Bugüne kadar hiç 16 milyara Sen Ağlama'yı söylememiştim" dedi. 




</TEXT>
</DOC>
