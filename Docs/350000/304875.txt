<DOC>
<DOCNO> 304875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/soneko11.html </URL>
<DATE> 2005/01/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
"İhracat bu yıl 71 milyar dolar hedefleniyor" 
</HEADLINE>
<TEXT>

     AK Parti Genel Başkan Yardımcısı Halil Ürün, 2004 yılı sonunda 64 milyar dolar olarak gerçekleşen ihracatın, bu yıl 71 milyar dolar hedeflendiğini söyledi. 
     Ürün, Tarım ve Köyişleri Bakanı Sami Güçlü ve AKP'nin 12 Konya milletvekiliyle birlikte Mevlana Bera Otel'de düzenlediği basın toplantısında, göreve geldiklerinden bu yana, ülke çıkarlarını parti menfaatlerine feda etmediklerini söyledi. 
     AB, Kıbrıs, Irak gibi pek çok konuda bugüne kadar yapılmayanların 2 yıl içinde başarıldığını ifade eden Ürün, özellikle 17 Aralık'ta Brüksel'de alınan kararla Türkiye'ye, AB üyeliği konusunda yeni kapılarının açıldığını belirtti. 
     2004 yılı içinde Türkiye'nin çok sayıda uluslararası toplantıya ev sahipliği yaptığını dile getiren Ürün, şunları kaydetti 
     ''Bunlar arasında 57 ülkenin dışişleri bakanının katılımıyla gerçekleştirilen İslam Konferansı Örgütü'nün İKÖ 31. Dönem Dışişleri Bakanları Toplantısı öne çıkıyor. Bu zirvede İKÖ Genel Sekreterliği görevi Türkiye'nin adayına verildi. Daha önce İKÖ toplantılarında Kıbrıs Müslüman Türk Cemaati adıyla kabul edilen Kuzey Kıbrıs Türk Cumhuriyeti KKTC , son zirvede Kıbrıs Türk Devleti olarak kayda geçirilmiştir.'' 2002 yılı sonu itibariyle yüzde 29.7 olan enflasyon oranının 2003 yılında 18.4, 2004 yılında ise yüzde 9.3 olarak gerçekleştiğini vurgulayan Ürün, ''Enflasyon bu yıl yüzde 8 olmuştur. Enflasyon oranı gelecek yıl yüzde 5, 2007 yılında ise yüzde 4 olarak hedefleniyor'' dedi. 
     Ürün, 2002'de 578 YTL olan ortalama memur maaşının 2004 yılının Ekim ayında düşen enflasyon rakamlarına karşın 748 YTL'ye ulaştığını belirterek, bunun yüzde 30 oranında bir artış anlamına geldiğini söyledi. 
     2003 yılında yüzde 5 olarak hedeflenen büyümenin yüzde 5.9 olarak gereçekleştiğini anımsatan Ürün, sözlerini şöyle sürdürdü 
     ''2004 yılında hedef yüzde 5 iken, büyüme yine bu rakamın üzerinde olmuştur. 2002 sonunda 36 milyar dolar olan ihracat, yüzde 31 oranında artarak 2003 yılında 47 milyar dolara yükselmiştir. 2004 yılı sonunda 64 milyar dolar olarak gerçekleşen ihracat, bu yıl 71 milyar dolar olarak hedefleniyor. 2002 yılı başında 2 bin 600 dolar olan kişi başına düşen milli gelir, şu anda 4 bin doların üzerine çıkmıştır. Bunların yanı sıra eğitime, tarıma, kimsesizlere ciddi oranlarda destek sağlanmıştır. Yaklaşık 825 bin esnaf ekonomiye yeniden kazandırılmıştır.'' Ürün, ülke genelindeki gelişmelere paralel olarak Konya'da da ciddi yatırımların gerçekleştiğini belirterek, ''Bunlar arasında en önemlisi Konya-Ankara arasındaki hızlı tren projesidir. Konya'yı İstanbul'a, Samsun'a, Mersin'e ve Antalya'ya bağlayacak büyük ulaşım projenin başlangıcı olan hızlı tren projesi, 7 istasyondan oluşup toplam 3 bin kilometre uzunluğunda olacaktır'' dedi. 
     
</TEXT>
</DOC>
