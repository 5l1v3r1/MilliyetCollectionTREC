<DOC>
<DOCNO> 323057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/guncel/gun01.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF geç uyandı 
</HEADLINE>
<TEXT>


El konulan Sümerbank'ın eski mali işler genel müdür yardımcısı Çelik, dolandırıcılıktan yargılanırken devletten 242 bin YTL aldı. Çelik faiz de isteyince, TMSF tedbir kararı aldırdı 

Nezih Gürol 

El konulan Sümerbank'ın eski mali işlerden sorumlu genel müdür yardımcısı Hüseyin Çelik, Sümerbank davasında "dolandırıcılık" ve "çeteye yardım etmek"ten yargılanırken, sözleşmesi feshedildiği için devletten 122 bin dolar "cezai şart" adı altında para aldı. İcra yoluyla o dönemki dolar kuru üzerinden 242 bin 270 YTL'yi tahsil eden Çelik, daha sonra paranın faizini de isteyince Tasarruf Mevduatı Fonu TMSF tedbir kararı aldırdı. Çelik, 1998'de 100 bin dolarlık transfer ücretiyle bankada mali işlerden sorumlu "genel müdür yardımcısı" olarak göreve başladı. 3 yıllık sözleşmeye imza atan Çelik, ilk yıl için toplam maaşı 100 bin dolardan az olmamak üzere anlaştı. Ayrıca performansı esas alınarak, yıllık 50 bin dolardan az olmamak üzere de "jestiyon" ödenecekti. 
Sümerbank'a el konulmadan önce banka yönetimi Çelik'in sözleşmesini 30 Nisan 1999'da tek taraflı feshetti. Bunun üzerine Çelik, İstanbul 5. İş Mahkemesi'ne başvurarak, sözleşmeden doğan 450 bin dolar alacağını istedi. Çelik, yargılama sırasında bilirkişi raporu ortaya çıkınca jestiyon alacağından vazgeçti. Mahkeme de, bilirkişi raporları doğrultusunda Aralık 2002'de Çelik'e 122 bin dolarlık cezai şart alacağının faiziyle ödenmesine karar verdi. Karar, Yargıtay 9. Hukuk Dairesi'nce 2003'te 2'ye karşı 3 oyla onandı. Karşı oy veren 2 üye h kim, el yazısıyla düzenlenen ve üzerinde ticari unvan gösterir ibare-damga bulunmayan Çelik'e ait sözleşmede imzaları bulunanların, bankada yetkili olup olmadığı araştırılmadan sözleşmenin geçerli olduğu hükmünü veren mahkemenin kararının bozulması gerektiği görüşünü bildirdi. 
Çelik, bunun üzerine icra takibine geçti. Fon bünyesinde Sümerbank'ı devralan Bayındırbank, 4 Aralık 2003'te ödeme yapacağını BDDK ve TMSF'ye bildirerek, "ödemeyi önleyici yasal talepleri" sordu. Bayındırbank, bir sonuç alınamayınca, 4 gün sonra 242 bin 270 YTL'yi ödemek zorunda kaldığını Fon'a bildirdi. 

İşte suçlamalar 
Hüseyin Çelik, 242 bin YTL'lik "cezai şart" aldığı sırada, aynı zamanda off shore bankacılığına kaynak aktarılmasında talimatlar verdiği iddiasıyla, çeteye yardımcı olmak ve dolandırıcılık suçlarından yargılanıyordu. 

Faizini de istedi 

Ağır cezada halen yargılanan Çelik'in avukatı Suat Yılmaz, 13. İcra Müdürlüğü kanalıyla Ocak 2005'te Sümerbank'ı bünyesinde bulunduran Oyakbank'a takibe geçti. Çelik, paranın faizi olan 14 bin 127 dolar ve 4 bin YTL'nin, 3 günde tahsilini istedi. Fon avukatları bu kez, Çelik'in yargılandığı Sümerbank davasında tedbir istedi. Mahkeme, paranın Çelik'e ödenmemesi yönünde ihtiyati tedbir kararı verdi. 


</TEXT>
</DOC>
