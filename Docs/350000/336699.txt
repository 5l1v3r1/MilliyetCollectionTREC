<DOC>
<DOCNO> 336699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy19.html </URL>
<DATE> 2005/04/25/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
CHP'li Topuz Bumin Başbakan'a gereken cevabı verdi 
</HEADLINE>
<TEXT>

     CHP Grup Başkanvekili Ali Topuz, Anayasa Mahkemesi Başkanı Mustafa Bumin'in açıklamaları ile Başbakan Recep Tayyip Erdoğan'a ''Gereken cevabı verdiğini'' savunarak, ''Muhtemel birtakım girişimlerin önünü kesmek için açık, kesin, net tavır takınmıştır'' dedi. 
     Topuz, Parlamento'da basın mensuplarına yaptığı açıklamada, Başbakan Erdoğan'ın, türban konusunda toplumda bir mutabakat olduğuna inandığını ve bunu çözmek için CHP ile uzlaşma sağlanabileceği yönündeki açıklamalarını anımsattı. Bumin'in bugünkü açıklamaları ile Başbakan Erdoğan'ın bu sözlerini yanıtladığını kaydeden Topuz, şunları söyledi 
     ''Sayın Bumin Başbakan'a gereken cevabı verdi. Muhtemel birtakım girişimlerin önünü kesmek için açık, kesin, net tavır takınmıştır. Değişmesi gereken bir şey varsa başına türban takıp onunla siyasi mücadele verenlerin bundan vazgeçmesidir. Bundan başka değişecek bir şey yoktur. Değiştirilmesi gereken tek şey, türbanlarını çıkarıp Anayasa'ya uymalarıdır. Buna da Başbakan ve Meclis Başkanı öncülük etmeli. 
     Anayasa'da değiştirilmesi gereken hiçbir şey yok, bu konuda. AKP'nin yaptığı aldatmacadır. AKP'liler Anayasa'daki bu maddelerin değiştirilmesinin bile teklif edilemeyeceği gerçeğini vatandaşa söylemelidirler. Bu mesele artık bitsin, ikide bir temcit pilavı gibi toplumun önüne konmasın.'' ''CHP ile mutabakata vararak Cumhuriyet'in temel niteliklerini değiştirebileceklerini zannedenlerin hayal içinde olduğunu'' kaydeden Topuz, ''Böyle bir talebi bize yöneltmelerini dahi hakaret addederim'' dedi. 
     Topuz, CHP'nin Cumhuriyet'in temel niteliklerine ilişkin Anayasa hükümlerinin değiştirilmesini tartışma konusu yapmayacağını belirterek, ''Soruna başka çözümler bulsunlar. Çareyi bizde değil, kendi yanlış davranışlarını düzelterek bulsunlar'' görüşünü dile getirdi. 
     
</TEXT>
</DOC>
