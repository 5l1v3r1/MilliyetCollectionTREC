<DOC>
<DOCNO> 301746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/guncel/agun.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dedikodu' karıştırdı 
</HEADLINE>
<TEXT>


Sokak çocuklarının Kuşadası'na götürülerek fuhşa zorlandığı iddiası, ilçeyi karıştırdı. İddialarla ilgili güvenlik güçlerine herhangi bir ihbar gelmediği belirtildi 

LATİF SANSÜR Aydın 

Marmara Üniversitesi Öğretim Üyesi Prof. Dr. Oğuz Polat'ın, sokaklarda yaşayan çocukların Kuşadası'na götürülerek fuhşa zorlandığı şeklinde TBMM Sokak Çocuklarını Araştırma Komisyonu'na tebliğde bulunması, ilçede şok etkisi yarattı. TBMM Sokak Çocuklarını Araştırma Komisyonu'nun da konuyla ilgili rapor hazırladığı dedikodusuna, Kuşadası Belediye Başkanı Fuat Akdoğan tepki gösterdi. Akdoğan, fuhuş iddialarını "gerçekçi" bulmadığını söyledi. Komisyon Başkanı Öner Ergenç ise, herhangi bir rapor hazırlamadıklarını söyledi. 

'İddialar dayanaksız' 
Sivil toplum örgütlerinin temsilcileriyle dün bir basın toplantısı düzenleyen Akdoğan, iddialarla ilgili kimsenin kendilerine bir şey sormadığını belirterek, "Bunları gündeme getirenler neden Aydın'daki istihbarat, emniyet veya jandarma yetkililerine bildirmemiş " dedi. Kuşadası'nın hiçbir dayanağı bulunmayan iddialarla karalanmaya çalışıldığını savunan Akdoğan, sözlerini şöyle sürdürdü 
"Polat, Kuşadası'nda 25 çocuğun fuhşa zorlandığını belirlemiş. Bir profesörden beklenen, tespit ettiği bu vakaları emniyet güçlerine bildirmek. Bunu komisyon üyelerinin görüştüğü emniyet güçleri de doğruladıysa, görevlerini yerine getirerek Aydın Emniyet Müdürlüğü'nü uyarmaları gerekiyordu. Bugüne kadar yapılan hiçbir ihbar, uyarı veya emniyete yansıyan vaka yokken, Kuşadası'nın adının lekelenmeye çalışılması dikkat çekici." 

'İhbar gelmedi' 
Kuşadası Otelciler Birliği KOMER Başkanı Şinasi Hurda da, "Hepimizi töhmet altında bırakıyor. Bu iddiaları gündeme getirenler, bunu ispatlamak zorundadır" dedi. Kuşadası İşadamları Derneği Başkanı Oğuz Şahin, Turizm Derneği Başkanı Mustafa Oğuzkaan ve Kuşadası Tanıtma Vakfı Başkanı Alcan Kartoğlu da, Polat'a gösterdikleri tepkiyi dile getirdi. İddialarla ilgili kaymakamlık, emniyet müdürlüğü ve jandarmaya herhangi bir ihbar ya da şik yet gelmediği belirtildi. Kaymakam Ahmet Ali Barış, iddiaları araştırmak için komisyona yazı göndereceklerini söyledi. 

'Rapor hazırlamadık' 
Komisyon Başkanı Öner Ergenç ise, çocukların Kuşadası'nda fuhşa sevk edildiğine ilişkin bir rapor hazırlamadığını söyledi. Gaziantep'te yaptıkları toplantıda Prof. Dr. Polat'ın, Kuşadası hakkındaki gözlemlerini dile getirdiğini vurgulayan Ergenç, şöyle konuştu "Çocukların Kuşadası'na götürülerek fuhuş sektöründe kullanıldığını içeren bir tebliğ sundu. Biz sadece dinledik. Herhangi bir taslak dahi olsa rapor hazırlamadık. Bizim tespitlerimiz arasında Kuşadası'nda yurtdışından gelen turistlerin de dahil olduğu çocuklara yönelik fuhuş olayı yok." 

Polat Herkes biliyor 

İSTANBUL Milliyet 
Marmara Üniversitesi Öğretim Üyesi Prof. Dr. Oğuz Polat, Kuşadası'nda çocukların fuhşa zorlandığına yönelik somut bir verinin olmadığını belirterek, "Orada esnafla konuşun, bu herkesin bildiği bir şey. Yeraltı dünyasıyla ilgili. Emniyete de aktardım" dedi. Konuyla ilgili hazırladıkları 1200 sayfalık raporu 6 ay önce SHÇEK'e teslim ettiklerini kaydeden Polat, "Rapor, Adalet Bakanlığı Sosyal Hizmetleri ortak onayıyla çıkacaktı. Adalet Bakanlığı ve emniyetten onay gelmediği için bekliyor. Raporda, 'Sokak çocuğu, suç işleyen çocuk ve çalışan çocukların durumu ne Bu çocuklarla ilgili çalışan çocuk polisi ve sosyal hizmet uzmanı durumu ne Ne kadar başarılılar, işlerini iyi yapabiliyorlar mı ' konularını araştırdık" dedi. 

'İddialar mutlaka araştırılmalı' 
Tayland'da bulunan Uluslararası ECPAT Çocuk Fuhşuna, Pornografisine ve Cinsel Amaçlı Çocuk Ticaretine Son adlı ekibin, nisanda Türkiye'ye geldiğini ifade eden Polat, "Toplantıda, Türkiye'ye de Malezya ve Tayland gibi çocuk fuhşuna yönelik turlar düzenlendiği iddiaları gündeme geldi. Bu iddialar Interpol'le ortak araştırılmalı" diye konuştu. 


</TEXT>
</DOC>
