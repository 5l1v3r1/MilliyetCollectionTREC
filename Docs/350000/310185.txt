<DOC>
<DOCNO> 310185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun25.html </URL>
<DATE> 2005/01/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Putin, Suriye'ye füze satışını düşünüyor 
</HEADLINE>
<TEXT>

     İsrail'de yayımlanan Jerusalem Post gazetesi, Rusya Devlet Başkanı Vladimir Putin'in, İsrail ve ABD'nin itirazlarına rağmen Suriye'ye füze satışı olasılığını değerlendirdiğini yazdı. 
     Putin, Auschwitz toplama kampının Nazilerden kurtarılışının 60. yıldönümü dolayısıyla gittiği Polonya'nın Krakow kentinde gazeteye verdiği demeçte, ''Ortadoğu ülkelerine silah temininden söz ettiğimizde, bunun, tıpkı Suriye için olduğu gibi, savunma kapasitelerine destek olarak anlaşılması lazım'' ifadesini kullandı. 
     Rusya'nın bölgedeki güç dengesini devam ettireceğinin altını çizen Putin, ''Ne tür sorumluluklarımız olduğunu biliyoruz. Bu dengeyi bozacak hiçbir adım atmadık, gelecekte de bu tavrı sergilemeyi sürdüreceğiz'' dedi. 
     Moskova'nın Ortadoğu'ya teröristler tarafından kullanılabilecek ya da kontrol edilemeyen teröristlerin eline geçebilecek silahlar sokmayacağını söyleyen Putin, ''Biz her zaman uluslararası yükümlülüklerimize uygun hareket ettik ve böyle yapmaya devam edeceğiz. Yapacaklarımız bölgedeki kuvvetler dengesini asla tartışmaya açmayacak'' diye konuştu. 
     Basında son haftalarda çıkan haberlerde, Moskova'nın Şam ile Rus füzelerinin satışı için anlaşma imzalamayı planladığı belirtilmiş, Rusya bu haberleri birçok kez yalanlamıştı. 
     Suriye Devlet Başkanı Beşşar Esad ise Suriye'nin savunma amaçlı silah alma hakkı olduğunu savunmuştu. 
     
</TEXT>
</DOC>
