<DOC>
<DOCNO> 343432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur37.html </URL>
<DATE> 2005/05/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İÜ öğrencileri "Üniversitede silahlı saldırıya uğradık" 
</HEADLINE>
<TEXT>

     İstanbul Üniversitesi İÜ öğrencilerinden oluşan bir grup, İktisat Fakültesi önünde bir öğrencinin silahlı saldırısına uğradıklarını öne sürdüler. 
     İÜ Beyazıt Merkez Yerleşkesi’nde toplanan ve ana kapı önüne kadar yürüyen gruptan bir öğrenci, "İktisat Fakültesi’nde bir öğrencinin kendilerini hedef alarak silahla ateş ettiği" iddiasında bulundu. 
     Bu öğrenci, "Bundan sonra biz kendi güvenliğimizi alacağız. Olabilecek hiçbir olaydan da sorumlu değiliz" şeklinde konuştu. Açıklamanın ardından bir süre slogan atan grup, daha sonra dağıldı. 
     Bu arada, suçlanan öğrencinin ise Beyazıt Polis Merkezi’nde verdiği ifadede, fakültede bir grubun kendisini darp ettiğini öne sürerek, gruptan şikayetçi olduğu öğrenildi. 
     Polis yetkilileri, olayda kullanıldığı iddia edilen silahın kurusıkı tabanca olduğunun anlaşıldığını belirterek, konuya ilişkin soruşturmanın sürdürüldüğünü kaydettiler. 
     
</TEXT>
</DOC>
