<DOC>
<DOCNO> 340520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sontur06.html </URL>
<DATE> 2005/05/07/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
"Miss Kurdistan'dan sonra şimdi de futbol turnuvası... 
</HEADLINE>
<TEXT>

     Avrupa’daki Kürt grupları, sözde Kürdistan’ın adını dünyaya duyurmak amacıyla gerçekleştirmek istediği güzellik yarışmasının ardından, şimdi de futbol turnuvası düzenleme kararı aldı. 
     Avrupa’daki Kürt grupları önümüzdeki günlerde başta Almanya, Hollanda, Avusturya ve Fransa olmak üzere bazı ülkelerde futbol turnuvası düzenleyecek. Değişik ülkelerde yaşayan Kürt gençlerinin oluşturduğu futbol takımlarının katılacağı turnuva 8 Mayıs’ta Hollanda’nın Den Haag kentinde yapılacak karşılaşma ile başlayacak. Haziran ayının ortasına kadar süreceği belirtilen turnuva kapsamında 15 Mayıs’ta da Kürt müzik gruplarının katılacağı bir gece düzenlenecek. 
     PKK’nın renklerinin sembolize edildiği turnuvanın afişinde, "Mayıs ayı şehitleri futbol turnuvası-Ya Başkan Apo ile özgür bir yaşam, ya da onurlu bir savaş" gibi ifadeler yer aldı. 
     Daha önce de Almanya’da yaşayan ve Türk vatandaşlığından çıkarılan Medeni Ay adlı bir kişi tarafından organize edilen "Miss Kürdistan 2005" adlı yarışmanın 31 Aralık’ta Köln’de düzenleneceği ve yarışmanın birincisinin Antalya’da ağırlanacağı duyurulmuştu. Bu olay, kamuoyunda tepkilere neden olmuştu. Miss Kürdistan afişinde yer alan bayanın ise Kürt olmadığı belirtilmişti. 

ANKA 
     
</TEXT>
</DOC>
