<DOC>
<DOCNO> 308015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun06.html </URL>
<DATE> 2005/01/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Boston'da terör paniği .. 
</HEADLINE>
<TEXT>

     Amerikan Federal Soruşturma Bürosu'nun FBI , Boston kentinde ''kirli bomba'' ile terörist saldırı düzenlemeye hazırlandığı iddia edilen 4 Çin vatandaşını aradığı bildirildi. 
     FBI ve Federal Savcılık'tan yapılan ortak açıklamayla, potansiyel tehdit oluşturdukları gerekçesiyle aranan 4 Çinlinin fotoğrafları medyaya dağıtıldı. 
     Açıklamada, bu kişilerin tam olarak neyle suçlandığı belirtilmedi. Ancak ABC televizyonu ve bazı gazetelerde yayımlanan haberlerde, yanlarında ''radyolojik sensor'' bulunan bazı kişilerin, muhtemelen kirli bombayla saldırı düzenlemek amacıyla Boston yolunda oldukları ileri sürüldü. 
     Boston Belediye Başkanı Tom Menino, aranan kişilerle ilgili bir ihbar olduğunu söylemekle yetinirken, kirli bomba iddiasını doğrulamadı. 
     Ancak, 4 Çin vatandaşının arandığı haberi, ABD'nin kuzeydoğusundaki Boston kentinde heyecana yol açarken, bu kentin yer aldığı Massachusetts eyaletinin valisi Mitt Romney, Washington'a yaptığı bir ziyareti kısa keserek Boston'a döndü. Romney, ''Boston'a bizzat dönerek, kent sakinlerine korkacak bir şey olmadığını anlatmak istedim'' dedi. 
     Radyolojik maddelerin artıklarından yapılan kirli bomba, nükleer bombalar kadar etkili bir silah olmamasına karşılık, patladığı bölgeye büyük zarar verebilecek bir silah olarak biliniyor. ABD yönetimi, büyük kentlere karşı teröristlerin kirli bombayla saldırı düzenleyebileceği kaygısını çeşitli defalar dile getirmişti. 
     Boston Herald gazetesinde çıkan bir haberde de, güvenlik kuvvetlerine yapılan ihbarın, dört Çinlinin yanı sıra iki Iraklıyı Meksika sınırından gizlice ABD'ye getirdiğini söyleyen kimliği belirsiz bir kişiden geldiği kaydedildi. 
     
</TEXT>
</DOC>
