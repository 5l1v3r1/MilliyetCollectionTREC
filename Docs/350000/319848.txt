<DOC>
<DOCNO> 319848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/spor/axspo03.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cepheden cepheye 
</HEADLINE>
<TEXT>


Hagi, İstanbul'a mutlu döndüklerini söyledi, "Turun kolay olmayacağını biliyordum" dedi. Rumen teknik adam derbiyi düşündüklerini vurgulayarak, "Belki bu maçtan sonra da 5 gol atamadı diyenler olabilir" sözleriyle medyayı eleştirdi 


'Çabuk toparlandık' 
TÜRKİYE Kupası'nda Diyarbakırspor'u saf dışı bırakan Galatasaray'ın Teknik Direktörü Hagi, hem takımını değerlendirdi, hem de medyayı iğneledi. Turu geçmenin kendileri açısından çok önemli olduğunu vurgulayan Rumen hoca, "Samsun maçından iki gün sonra toparlandık ve iyi bir maç çıkardık. Takım içinde yaptığım değişiklikler de iyi oldu. Kolay olmayacağını biliyordum. Çünkü deplasmanda kazanmak her zaman zordur" diye konuştu. 

'Futbolu bırakırım' 
İSTANBUL'A mutlu döndüklerini vurgulayan Hagi, artık cumartesi günkü Beşiktaş derbisini düşündüklerini belirtti. Galatasaray Teknik Direktörü şöyle devam etti "Yanlış hatırlamıyorsam uzun yıllar sonra cumartesi bir derbi oynanacak. Zor olacak. Belki bu maçtan sonra da Galatasaray iyi oynamadı, 5 gol atmadı diyenler olabilir Samsun maçında kötü oynadığımızı söylüyorlar, inanamıyorum. Eğer Kirita'nın pozisyonu kırmızı kart değilse, futbolu bırakırım." 

Bülent sevgisi 

MAÇ öncesi ısınan Bülent Korkmaz'a sevgi gösterisinde bulunan bir taraftar tribünden atlayarak saha içine girdi. Bu oyuncuyu sarılarak öpen taraftarı güvenlik güçleri stat dışına çıkartmak için zor kullanınca Sarı - Kırmızılılar araya girdi. Futbolcuların bu davranışı Diyarkırspor taraftarlarınca alkışlandı. 

Havadır'ın acı günü 

LİG TV Galatasaray editörü Bahri Havadır'ın annesi Hayriye Havadır önceki gece 81 yaşında vefat etti. Merhume'nin cenazesi dün öğle namazının ardından Kavacık Yıldırım Beyazıt Camii'nden kaldırılarak, Kartal Soğanlı Mezarlığı'na defnedildi. 

Atatürk Olimpiyat devler arasında 

İTALYA'DA her 10 yılda bir yayınlanan ve dünya statlarını tanıtan "Spor ve Mimari" kitabına bu kez Atatürk Olimpiyat Stadı da girdi. 445 sayfalık eserin 364. sayfasında yer bulan dev tesisin iç ve dış fotoğrafları yayınlanırken, "Bu stada modern Türkiye'nin kurucusu Atatürk'ün adı verilmiştir. Türkiye bu modern tesisle Olimpiyat Oyunları'na ev sahipliği yapmaya hazırlanmaktadır'' denildi. 


</TEXT>
</DOC>
