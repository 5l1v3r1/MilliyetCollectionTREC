<DOC>
<DOCNO> 301383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur31.html </URL>
<DATE> 2004/12/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Kızılay, Güney Asya depremi için yardım kampanyası başlattı 
</HEADLINE>
<TEXT>

     Kızılay Derneği Genel Müdürü Ömer Taşlı, Güney Asya'daki depremzedelere yardım amacıyla kampanya başlattıklarını bildirdi. 
     Kampanyanın 15 gün süreceğini bildiren Taşlı, toplanan paralarla en çok zarar gören bölgelerde psikososyal hizmet veren toplum merkezleri kurmayı planladıklarını söyledi. 
     Kızılay Derneği Genel Müdürü Ömer Taşlı, dernek genel merkezinde düzenlediği basın toplantısında, Asya'da çok büyük bir afet yaşandığını belirterek, ''Bizde de benzer afetler yaşandığı için onları çok iyi anlayabiliyoruz'' dedi. 
     Depremin ardından Kızılay Afet Operasyon Merkezi'nin AFOM , Başbakanlık ve Dışişleri Bakanlığı ile koordinasyon halinde çalıştığını ve bu bölgeye yardım yapma kararı alındığını bildiren Taşlı, bu amaçla yardım toplama kampanyası başlattıklarını kaydetti. Taşlı'nın verdiği bilgiye göre, yardım yapmak isteyenlerin para yatırabilecekleri hesap numaraları şöyle 
     ''Koçbank Başkent Şubesi Türk Lirası hesabı 11100111, dolar hesabı 22200222, euro hesabı 33300333. 
     Ziraat Bankası Etimesgut Şubesi Türk Lirası hesabı 404 37140-5001, dolar hesabı 404 37140-5002, euro hesabı 404 37140-5003.'' Ömer Taşlı, kampanyanın 10 Ocak 2005 Pazartesi günü sona ereceğini bildirdi. 
     Kampanyadan 200 bin dolar civarında bir bağış toplamayı amaçladıklarını belirten Taşlı, ''Bu rakama ulaşırsak, afetten en fazla zarar gören 3-4 ülkede ciddi şeyler yapabiliriz. Eksik kalırsa Kızılay kendi öz kaynaklarından takviye edecek'' dedi. 
     
     ''SON 15 YILDA 1.5 MİLYAR DOLAR YARDIM YAPILDI'' 
     Türkiye Kızılay Derneği'nin daha önce Kosova'ya, Bosna'ya, Filistin'e, Irak'a ayni ve nakdi yardım yaptığını anlatan Taşlı, son 4 yılda çevredeki ülkelere 4 milyon 510 bin dolar ayni, yaklaşık 1 milyon dolar nakdi yardım ulaştırıldığını söyledi. Taşlı, son 15 yılda ise sosyal yardımlar ve afet yardımları olmak üzere 1.5 milyar dolarlık yardım yapıldığını kaydetti. 
     Taşlı, Türkiye Kızılay Derneği'nin bölgeye kendi öz kaynaklarından hem ayni hem de rehabilitasyon yardımı ulaştırma kararı aldığını, bunların henüz bütçeleme aşamasında olduğunu söyledi. 
     
     ''VATANDAŞLARIN YARDIM TALEBİ OLDU'' 
     Özellikle 1999 depreminde zarar gören vatandaşların yardım yapma talebinde bulunduklarını belirten Taşlı, ''Bir vatandaşımız aradı, 1999 depreminden sonra 3 ay boyunca ailesiyle birlikte Hindistan'dan gelen çadırda kaldığını ve yardım yapmak istediğini söyledi'' diye konuştu. 
     Sivil toplum kuruluşlarının kendilerini arayarak neler yapıldığını ve neler yapılması gerektiğini sorduklarını anlatan Taşlı, bütün sivil toplum kuruluşlarını güç birliğine çağırdı. 
     Acele ederek, ihtiyaç tespitine dayanmayan bir uluslararası yarışmanın içine girmek istemediklerini belirten Taşlı, şöyle devam etti 
     ''Biz en deneyimli ve en kaliteli uluslararası yardım yapan kuruluşuz. Kaliteli ve ihtiyaç tespitine dayanan bir uluslararası yardım yapmak istiyoruz. İlk bulduğumuz şeyleri, aslında uçak da hazır, uçağa yollayıp göndermedik. Amaç, oradaki insanların gerçekten yarasını saracak yardım paketini oluşturmak ve en önemlisi rehabilitasyon döneminde kalıcı eserler bırakmak. Kampanya ile toplanacak yardımlarla her bir ülkede Türkiye'yi, Türk insanının merhametini, hoşgörüsünü ve uluslararası dayanışmaya verdiği önemi gösteren eseler bırakmak istiyoruz. Bu okul, çeşme, toplum merkezi olabilir. Tıpkı bize uzanan el gibi biz de onlara ulaşmak istiyoruz. Kampanyadan toplanan para böyle bir projede kullanılacak. Sonuçta, bütün bağışçılara bu projenin sonuç raporu, ne yapıldığı, nereye harcandığı ulaştırılacak.'' 
     
     AKILCI YARDIM 
     Bir gazetecinin, ''Uçak da hazır diyorsunuz, bu insanların ilk etapta neye ihtiyacı olduğunu bilinmiyor mu '' sorusunu yanıtlarken Taşlı, afet bölgesine yakın bölgelerden günlük ihtiyaçları karşılayan ciddi yardımlar yapıldığını söyledi. 
     ''Türkiye'den 30-40 bin dolarlık malzemenin gönderme maliyeti 70-80 bin dolar'' diyen Taşlı, ulaştırma giderleri fazla olduğu için nakdi yardım yapmama kararı alındığını söyledi. 
     Taşlı, 1999 depreminde çok gerekli olmayan binlerce malzemenin üst üste yığıldığını ve çürüdüğünü anlatarak, ''Yardım yapmış olmak için bir uçağa battaniyeyi, suyu koyarsınız gönderirsiniz. Biz akılcı, insanların yarasını saran ve verimli yardım yapmak istiyoruz. Asıl ihtiyaç 10 gün sonra başlayacak. Aradaki boşluğu da biz doldurmaya talip olduk. Nakdi yardımı hükümetimiz ulaştırıyor zaten. Bence doğru bir tercih yaptık'' diye konuştu. 
     ''Biz hem yardım yapan hem yardım alan ülkenin avantajlarını kullanmak istiyoruz'' diyen Taşlı, bir soru üzerine, rehabilitasyonunun hem sosyal hem de altyapı desteğini içerdiğini söyledi. 
     Bir soru üzerine, toplanan yardımlarla en çok zarar gören yerde toplum merkezleri kurmayı planladıklarını belirten Taşlı, ''Bu modeli orada oturtup, diğer noktalarda kendilerinin yapacakları, sürdürülebilir bir yapı oluşturmak, modeli oraya götürmek ve birincisini de biz kurmak istiyoruz. Devamını onların getireceğini düşünüyoruz'' dedi. 
     Taşlı, bir başka soruyu yanıtlarken de şu anda bölgede Kızılay ekibi bulunmadığını, önümüzdeki süreçte bir ekibin bölgeye gönderileceğini kaydetti. 
     Bölgedeki Kızılhaç ve Kızılay ekipleriyle temas halinde olduklarını, verdikleri bilgiler çerçevesinde faaliyetlerini yürüttüklerini belirten Taşlı, ''Ayni yardımdan vazgeçmemiz konusunda onlar bu bilgileri gönderdiler. Daha orta ve uzun vadeli yardımların kendilerine daha faydalı olacağını belirttiler'' diye konuştu. 
     
</TEXT>
</DOC>
