<DOC>
<DOCNO> 315407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko30.html </URL>
<DATE> 2005/02/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hazine'nin 3 yıl vadeli tahvil ihalesinde faiz yüzde 5.06 oldu... 
</HEADLINE>
<TEXT>

     Hazine bugün biri dolar, diğeri YTL cinsinden olmak üzere iki tahvil ihalesi birden düzenledi. 
     Hazine'nin bugün düzenlediği 3 yıl vadeli, 6 ayda bir kupon ödemeli, değişken faizli dolar cinsinden devlet tahvili ihalesinde bileşik faiz yüzde 5.06, 5 yıl vadeli, 6 ayda bir yüzde 7.5 sabit kupon ödemeli Yeni Türk Lirası YTL cinsinden tahvil ihalesinde de yüzde 15.15 oldu. 
     3 yıl vadeli, 6 ayda bir kupon ödemeli, değişken faizli dolar 
     cinsinden devlet tahvili ihalesine toplam nominal 679.5 milyon dolar teklif gelirken, nominal 305.1 milyon dolar, net ise 302.4 milyon dolar satış yapıldı. İhalede basit faiz yüzde 5 olarak gerçekleşti. Söz konusu tahvil, LIBOR 1.60 yıllık 182 günlük kupon ödemeli olurken, ilk kupon ödeme tarihi 17 Ağustos 2005 olarak belirlendi. Kupon ödemeleri, 6 aylık LIBOR oranına 1.60 puan eklenerek bulunacak yıllık faiz oranı üzerinden hesaplanacak. Tahvilin kupon tarihleri 17 Ağustos 2005, 15 Şubat 2006, 16 Ağustos 2006, 14 Şubat 2007, 15 Ağustos 2007 ve 13 Şubat 2008 olacak. Kağıtların geri ödemesi 13 Şubat 2008'de yapılacak. 
     
     YTL TAHVİL İHALESİ 
     Hazine'nin bugün düzenlediği 5 yıl vadeli, 6 ayda bir yüzde 7.5 sabit kupon ödemeli Yeni Türk Lirası cinsinden tahvil ihalesine de, nominal 2 milyar 273.7 milyon YTL'lık teklif geldi. 
     Nominal 765.1 milyon YTL, net 775.3 milyon YTL satışın yapıldığı ihalede, basit faiz yüzde 14.62, bileşik faiz yüzde 15.15 oldu. 
     Tahvillerin geri ödemesi 10 Şubat 2010'da yapılacak. 
     Bu tahvilin kupon tarihleri de 17 Ağustos 2005, 15 Şubat 2006, 16 Ağustos 2006, 14 Şubat 2007, 15 Ağustos 2007, 13 Şubat 2008, 13 Ağustos 2008, 11 Şubat 2009, 12 Ağustos 2009 ve 10 Şubat 2010 olarak belirlenirken, kuponlar ayrıştırılarak işlem görebilecek. 
     Bu arada Hazine, kamu kuruluşları ve piyasa yapıcı bankalara 5 yıllık YTL cinsinden 6 ayda bir yüzde 7.5 sabit kupon ödemeli tahvilden toplam net 1 milyar 868.6 milyon YTL, dolar cinsi ihaleden de toplam 800.9 milyon dolar satış gerçekleştirdi. 
     Hazine'nin bu hafta, 2 milyar 284 milyon Yeni Türk Lirası YTL 
     piyasaya olmak üzere, toplam 2 milyar 687 milyon YTL iç borç ödemesi bulunuyor. 
     
</TEXT>
</DOC>
