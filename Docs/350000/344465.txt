<DOC>
<DOCNO> 344465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/siyaset/siy02.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şehit' hassasiyeti 
</HEADLINE>
<TEXT>


Erdoğan, şehit ve malul yakınlarıyla gazileri işe almakla yükümlü bazı devlet kurumlarının, yükümlülüklerinden kaçındıklarını belirtti 

ANKARA Milliyet 


Başbakan Recep Tayyip Erdoğan, şehit ve malul yakınlarıyla gazilerin işe yerleştirilme işlemlerine gereken hassasiyetin gösterilmediğini belirterek, İçişleri Bakanlığı'na bildirimde bulunan kurumların 3 ay içinde kadrolarını güncelleştirmelerini istedi. 
Erdoğan, dün yayımladığı genelgede, şehit, gazi, harp ve vazife malulleriyle bunların dul ve yetimlerine sahip çıkmanın kanuni ve vicdani bir sorumluluk olduğunu vurguladı. Erdoğan kamu bankaları, kurum, kurul, üst kurul gibi kamu kurum ve kuruluşlarından bazılarının, 3713 sayılı Terörle Mücadele Kanunu gereğince zorunlu olmasına rağmen kadro tahsisinde bulunmadığını kaydetti. Kurumlara atama yapılmasının resen teklif edileceğini bildiren Erdoğan, kadro tahsis eden kurumların çoğunun, hak sahiplerinin atanamayacakları kadrolar bildirdiğini ifade etti. Erdoğan, genelgede şu ifadelere yer verdi "Bazı kurumların 3713 sayılı kanun gereğince yapılan atamaları personel seçme olarak değerlendirerek, hak sahiplerini alıp almamakta serbest oldukları düşüncesiyle kanuna aykırı hareket ettikleri ve sadece İçişleri Bakanlığı'nın görevli olduğu gibi bir kanaatle, yükümlülüklerden kaçındıkları gözlenmektedir. Kurum ve kuruluşların uygulamayı durdurma, erteleme veya yerine getirmeme gibi yetkileri bulunmamaktadır." dedi. 
Kadro tahsisinde önceliğin, fakülte ve yüksekokul mezunlarına değil ilköğretim ve lise mezunlarına verilmesi istendi. 





</TEXT>
</DOC>
