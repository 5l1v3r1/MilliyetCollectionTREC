<DOC>
<DOCNO> 335694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas24.html </URL>
<DATE> 2005/04/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Türkiye'de her yıl 1417 çocuk kızamıktan ölüyor 
</HEADLINE>
<TEXT>

     Türkiye'de her yıl 1417, dünyada ise 550 bin çocuğun kızamık nedeniyle hayatını kaybettiği bildirildi. 
     Kızamık Aşı Günleri'nin tanıtımı amacıyla Dedeman Oteli'nde düzenlenen toplantıda bilgi veren Sağlık Bakanlığı Temel Sağlık Hizmetleri Genel Müdürlüğü Bulaşıcı Hastalıklar Dairesi Bağışıklama Şube Müdürü Dr. Mehmet Ali Torunoğlu, çocuk felci ve çiçek hastalıklarının aşıyla ortadan kaldırıldığını, hedeflerinin kızamık konusunda da aynı olumlu sonuca ulaşmak olduğunu söyledi. 
     Sağlık Bakanlığı tarafından ''kızamık eliminasyonu'' adlı bir program yürütüldüğünü ve ulusal faaliyet planı hazırlandığını anlatan Torunoğlu, dünyada her yıl 5 yaş altı 1 milyon 700 bin çocuğun aşıyla korunabilen hastalıklar yüzünden öldüğünü kaydetti. 
     Kızamığın da bu hastalıklar arasında altıncı sırada yer aldığını ifade eden Torunoğlu, ''Dünyada her yıl 550 bin çocuk kızamık nedeniyle hayatını kaybediyor'' dedi. 
     
     TÜRKİYE'DEKİ DURUM 
     Türkiye'de 1985 yılında başlatılan kızamık aşı kampanyasının büyük başarıya ulaştığına işaret eden Torunoğlu, bu sayede yüksek oranlarda vakanın önüne geçildiğini belirtti. 
     Bu kampanyanın ardından rutin aşılamaların devam ettiğini, ancak vatandaşın ilgi göstermediğini kaydeden Torunoğlu, 2001 yılında yaşanan salgında 30 bin 509 kızamık vakasının saptandığını ve 7 ölümün bildirildiğini söyledi. 
     Torunoğlu, geçen yıl da kızamık salgını yaşandığını, ancak vakaların Sağlık Bakanlığı'nın tahmin ettiği rakamın üçte biri oranında gerçekleşmesinin sevindirici bir sonuç olarak ortaya çıktığını kaydetti. 
     Sağlık Bakanlığı'nın verilerine göre Türkiye'de her yıl 1417 çocuğun kızamık nedeniyle hayatını kaybettiğini belirten Torunoğlu, ''Buna göre, her gün 4-5 çocuk, temel nedeni kızamık olan hastalıklardan ölüyor'' dedi. 
     Vakaların yüzde 95'inin 15 yaş altı grubunda görüldüğünü ifade eden Mehmet Ali Torunoğlu, her 100 kızamık vakasından 1'inin ölümle sonuçlandığını kaydetti. Torunoğlu, 1 yaş altı grubunda ölümlerin yüzde 15 oranında gerçekleştiğini, beslenme yetersizliği bulunan 5 kızamık vakasından 1'inin ölümle sonuçlandığını bildirdi. 
     Kızamık Aşı Günleri'nin bu hastalığın önüne geçilmesinde büyük önem taşıdığını vurgulayan Torunoğlu, ''Hedefimiz, 2010 yılı sonuna kadar Türkiye'de yerli virüs geçişini durdurmak, kızamığa bağlı ölümleri engellemek, 2010 yılından sonra da Türkiye dışından gelecek yeni kızamık virüslerinin Türkiye'de yerleşmesini önlemektir'' diye konuştu. 
     Torunoğlu, 9 aydan büyük 15 yaştan küçük çocuklara yapılacak kızamık aşısında iki dozun hastalığın önlenmesinde büyük önem taşıdığını sözlerine ekledi. 
     
</TEXT>
</DOC>
