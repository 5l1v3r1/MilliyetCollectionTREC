<DOC>
<DOCNO> 300671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur24.html </URL>
<DATE> 2004/12/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Maliye'nin RP'den alacak davasında tartışma çıktı, duruşma gizli yapıldı 
</HEADLINE>
<TEXT>

     Maliye Bakanlığı'nın kapatılan kapatılan Refah Partisi'nden RP kaybolduğu iddia edilen 1997 yılı Hazine yardımının tahsili istemiyle açtığı alacak davasında, RP'nin merkez karar defterinin akıbetiyle ilgili taraflar arasındaki tartışma üzerine hakim, duruşmanın gizli yapılmasına karar verdi. 
     Ankara 6. Asliye Hukuk Mahkemesi'nde görülen davanın bugünkü duruşmasına davacı Hazine avukatları ile davalı RP'lilerin avukatları katıldı. 
     Hakim Hürriyet Yıldırım'ın sorusu üzerine, kapatılan RP'nin son Genel Başkanı ve eski başbakanlardan Necmettin Erbakan'ın avukatı Yaşar Gürkan, merkez karar defterine diğer parti malları ile birlikte el konulduğunu, defterin Maliye Bakanlığı'nda olduğunu ifade etti. 
     Hazine avukatlarının, Gürkan'ın beyanına itiraz etmesi üzerine karar defterinin akıbetiyle ilgili tartışma yaşandı. 
     Bunun üzerine Hakim Hürriyet Yıldırım, duruşmanın gizli yapılmasına karar verdi ve gazetecileri duruşma salonundan çıkardı. 
     Yaklaşık yarım saat süren duruşmada, Hazine avukatlarının, RP yöneticileri hakkında Ankara 9. Ağır Ceza Mahkemesi'nde verilen mahkumiyet kararının Yargıtay tarafından onandığını anımsatarak, alacak davasının kabulünü istedikleri, buna ilişkin dilekçe sundukları belirtildi. 
     Duruşmanın, delillerini bildirmeleri ve davacı avukatlarının dilekçesine karşı beyanda bulunmaları için davalı avukatlarına süre verilerek 18 Mart 2005 tarihine ertelendiği öğrenildi. 
     Dava dilekçesinde, kapatılan RP'nin 88 yöneticisinden, kaybolduğu öne sürülen 10 milyon mark tutarında 1997 yılı Hazine yardımı, kayıtdışı tutulduğu iddia edilen 943 bin 390 mark, sahte makbuzlarla il teşkilatlarına dağıtılmış gibi gösterildiği belirtilen 54 milyar 25 milyon lira ve genel merkez binasının 1996 yılı kirası kayıtlarının mükerrer tutulmasından kaynaklanan 621 milyon liranın, yasal faiziyle tahsili isteniyor. 
     
</TEXT>
</DOC>
