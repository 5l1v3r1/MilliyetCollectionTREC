<DOC>
<DOCNO> 335595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo20.html </URL>
<DATE> 2005/04/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çaykur Rizespor, Sakaryaspor'a iddialı hazırlanıyor 
</HEADLINE>
<TEXT>

     Çaykur Rizespor, hafta sonu Sakaryaspor ile deplasmanda yapacağı maçın hazırlıklarını sürdürüyor. 
     Kulüp genel kaptanı Yılmaz Zehiroğlu, AA muhabirine yaptığı açıklamada, ligin üst sırasında yer alan ile ligden kalma mücadelesi veren 2 takımın hafta sonunda karşı karşıya geleceğini belirterek, ''Ancak kimsenin durumu bizi ilgilendirmiyor. Biz çıkıp kendi futbolumuzu oynayacağız. Çaykur Rizespor'a, Rize'ye yakışır bir futbol oynayacağız. Çaykur Rizespor'u en iyi şekilde temsil edip puan veya puanlar almak için her şeyi yapacağız'' dedi. 
     Sakaryaspor maçının kendileri açısından da önemli bir maç olduğunu kaydeden Zehiroğlu, şöyle konuştu 
     ''Bu maçın önemini futbolcularımıza anlattım. Kendi sahamızda kaybettiğimiz puanları deplasmanda oynayacağımız maçta geri almak istiyoruz. Deplasmanlarda takımımız daha rahat oynuyor. Futbolcularımız bu maça iyi konsantre olursa Sakarya'dan iyi bir sonuçla döneceğimize inanıyorum. Hocamız, sakatlığı nedeniyle takımdan ayrı olsa da takımın durumunu devamlı takip ediyor. Futbolcular da hocalarına karşı sorumluluklarını biliyorlar. Bunu bu maçta görmek istiyoruz.'' Yeşil-mavili takımın bugünkü çalışmasına tüm futbolcular katılırken, hafif sakatlığı bulunan Murat Sözkesen, takımdan ayrı koşu yaptı. 
     
</TEXT>
</DOC>
