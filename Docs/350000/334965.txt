<DOC>
<DOCNO> 334965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonyas23.html </URL>
<DATE> 2005/04/19/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Beş kilo verin ömrünüzü uzatın 
</HEADLINE>
<TEXT>

     Yapılan bilimsel araştırmalara göre beş kilo veren kişinin ömrü üç, dört yıl uzuyor. 
     Beş kiloluk kayıp, şeker hastalığı oluşma olasılığını yüzde 50, şeker hastalığına bağlı ölümleri de yüzde 40 azaltıyor. 
     
     10 kilo verilmesiyle ise 

     Herhangi bir sebepten ölüm olasılığı yüzde 20 . 
     Kansere bağlı ölüm olasılığı yüzde 37 . 
     Kansere yakalanma olasılığı yüzde 40 . 
     Kalp hastalığına bağlı ölüm olasılığı yüzde 15 . 
     Kişilerin genel hastaneye yatış ihtimali yüzde 25 azalıyor . 
     Yaşam süresi ise beş, altı yıl uzuyor . 
     Araştırmalar, son yıllarda özellikle gelişmiş ülkelerde şişman insan sayısında hissedilir bir düzeyde artış olduğunu gösteriyor. 
     ABD ve İngiltere ise Dünya Sağlık Örgütü'nün gündeminde ilk sıralarda yer alan obeziteye en sık rastlanan ülkelerin başında yer alıyor. 
     
     Şişmanlık Neden Artıyor 

     Memorial Hastanesi Suadiye Polikliniği'nden Uzm. Dr. Soner Dileklen şişmanlıktaki artışın nedenlerini anlattı 
     "Teknolojinin ve bilimin ilerlemesi, ekonomik düzelmeler insanların daha rahat ve hareketsiz bir yaşama itmiştir. Buna fast food tarzı beslenme alışkanlıkları da eklenince şişmanlık kaçınılmaz olmaktadır." "Ülkemizde de şişman insan sayısında hissedilir bir artış gözlenmektedir. Ülkemiz insanının hamur işi ve tatlıya olan bağlılığı açısından tarihsel bir geçmişinin olduğunu da hesaba katılırsa gelecekte ciddi bir şişman popülasyonu ile karşı karşıya kalacağımız kesindir." "Şişmanlık hep estetik yönü ile gündeme gelmektedir. Yapılan araştırmalar bize şişmanlığın kara yüzünü göstermiştir. Şişmanlık akciğer kapasitesini yüzde 20-30 oranında azaltır. Beraberinde sigara içimi veya kronik bronşit gibi hastalıklar da varsa kişinin bir süre sonra nefes alabilmesi imkansız hale gelir." 
     
     Şeker hastalığına dikkat 

     Şişman bireylerde şeker hastalığı oluşma oranının normal bir bireye göre 40 kat daha fazla olduğunu belirten Uzm. Dr. Dileklen, 40 yaşından sonra ailesinde şeker hastalığı olan şişman bireylerin şeker hastalığı olma olasılığının yüzde yüze yakın olduğunu söyledi. 
     Dileklen, şişman bireylerde dört, beş kat daha fazla yüksek tansiyona rastladıklarını da belirtti. 
     Uzm. Dr. Dileklen, "hipertansiyonun yanı sıra kalp hastalığı ve kalp krizi geçirme ihtimali de üç,dört kat daha fazla saptanmıştır. Bir bulgu da şişmanlarda kansere olan eğilimin normal bireylere oranla daha yüksek görülmesi" dedi. 
     "Özellikle akciğer kanseri iki, üç kat, prostat kanseri ise iki kat daha fazla saptanmıştır" diyen Dileklen, "şişmanlardaki bir diğer problem de safra kese taşlarıdır. Safra kese taşı oluşma ihtimali normal bir bireye göre dört, beş kat fazladır. Özellikle karaciğer yağlanması olasılığı da bu bireylerde hissedilir düzeyde artmaktadır" dedi. 
     

     
</TEXT>
</DOC>
