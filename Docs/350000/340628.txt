<DOC>
<DOCNO> 340628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/ysenay.html </URL>
<DATE> 2005/05/08/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Ak mı kara mı 
</HEADLINE>
<TEXT>



Fenerbahçe şampiyonluğun finiş haftalarında kimselere umut dağıtmak niyetinde değil... Sarı - Lacivertli ekibin tökezlenmesini bekleyenler, kendileri de inanmadıkları halde hayal peşinde koşmakta ısrarlılar anlaşılan. 
Halbuki Diyarbakır önünde de seyrettiğimiz gibi Sarı - Lacivertli ekibin kazanma ve şampiyonluğu kucaklama arzuları üst düzeyde. Anelka, Luciano ve Kaptan Ümit'in yokluğuna rağmen Hanefi'si, Selçuk'u, Serhat'ı ve tüm takımın çalışkanlığı böylesine yüksek volumlere çıkabiliyor da, Fenerbahçe'nin şampiyonluğunu tartışmak niye ki... 
Tuncay son haftalar adına attığı golle şeytanın ayağını kırmasının yanında her zaman gibi fiziksel gücünün de üstünde harmanlıyordu Diyarbakır savunmasını... Deniz'in Aurelio ve Önder'in Diyarbakır kontratak çıkışlarına çok ölçülü hareketlerle karşı tavır koymaları ve de orta alandaki pres kapışmalarından çoğunlukla galip çıkmaları dün Fenerbahçe'nin kazandığı çok önemli 3 puanın gerçek emek çalışmaları olarak resimleniyordu mücadelede... 
Aurelio, Fenerbahçe'deki takım bütünlüğünü, ekipteki paslaşma dengelerini kurup, işleten bir gizli kahraman adeta... Tek top yapıp, hiç pas hatası yapmadan oynuyor. Dileriz bu siyahi adamın futbol gösterilerinden bu mesleğe heveslenen tüm gençlerimiz gerekli dersleri alırlar. Ayrıca Nobre ve Serhat ise dün gecenin gol bölgelerini arşınlayan en önemli hücum hafiyeleriydi... Ligin sonu yaklaşırken Fenerbahçe'deki bu ne istediğini bilen anlayış sanıyorum tüm Fenerbahçe taraftarlarını olumlu olarak etkiliyor. 
Haaa... Diyarbakırspor şöyle oynasa, böyle olurdu, böyle oynasa, şöyle olurdu... Önemli kontratakları cin gibi kovalayan Sinan Kaloğlu karşı defans bindirmelerinden kolayca kurtulsa, Diyarbakır gol de bulurdu, puan da... Bütün bunlar kabulde de, açık bir gerçeği koyalım ortaya dilerseniz. Futbol oyunu maç biter, sonuç skor levhasında görülür oyunudur. Hem herkes dilinin altında ıslattığı baklayı çıkarsın artık. Şunun şurasında ne kaldı dostlar... Fenerbahçe, Galatasaray nasıl olsa kısa zaman sonra mertçe paylaşacaklar kozlarını... O zaman bir yıllık lig ve kupa öykülerinin AK mı, KARA mı olduğunu hep birlikte göreceğiz. 


</TEXT>
</DOC>
