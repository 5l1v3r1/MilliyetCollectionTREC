<DOC>
<DOCNO> 310566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo30.html </URL>
<DATE> 2005/01/29/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Beşiktaş maçı öncesi notlar... 
</HEADLINE>
<TEXT>

     Beşiktaş, Malatyaspor ile oynadığı Birinci Süper Lig maçıyla, İstanbul'da taraftarlarıyla tam 58 gün sonra resmi bir maçta buluştu. 
     Çaykur Rizespor ile ligin 13. haftasında 21 Kasım 2004'te oynanan lig maçında Cihat Aktaş isimli taraftarın tribünde öldürülmesi sonucu, Futbol Federasyonu Profesyonel Disiplin Kurulu'ndan 3 maç seyircisiz oynama cezası alan siyah-beyazlılar, bu nedenle İstanbul'da taraftarından tam 58 gün mahrum kaldı. 
     Seyircisi önünde İstanbul'daki son maçını 1 Aralık'ta Belçika'nın Standard Liege takımıyla oynayan Beşiktaş, cezası nedeniyle ligde İstanbulspor ve Akçaabat Sebatspor, Türkiye Kupası'nda da Konyaspor maçlarını seyircisiz oynamak zorunda kaldı. 
     Ancak 58 günlük ayrılığa rağmen, İstanbul'daki sağanak yağış, maça ilgiyi azalttı. Tribünlerin yarısına yakını boş kaldı. 
     
     ÇALIMBAY'IN İLK MAÇI 
     Hafta içinde Del Bosque'nin yerine göreve getirilen Teknik Direktör Rıza Çalımbay, ilk kez Beşiktaş'ın başında maça çıktı. 
     Siyah-beyazlıların tarihinde en çok maç oynayan futbolcu olan Rıza Çalımbay, BJK İnönü Stadı'na ilk kez teknik patron olarak çıkarken, yardımcıları Gökhan Keskin ve Zeki Önatlı da uzun yılların ardından eski takımlarına antrenör olarak sahada yer aldılar. 
     Bu arada, Çalımbay'ın diğer yardımcısı Bülent Albayrak ile kaleci antrenörü Cengiz Birgen, Çaykur Rizespor'un yarın Fenerbahçe ile oynayacağı maç nedeniyle Karadeniz ekibinin kampında yer aldılar. Bu nedenle maç öncesi kalecileri eski kaleci antrenörü İlie Datcu çalıştırdı. 
     Taraftarlar, maç öncesi Çalımbay'a sevgi gösterilerinde bulunup, ''Büyük kaptan yuvana hoş geldin'' yazılı pankart açtı. Taraftarlar ayrıca yeni teknik direktöre çiçek ve atkı hediye etti. 
     
     RONALDO'YA SEVGİ SELİ 
     Görevine son verilen Teknik Direktör Vicente Del Bosque'nin gönderilmesine karar verdiği ve PAF takımla çalışan Brezilyalı futbolcu Ronaldo, Çalımbay tarafından Malatyaspor karşısında ilk 11'de oynatıldı. 
     Siyah-beyazlı taraftarlar, Ronaldo'ya maç öncesi sevgi gösterilerinde bulunurken, tribünlere çağırıp ''yumruk şov'' yaptırdılar. 
     Ligde en son 8. haftada 25 Eylül 2004'teki Büyükşehir Belediyesi Ankaraspor maçında forma giyen Ronaldo, yaklaşık 4 ay sonra siyah-beyazlı formayla maça çıktı. 
     
     SİSTEMDE DEĞİŞİKLİK 
     Teknik Direktör Rıza Çalımbay, Malatyaspor maçında Del Bosque'nin uygulattığı 4-4-2 düzeni yerine, takımını 3-5-2 sistemi ile oynattı. 
     Savunmayı İbrahim Toraman, Ronaldo ve Çağdaş'tan oluşturan Çalımbay, orta sahada sağda Okan, solda İbrahim Üzülmez'e görev verdi. Forvette ise Veysel, Pancu ikilisi forma giydi. 
     
     TÜMER KADRODA YOK 
     Beşiktaş'ta sağ omzunda sakatlığı bulunan Tümer, 18 kişilik maç kadrosuna alınmadı. 
     Çalımbay, ayrıca cezalı olan Cordoba ve Emre, sakatlığı süren Ahmed Hassan'ın yanı sıra Fatih, Ali Güneş, Serdar ve idman eksiği olan Ahmet Dursun'u kadroya dahil etmedi. 
     
     MALATYASPOR'DA SAIDOU, BALASZ VE BOLİÇ İLK 11'DE 
     Malatyaspor'da devre arasında transfer edilen Saidou, Balasz ve Boliç, Beşiktaş karşısında ilk 11'de sahaya çıktı. 
     Sarı-kırmızılılarda, kaptan Mert ise yedekler arasında yer aldı. 
     
     PAF LİGİ'NDE BEŞİKTAŞ GALİP 
     PAF Ligi'ndeki maçta Beşiktaş, Malatyaspor'u 5-1 yendi. 
     Fulya Tesislerinde oynanan maçta, siyah-beyazlıların gollerini Sezer, Nail, Hakan, Rıza ve Ünal attı. 
     Öte yandan, Beşiktaş Yıldız Takımı, İstanbul Grubu'nda oynadığı maçta Sarıyer'i 5-0 yenerek, 21. maçında 20 galibiyet, 1 beraberlikle ligin bitmesine iki hafta kala şampiyonluk turu attı. 
     -Karşılaşmayı, Devlet Bakanı ve Başbakan Yardımcısı Mehmet Ali Şahin de izledi. 
     -Siyah-beyazlı taraftarlar, kapalı tribünde sarı-lacivert ve sarı-kırmızı renklerde ''Teşvik ve şikeyi karıştırmayın... Merdivenleri boşaltın... TFF'' yazılı pankart açtı. 
     
</TEXT>
</DOC>
