<DOC>
<DOCNO> 334257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonspo07.html </URL>
<DATE> 2005/04/17/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Grekoromen Güreş Şampiyonası... Hamza Yerlikaya finale yükseldi... 
</HEADLINE>
<TEXT>

     Bulgaristan'ın Varna kentinde düzenlenen 52. Avrupa Büyükler Grekoromen Güreş Şampiyonası'nda, Türk Milli Takımı'ndan 96 kiloda Hamza Yerlikaya finale yükseldi. 60 kiloda Mahmut Görez bronz madalya şansını sürdürürken, 74 kiloda Şeref Tüfenk ise elendi. 
     Şampiyonanın 2. ve son gününde Dünya ve Olimpiyat Şampiyonu Hamza Yerlikaya, ilk turda Estonyalı Richard Karelson'u 2-0 3-0, 1-0 yendikten sonra, 2. turda da Litvanyalı Mindaugas Ezerskis'i 2-1 0-1, 1-0, 1-0 yenerek yarı finale çıktı. Yarı finalde Çek Cumhuriyeti'nden Marek Svec ile karşılaşan Yerlikaya, ilk periyotu bağlamada 1-0 yitirdikten sonra, 2. ve 3. devrelerde aynı biçimde bağlama sonucu 1'er puan alarak müsabakadan 2-1 galip ayrıldı ve finalist oldu. 
     Hamza Yerlikaya, akşam seansında İsveçli Jimmy Lidberg ile altın madalya mücadelesi verecek. 
     
     GÖREZ'İN BRONZ MADALYA ŞANSI SÜRÜYOR 
     60 kiloda Mahmut Görez, ilk turda Azeri rakibi Vithaliy Rahimov'a 2-0 1-0, 4-3 yenilerek altın madalya şansını yitirdi. Görez, Azeri sporcunun finale yükselmesi nedeniyle bronz madalya için mücadeleyi sürdürme şansını yakaladı. Mahmut Görez, repesajdaki ilk msabakasında Çek Cumhuriyeti'nden Peter Svehla ile karşılaşacak. Görez, bu müsabakayı kazanması durumunda Gürcü David Bedinadze ile bronz madalya için mücadele edecek. 
     
     TÜFENK ELENDİ 
     74 kiloda Şeref Tüfenk ise ilk turda Fransız Alain Hassli'yi 2-0 1-0, 1-0 yendi. Ancak Tüfenk, 2. turda Yunanlı Yannis Spyrikadis karşısında 2-1 0-1, 1-0, 0-1 yenilmekten kurtulamadı. Tüfenk, Yunan sporcunun 3. turda Bulgar rakibine yenilmesi üzerine de şampiyonadan elendi. 
     Şampiyonada 60, 74 ve 96 kiloda repesaj müsabakaları ve finaller, saat 16.00'da başlayacak. 
     
</TEXT>
</DOC>
