<DOC>
<DOCNO> 329713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur04.html </URL>
<DATE> 2005/04/02/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Polisler için bilgisayar kampanyası... 
</HEADLINE>
<TEXT>

     Öğretmenlere diz üstü bilgisayar projesinin ardından Poltek Teknoloji ve Yazılım A.Ş. de, Polis Bakım Yardım Sandığı Pol-San üyeleri için ''Her Polisin Evine Bir Bilgisayar'' kampanyası başlattı. 
     Kampanya hakkında AA muhabirine bilgi veren Poltek Teknoloji ve Yazılım A.Ş. yetkilileri, amaçlarının Pol-San üyelerinin teknolojiyi evlerinde kullanabilmeleri için her polisin evinde bir bilgisayar bulunmasını sağlamak olduğunu belirttiler. 
     Pol-San iştiraki olan Poltek'in şu ana kadar düzenlediği kampanyalarla yaklaşık 2 bin polisin bilgisayar sahibi olduğunu belirten şirket yetkilileri, yeni kampanya ile emniyet teşkilatının genelinin hedeflendiğini kaydettiler. Bunun için üretici firmalardan piyasa fiyatlarının altında temin edilen bilgisayarlar, YTL üzerinden 12 ve 24 ay vade seçeneği ile polislere satılacak. 
     Kampanyada farklı özelliklerde yerli ve yabancı marka bilgisayarlar için 8 seçenek yer alıyor. Seçenekler içerisinde 2 tane de diz üstü bilgisayar bulunuyor. 
     Kampanyada yer alan ürünler hakkında Poltek'in www.poltek.com.tr adresinden bilgi alınabileceği belirtilirken, katılmak isteyen polislerin söz konusu internet sitesinde yayınlanan formları doldurmaları yeterli olacak. Formlar ayrıca il emniyet müdürlüklerinin mutemetliklerinden de temin edilebilecek. Kampanyaya polislerin dışında katılım kabul edilmeyecek. 
     
     AYDA 39 YTL'YE BİLGİSAYAR 

     Farklı kapasitelerde bilgisayarların değişik fiyatlardan satışa sunulduğu kampanyada aylık 39 YTL den başlayan taksit imkanları yer alıyor. 
     Kampanyadaki en düşük fiyat ve kapasitedeki bilgisayarın peşin fiyatı 700 YTL olarak belirlenirken, yerli markada en pahalı bilgisayarın peşin fiyatının bin 200 YTL, ithal markanın ise bin 600 YTL olduğu kaydedildi. 
     Kampanyada, yerli marka diz üstü bilgisayarın peşin fiyatı bin 650 YTL, ithal marka diz üstü bilgisayarın fiyatı ise 2 bin 250 YTL olarak belirlendi. 
     Bilgisayarların 12 ve 24 ay vade seçenekleriyle satılacağı kampanyada, peşin fiyatı 700 YTL olan en düşük kapasitedeki yerli marka bir bilgisayar, 24 ay vadede aylık 39 YTL, 12 aylık vadede ise aylık 74 YTL'lik taksitlerle satılacak. 
     Kampanyaya katılmak isteyen polisler, AMD ve Pentium işlemci seçeneklerinin de yer aldığı yerli marka masa üstü bilgisayarlar arasında en pahalı olanına, aylık 114 YTL veya aylık 69 YTL'lik taksitleri ödedikleri takdirde sahip olabilecekler. 
     İşlemci ve bellek olarak kapasitesi en yüksek olan ithal marka masa üstü bilgisayarın 24 ay vadeli fiyatının 2 bin 40 YTL olduğu kampanyada, bilgisayarların yanı sıra telsiz telefon, cep telefonu, fotoğraf makinesi, kamera, müzik seti, faks, mp3 çalar, LCD ve Plazma TV ile dijital sözlük ve ev sinema sistemi de bulunuyor. Polisler söz konusu ürünleri de peşin ya da 6, 8, 12, 24 ay vade seçenekleriyle satın alabilecek. 
     Poltek yetkilileri, kampanyaya katılan polislerin ödeyecekleri taksitlerin maaşlarından kesileceğini kaydetti. 

     
</TEXT>
</DOC>
