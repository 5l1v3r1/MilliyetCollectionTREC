<DOC>
<DOCNO> 324980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/spor/spo04.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknik, taktik 
</HEADLINE>
<TEXT>


4-4-2'den 3-5-2'ye dönmeyi planlayan Teknik Direktör Güneş Gökdeniz ve Szymkowiak'ın teknik becerisine, Yattara ile Fatih'in de işbitiriciliğine güveriyor 


Savunma korkusu 
TRABZONSPOR Teknik Direktörü Şenol Güneş, son iki maçta 6 gol yiyen takımında taktik değişikliğe gitmeyi düşünüyor. Geldiği günden bu yana Bordo - Mavililer'e 4-4-2 uygulatan Güneş'in, bugün Beşiktaş karşısına takımını 3-5-2 taktiğiyle sahaya sürmeyi düşündüğü öğrenildi. Savunma zaaflarını azaltmayı planlayan Şenol hocanın, sakatlığından tam kurtulması halinde Erdinç ve Tolga Seyhan'a stoper, D'Haene'ye de libero görevi vereceği ifade edildi. 

Oyuncuları uyardı 
KARTAL'IN savunma kilidini orta alandan Gökdeniz ve Szymkowiak'ın derin toplarıyla aşmayı hesaplayan Trabzonspor Teknik Direktörü, Yattara'nın kenardan atakları ve Fatih'in bitiriciliğiyle üç puana uzanmayı düşündüğü belirtildi. Futbolcularını son kez uyaran Şenol Güneş, en küçük hatanın bile kendilerine pahalıya malolabileceğini söyledi. Beşiktaş'ın iyi oyunculardan kurulduğuna dikkat çeken Güneş, "Savunmada yanlış yapmazsak kazanırız" dedi. 

Trabzonspor Güneş'siz 

Trabzonspor, Beşiktaş maçı için İstanbul'a geldi. Sakatlığı bulunan Emrah'ı da kafileye dahil eden Şenol Güneş, 21 futbolcuyu İstanbul'a götürdü. Bordo-Mavililer'de, Erdinç ve Szmykowiak'ın sakatlıklarının düzeldiği bildirildi. Havaalanında bir grup taraftarın çiçekleriyle karşılanan Bordo-Mavililer, Fair Play ödül töreninde bulunan Şenol Güneş'ten yoksun olarak bir çalışma yaptı. 

Şahin'den ilginç öneri 

BORDO - Mavililer'in Basın Sözcüsü İbrahim Şahin, taraftar sayısında kısıtlama olmaması durumunda üç büyüklerle yarışabileceklerini söyledi. Şahin, İstanbul kulüplerine öneride bulunarak, ""Beşiktaş, taraftarımız için yüzde 5 kontenjandan vazgeçsin. Aynı uygulamayı Galatasaray ve Fenerbahçe de yapsın. Bakalım, taraftar sayımız İstanbul'da onlardan aşağı kalır mı " dedi. 

Polonya yolcusu 

TEKNİK Direktör Şenol Güneş, milli maçlar nedeniyle lige verilen aradan yararlanarak Polonya'ya gidecek, Maciej Zurawski'yle, Wisla Krakow'un öteki oyuncuları Tomas Frankowski, Marcin Baszczynski'yi izleyecek olan Güneş'in, Polonya dışında Belçika, Romanya ve Macaristan'da da savunma oynayan birkaç ismi görmek istediği öğrenildi. 

Hisse parası yatırıma 

TRABZONSPOR Başkanı Atay Aktuğ, halka arzdan kulübe gelecek parayı yatırımda kullanacaklarını söyledi. Daha önce "transfer yapabiliriz" açıklamasını yapan Aktuğ, fikir değiştirerek, "Tamamen yatırıma yönelteceğiz. Bu konuda tüm Trabzonsporluların rahat olmasını istiyorum" dedi. Aktuğ'un, Trabzon Çimento Fabrikası'nı almayı planladığı dile getirildi. 


</TEXT>
</DOC>
