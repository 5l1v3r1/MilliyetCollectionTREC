<DOC>
<DOCNO> 302599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy09.html </URL>
<DATE> 2005/12/18/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ağar AKP kadar, kendini iktidara taşıyanlara ihanet eden kadro yok 
</HEADLINE>
<TEXT>

     DYP Genel Başkanı Mehmet Ağar, ''Türkiye'de AK Parti iktidarı kadar, kendini iktidara taşıyan kesimlere, böylesine ihanet eden bir siyasi kadro, 60 yıldır görülmemiştir'' dedi. 
     Ağar, Atatürk Spor Salonu'ndaki DYP Bursa İl Teşkilatı Kongresi'nde, 1946 yılından bu yana demokrasi adına her türlü cefayı çeken DYP'nin, 2002 seçimlerinde meclis dışında kalmasının iyi değerlendirilmesi gerektiğini söyledi. 
     AK Parti'nin, Türkiye'de demokrasinin sıkıştığı, siyasetin vurgunlarla yolsuzluklarla hortumlarla dara düştüğü dönemde, değişimi temsil ettiği iddiasıyla tek başına iktidara geldiğini ifade eden Ağar, şöyle konuştu 
     ''Türkiye'de, AK Parti iktidarı kadar, kendini iktidara taşıyan kesimlere, böylesine ihanet eden bir siyasi kadro, 60 senedir görülmemiştir. İktidara gelirken 3Y üzerinden yola çıktıklarını söylediler yolsuzluk, yoksulluk ve yasaklar. Yolsuzlukla mücadele edeceğiz, damardan gireceğiz diye konuşanlar, bugün damarlarına giren yolsuzluğun ızdırabı içindedirler. Eşe dosta verilmiş ihalelerin kokusu gökyüzüne yükselmekte, milleti rahatsız etmektedir. Ben pazarlama yaparım diyecek kadar yönetimden, nerede hangi meseleyi ne şekilde takdim edeceğinden bihaber olan Başbakan, çıkmış, Muhalefet elinde bu konularda belge varsa getirsin diyor. Bu belgeler sizin elinizin altında olan bürokrasinin elinde, yaptığınız yapmadığınız görüşmeler ortada. Onları sıkı sıkı muhafaza edin. İktidar değiştiğinde, bu yolsuzluklardan hesap sorulacağını, yanlış yapılan işlerin yargıya karşısına nasıl götürüleceğini, DYP iktidarı size adım adım öğretecektir.'' AK Parti iktidarının, yoksullara yapılan yardımları artırmakla övündüğünü ifade eden Ağar, ''AK Parti döneminde, Türkiye'de açlık sınırındaki insan sayısı 1 milyonu, yoksulluk sınırındaki insan sayısı ise 24 milyonu geçti. Dünyada fukara sayısını artırmakla övünen tek iktidar, AK Parti iktidarıdır. Gelir dağılımındaki adaletsizlik, bu dönemde giderek artmıştır'' diye konuştu. 
     Başbakan Erdoğan'ın, Avustralya gezisini eleştirenlere, ''Türklerin olduğu her yere giderim'' diye yanıt verdiğini belirten Ağar, ''O zaman Musul'a, Kerkük'e, Telafer'e de git'' dedi. 
     
     TÜRBAN SORUNU 
     AK Parti'nin, 2002 seçimleri öncesi ''Başörtüsü yasağı bizim namusumuzdur, Türkiye'yi yasaklardan kurtaracağız'' yönündeki görüş bildirdiğini ifade eden Ağar, şunları söyledi 
     ''Millet size 360 mebus verdi, ama millet de biliyor ki siz bu ülkeyi yönetemiyorsunuz. Milletin dertlerine çare bulmak yerine her dakika kriz çıkarıyorsunuz. Dara düştünüz, kimlik konusunu ortaya atalım, yasaklar konusunu ortaya atalım. Yasakları kaldıracağız dediniz ama yeni yasaklar icat ederek işi savuşturmaya çalışıyorsunuz.'' 
     
     -ORHAN PAMUK DAVASI 
     Konuşmasının ardından kongre alanından ayrılan Ağar, gazetecilerin Orhan Pamuk davası hakkındaki görüşlerini sorması üzerine, şunları söyledi 
     ''Orhan Pamuk'un söylediklerinin hiçbirine katılmıyorum. Türk insanı vakurdur. Kaç yıldır bu tür teşebbüslere karşı dik durmayı becerebilmiştir, ancak protestolar daha medeni şekilde yapılmalı. Türkiye fikre karşı değildir. Ülkemizde fikirler ve özgürlükler sağlam temeller üzerine oturmuştur, fakat Orhan Pamuk'un söylediği düşünceler, kabul edilebilir bir tarzda değildir. Bu protestolar medeni şekilde değildir, bizi yıpratır.'' 
     
</TEXT>
</DOC>
