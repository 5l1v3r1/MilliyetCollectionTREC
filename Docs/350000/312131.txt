<DOC>
<DOCNO> 312131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur26.html </URL>
<DATE> 2005/02/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Hamit Bayram Tedavi olmak istiyorum 
</HEADLINE>
<TEXT>

     Malatya'da ''Uyuşturucu ticareti yaptıkları'' gerekçesiyle haklarında dava açılan ve aralarında eski Van Millletvekili Mustafa Bayram'ın oğlu Hamit Bayram'ın da bulunduğu 4 sanığın yargılanmasına devam edildi. 
     Malatya 3. Ağır Ceza Mahkesi'ndeki duruşmada tutuklu sanıklar Hamit Bayram ve Ali Karakuş hazır bulundu. Duruşmaya, tutuksuz yargılanan Hüsnü Özbuz ile gıyabi tutuklu Şevket Yetiş katılmadı. 
     Hamit Bayram savunmasında, daha önceki duruşmada mahkemenin kendisini uyuşturucu kullanma alışkanlığının belirlenmesi için İstanbul Adli Tıp Kurumu'na sevkini kararlaştırdığını hatırlatarak, ''Bu karara rağmen götürülmedim. Tedavi olmak istiyorum'' dedi. 
     Sanık avukatları ise 1 Nisan 2005'te yürürlüğe girecek yeni yasa nedeniyle sanıklara ceza verilmeme durumunun söz konusu olduğunu savunarak, tahliye talebinde bulundular. 
     Savcı ise sanıklar Bayram ve Karakuş'un tutukluluk, Yetiş'in ise gıyabi tutukluluk halinin devamını istedi. 
     Mahkeme heyeti verdiği kısa aradan sonra, Hamit Bayram'ın İstanbul Adli Tıp Kurumu'na sevki için yeniden yazı yazılmasına karar vererek, eksiklerin giderilmesi için duruşmayı erteledi. 
     Duruşma nedeniyle polis, Adliye binası çevresinde yoğun güvenlik önlemi alırken, binaya giren vatandaşlar üzerinde üst araması yaptı. 
     
     OLAYIN GEÇMİŞİ 
     Malatya'ya eroin maddesi geleceğini ve Ali Karakuş'a teslim edileceği ihbarı alınması üzerine Emniyet Müdürlüğü Kaçakçılık ve Organize Suçlar Şube Müdürlüğü ekipleri, 7 Temmuz'da Malatya girişinde Hamit Bayram, Hüsnü Özbuz, Bülent Aydın, Hüseyin Eşme ve Ali Kemal Demirkıran'ın bulunduğu 2 aracı durdurarak, arama yapmıştı. 
     Aramada, Hamit Bayram'ın üzerinde 4 gram afyon sakızı, 3 gram eroin, aracındaki pet şişede ise 125 mililitre morfin ve kokain ele geçirilmişti. 
     Bayram'ın ifadesinde uyuşturucunun numunelik olduğunu, eroinin esas kısmını Van'da teslim edeceğini bildirmesi üzerine zanlılar, Van'a götürülmüştü. Ancak, Hamit Bayram ve Hüsnü Özbuz, 10 Temmuz'da Van'daki polis merkezinden silahlı yakınları tarafından kaçırılmıştı. 
     Ardından Hamit Bayram, 17 Eylül 2004'te Ankara'da gerçekleştirilen operasyonda yakalanmış, 23 Eylül'de de Malatya'ya getirilerek, E Tipi Kapalı Cezaevine konulmuştu. 
     
</TEXT>
</DOC>
