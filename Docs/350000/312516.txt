<DOC>
<DOCNO> 312516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur59.html </URL>
<DATE> 2005/02/04/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Dolandırıcılık iddiasıyla 1 Alman tutuklandı 
</HEADLINE>
<TEXT>

     Alanya'da emlakçılık işiyle uğraşan bir Alman ''dolandırıcılıktan'' tutuklandı. 
     Alanya'da yıllardır Albeni İnşaat adlı firmayı işleten Alman Rene Herboth, akşam saatlerinde dolandırıcılık iddiasıyla gözaltına alındı. İfadesinin ardından nöbetçi mahkemeye sevk edilen Herboth, tutuklanarak Alanya Kapalı Cezaevi'ne koyuldu. Herboth'un bir Alman vatandaşına iki katlı villa sattığı ve sözleşme şartlarını yerine getirmediği iddia edildi. 
     Öte yandan, 2 ayrı olayda 4 kişi bıçakla yaralandı. 
     AA muhabirinin aldığı bilgiye göre, F.T ile S.T, aldıkları termosifonun arızalı olduğu iddiasıyla malı iade etmek için gittikleri işyerinde dükkan sahibi Hakan Ö. ile tartıştı. F.T ile S.T, tartışma sırasında işleri sahibi Hakan Ö.'yü bacağından ve kolundan bıçakla yaraladı. Karşılık veren Hakan Ö. de F.T'yi karnından, S.T'yi sol baldırından yaraladı. 
     Hayat kadını olduğu bildirilen Hülya K. bıçakla yaralanmış olarak bir otomobille önüne bırakıldığı Alanya Devlet Hastanesi'nde tedaviye alındı. 
     Yarasının karın bölgesinde olduğu belirtilen Hülya K'nin polise ''bunalıma girerek kendisini bıçakladığını'' söylediği belirtildi. 
     
</TEXT>
</DOC>
