<DOC>
<DOCNO> 336141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/yazar/bila.html </URL>
<DATE> 2005/04/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çatışma olasılığı 
</HEADLINE>
<TEXT>


Bugün 23 Nisan Ulusal Egemenlik ve Çocuk Bayramı. Dünyada ilk ulusal kurtuluş savaşını yönetmiş Türkiye Büyük Millet Meclisi'nin açılışının 85. yılını kutluyoruz. Büyük Atatürk'ün, ulusal kurtuluş mücadelesini, ulusal egemenliğin temsilcisi olarak birlikte yürüttüğü TBMM'nin açılış gününü, çocuklara bayram olarak hediye etmesi de dünyada bir ilktir. 
Egemenlik gününü çocuklara adayan, en büyük eserim dediği Türkiye Cumhuriyeti'ni de gençliğe emanet eden Atatürk'ün çağdaşı liderlere üstünlüğü ve büyüklüğü bu uzgörü farkında yatar. Çağdaşlarının kurduğu ülke ve rejimlerinin çoğu tarihe gömülmüşken, Türkiye Cumhuriyeti'nin ağır koşullar ve çok yönlü saldırılara karşın 20. yüzyılı ayakta tamamlayıp, 21. yüzyıla ulaşabilmesinin kaynağı da aynıdır. 
Bugün bayram kutlayan çocuklarımızın ve gençliğimizin hedefi, egemen Türkiye Cumhuriyeti'nin laik, demokratik, sosyal hukuk devleti niteliklerini güçlendirmek, daha üst düzeylere taşımak olmalıdır. O'nu parçalamadan, geriye düşürmeden, sömürge haline getirmeden, küresel güçlerin oyuncağına dönüştürmeden korumaktır. 
Bugün Türkiye için en büyük tehlike, demokratikleşme, insan hakları, kültürel hakları yaşama, yaşam kalitesini yükseltme amacının üzerinden aşarak etnik bir iç çatışmaya düşmesidir. Bin yıldır aynı topraklarda, birlikte yaşamış Anadolu insanının, etnik ayrışmaya ve giderek çatışmaya sürüklenmesi en büyük risktir. 

Sezer'in sözleri 
Son yıllarda ulusal bayram günlerinde devlet yöneticilerinin mesajlarında bu yöndeki uyarılar sıklaştı. Cumhurbaşkanı Ahmet Necdet Sezer'in dün yayımlanan 23 Nisan mesajında da son günlerde yaşanan gerginliklerin bu gözle değerlendirildiği gözleniyor. Sezer, üzüntüyle karşıladığını belirttiği bu olaylara ilişkin olarak Türkiye'nin tehlikeli bir sürece, gerginlik ortamına çekilmek istendiğini vurguluyor. Yurttaşlarımızı uyanık ve dikkatli olmaya çağırıyor. 
Cumhurbaşkanı'nı bu uyarıları yapmaya yönelten, kuşku yok ki Mersin, Trabzon, Sakarya illerinde yaşanan olaylardır. Belki bu illerdeki olaylardan çok daha önemlisi Balıkesir-Gönen'de yaşananlardır. Terör örgütüyle güvenlik güçleri arasında yaşanan çatışmalardan daha tehlikeli sinyaller veren, ülkenin herhangi bir yerinde günlük yaşamın herhangi bir alanında çıkacak etnik nitelikte çatışmalardır. Gönen'de gece kulübü nedeniyle çıkan ve büyüyen olay bu nedenle daha önemlidir. 

İç çatışma olasılığı 
Bu bağlamda, Türkiye'nin ulusal bütünlüğünün ve üniter yapısının bozulmasına dönük gayretlerin tartışma düzeyinde bile Türkiye'yi çatışmaya sürükleyebileceğinin Genelkurmay Başkanı tarafından ifade edilmesi çok önemlidir. Genelkurmay Başkanı Org. Hilmi Özkök'ün geniş yankı bulan yıllık değerlendirme konuşmasında, Türkiye'nin üniter yapısını işaret eden Anayasa'nın 3. maddesinin tartışmaya açılmasının "Türkiye'yi çatışmaya götürme olasılığı vardır" demesi, görevi dikkate alındığında, tehlikenin ciddiyetini ve büyüklüğünü göstermektedir. 
"Düşük yoğunluklu çatışma" diye ifade edilse de halk deyimiyle bir çeşit savaşın yaşandığı yıllarda bile sağduyusuyla iç çatışmaya düşmeyen, sürüklenmeyen Türkiye'nin, bu dikkatini bundan sonra da elden bırakmaması gerekir. 
Bu topraklarda bu bayrak altında yaşayan her kesimin ve herkesin görevi, bu riski bertaraf etmek olmalıdır. 



</TEXT>
</DOC>
