<DOC>
<DOCNO> 339474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun11.html </URL>
<DATE> 2005/05/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Erdoğan’ın mücadeleci ruhu geri döndü" 
</HEADLINE>
<TEXT>

     İhsan DÖRTKARDEŞ, DHA 

      ALMANYA’nın etkili gazetelerinden Frankfurter Allgemeine Zeitung FAZ , Başbakan Gerhard Schröder’in Türkiye ziyaretini değerlendirirken, "Başbakan Erdoğan’ın içindeki mücadeleci ruh döndü ve yeniden AB yolundaki gayretlerini yoğunlaştırdı" diye yazdı. 
     FAZ’ın bugünkü sayısında yer alan İstanbul çıkışlı, Rainer Hermann imzalı bir haber-yorumda Türkiye’nin bir mentalite değişikliğine ihtiyacı olduğu savunuldu. Yorumda, Schröder’in, Türkiye ziyareti öncesi Türk basınına verdiği demeçte Ankara’yı reformlarla ilgili uyardığı belirtilerek şöyle denildi 
     "Schröder, Fener-Ortodoks Rum Patriği Bartholomeus’u ziyaret ederek, özellikle gayrimüslim azınlığın hakları konusunda mesaj vermek istiyor. Zira verilen pek çok söze ve çıkarılan iyi niyetli bazı yasalara rağmen, Türkiye’de azınlıkların hakları konusunda pek mesafe alınamadı. İşkence konusunda ve başta Kürtler olmak üzere azınlıkların kültürel hakları alanında daha fazla gelişme kaydedilmesi gerekiyor. ’ 
     
     ’ERDOĞAN BİR SÜRE BOCALADI’ 
     İşkenceye karşı ’sıfır tolerans’ın hükümet programı içinde yer almasına rağmen, zaman zaman tutuklulara yönelik kötü muamele haberleri çıktığı ve işkence suçu işleyenlerin hakkettiği cezalara çarptırıldığına tek tük şahit olunduğuna dikkat çeken gazete şöyle devam etti 
     "Mentalite değişikliği ifadesiyle Schröder, son dönemde Türkiye’de yükselişe geçen milliyetçilik akımlarını hedef alıyor. AB’nin Türkiye ile üyelik müzakerelerine başlama kararından sonra genel olarak ülkede bir hayal kırıklığı havası hakim. Başbakan Erdoğan’ın reformlar konusundaki azmi de buna bağlı olarak azaldı ve bir süre AB ile milliyetçilik akımları arasında bocaladı. Son günlerde ise Erdoğan’ın içindeki mücadeleci ruh geri döndü ve yeniden AB yolundaki gayretlerini yoğunlaştırdı." 
     
</TEXT>
</DOC>
