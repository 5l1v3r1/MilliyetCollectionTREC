<DOC>
<DOCNO> 329961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/dunya/dun02.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal kıyafet yoksa frak şart 
</HEADLINE>
<TEXT>


UTKU ÇAKIRÖZER Ankara 


Papa Jean Paul II'nin cenaze töreninde Vatikan protokol kuralları uyarınca "frak ve siyah yelek" giyme zorunluluğuna Türkiye de uyacak. Törende Türkiye'yi temsil edecek siyasetçi "frak" giyerken, heyete girmesi halinde, Dışişleri Bakanlığı Protokol Genel Müdürü Büyükelçi Oya Tuzcuoğlu siyah elbise giyecek, siyah tül takacak. 
Vatikan'da sadece papanın değil, kardinallerin cenaze törenleri için yapılan davetlerde "frak ya da ulusal kıyafet" ifadesi yer aldığını belirten uzmanlar, "İran, Suudi Arabistan gibi Müslüman ülkeler ile birçok Afrika ülkesi böyle törenlere ulusal kıyafetlerle geliyor. Ulusal bir kıyafeti olmayan Türkiye, bu törenlerde Avrupalılarla uyum içinde frak tercih ediyor" dedi. 
Törene Cumhurbaşkanı Ahmet Necdet Sezer'in gitmesi durumunda heyete katılacak Tuzcuoğlu ise uzun siyah elbise giyecek ve yüzünü siyah tülle kapatacak. 


</TEXT>
</DOC>
