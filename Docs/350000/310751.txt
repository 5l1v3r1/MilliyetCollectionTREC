<DOC>
<DOCNO> 310751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/soneko04.html </URL>
<DATE> 2005/01/30/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Tüzmen 2005'te kişi başına ihracatımız bin doların üzerine çıkacak 
</HEADLINE>
<TEXT>

     Devlet Bakanı Kürşad Tüzmen, Türkiye'nin 2005 yılı ihracatının 75 milyar doların üzerinde gerçekleşeceğini belirterek, ''2005 yılında kişi başına ihracatımız bin doların üzerine çıkacak'' dedi. 
     Tüzmen, Türk Eximbank Gaziantep Temsilciliği'nin hizmete açıldığı törende yaptığı konuşmada, Türkiye ekonomisinin hızlı bir gelişme ve büyüme içinde olduğunu vurguladı. 
     Türkiye'nin 2005 yılı dış ticaret hacminin 180 milyar dolar olacağını kaydeden Tüzmen, ''Ülkemiz son 2 yılda ihracat başta olmak üzere hemen her alanda hızlı bir gelişim süreci içine girdi'' diye konuştu. 
     Tüzmen, 1980'li yıllarda 2 milyar dolar dolayında gerçekleşen ihracatın 2000'li yıllarda 27 milyar dolara, geçen yıl ise 65 milyar doların üzerine çıktığını ifade ederek, şunları anlattı 
     ''Görüldüğü gibi son yıllarda ihracat rakamlarımız hızlı bir artış içerisinde, bu artışın 2005 yılında da devam etmesini, ihracatımızın 75 milyar doların üzerine çıkmasını bekliyoruz. 
     Türkiye'nin ihracatında sanayi ürünlerinin payı önemli bir yer tutuyor. Bir yandan ihracat miktarımız artarken diğer yandan ihraç ettiğimiz ürünlerin çeşitliliği artıyor. Türkiye'den yurtdışına şu anda 17 bin kalem ürün ihraç ediliyor. Sanayi ihracatımız toplam ihracatımızın yüzde 86'sını oluşturuyor.'' Tüzmen, her alanda hızlı bir kalkınma süreci içinde bulunan Türkiye'de, ekonomik sorunlar ve sıkıntılar çözümlendikçe her alanda iyileşmeler olduğuna dikkati çekti. 
     Gaziantep'in Türkiye ihracatında çok önemli bir yer tuttuğunu, Türkiye'den Suriye, Irak ve İran'a yapılan ihracatta önemli bir yere sahip bulunduğunu ifade eden Tüzmen, Gaziantep'in ortaya koyduğu ihracat başarısıyla ülke ihracatındaki payını 2 yılda yüzde 1'den yüzde 2'lere yükselttiğini vurguladı. 
     Tüzmen, daha önce açmayı planladıkları ancak seçim yatırımı olarak algılanmasından endişe ederek açılışını erteledikleri Türk Eximbank'ın, Gaziantep'ten yapılan ihracatın artmasına önemli destek sağlayacağını bildirdi. 
     Türk Eximbank Genel Müdürü Ahmet Kılıçoğlu da konuşmasında, ihracatçılara destek olmayı sürdürdüklerini belirtti. Kılıçoğlu, ''2004 yılında ihracatçılarımıza toplam 7 milyar dolarlık bir destek sağladık. 2005 yılında hedefimiz bu rakamı 8,5 milyar dolara çıkarmak'' diye konuştu. 
     Gaziantep Valisi Lütfullah Bilgin de Türkiye'nin ihracat konusunda çok sevindirici bir gelişme yaşadığını, ihracattaki artış sayesinde Türkiye'nin ekonomik bakımdan çok daha iyi bir konuma geldiğini kaydetti. 
     Törene, AK Parti Gaziantep milletvekilleri Ahmet Uzer, Fatma Şahin, Mehmet Sarı ve Büyükşehir Belediye Başkanı Asım Güzelbey ile sanayiciler ve ihracatçılar katıldı. 
     
</TEXT>
</DOC>
