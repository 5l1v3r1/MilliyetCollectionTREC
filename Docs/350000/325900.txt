<DOC>
<DOCNO> 325900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko50.html </URL>
<DATE> 2005/03/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
ATO Başkanı Özellikle bulvardaki işyerlerine bayrak asacağız... 
</HEADLINE>
<TEXT>

     Cumhurbaşkanı Ahmet Necdet Sezer, Sinan Aygün başkanlığındaki Ankara Ticaret Odası'nın ATO yeni yönetimini kabul ederek bir süre görüştü. 
     ATO Başkanı Sinan Aygün kabulün ardından A.A muhabirine yaptığı açıklamada, Nevruz kutlamaları sırasında Türk bayrağına karşı yapılan saygısızlığa tepki olarak Bursa'ya 10 bin bayrak sipariş ettiklerini ve bu bayrakları özellikle bulvardaki işyerlerine asacaklarını açıkladı. 
     Aygün bu konuda ki görüşünü Cumhurbaşkanı Sezer'e ilettiğini, Sezer'in de ''çok iyi yaparsın'' dediğini kaydetti. 
     Aygün, Cumhurbaşkanı Sezer'in ''Bunu savaşta bile yapmazlar. Atatürk önüne serilen Yunan bayrağını o ülkenin onurudur diye kaldırttı. Tahrik var, başkalarına koz vermeyelim'' dediğini anlattı. 
     Türk bayrağına karşı saygısızlık yapanların karşılarında 70 milyonu ve ATO'yu bulacağını belirten Aygün, ''Onların yakılacak bir bayrağı bile yok, bizim bayrağımız kanla yoğrulmuştur. Bayrak insanın namusu, şerefidir. Namusumuza şerefimize söz getirtmeyiz'' diye konuştu. 
     Sinan Aygün, Cumhurbaşkanı Sezer'in yönetim kurulu üyelerine tek tek işlerinin nasıl gittiğini sorduğunu ve işsizliğin fazla olduğunu dile getirdiğini de söyledi. 
     
     ÇAĞLAYAN İŞYERLERİNE BAYRAK ASMA KAMPANYASI BAŞLATTIK 

     Cumhurbaşkanı Ahmet Necdet Sezer, Ankara Sanayi Odası ASO Başkanı Zafer Çağlayan ve yeni yönetim kurulu üyelerini kabul etti. 
     Basına kapalı olarak gerçekleşen ve yaklaşık 40 dakika süren kabulün ardından bir açıklama yapan Çağlayan, Nevruz kutlamaları sırasında Türk bayrağına karşı yapılan saygısızlığa değinerek, şunları söyledi 
     ''Hepimizin gururunu inciten, provokasyona gelmememiz gereken bir olay. Hoş bir durum değil. Hiç kimsenin Türk insanının, bizlerin bayrak sevgisini, vatan sevgisini denemeye kalkışmaması lazım. Bizler, başka ülkelerin bayraklarına dahi saygılıyız. ASO olarak binamıza 2 dev bayrak astık. Üyelerimize birer mektup gönderdik. İşyerlerine bayrak asma kampanyası başlattık. Çünkü bu edepsizliklere verilebilecek en doğru cevabın bu olduğunu düşünüyoruz.'' Çağlayan, 2-B konusundaki görüşlerini de Cumhurbaşkanı Sezer'e anlattıklarını belirterek, konuya ASO olarak Türkiye'nin gelir elde etmesi noktasında baktıklarını ifade etti. Çağlayan, şöyle devam etti 
     ''Öyle ya da böyle, milletin gaspedilmiş mallarının devletin hesaplarına geçirilmesi lazım. Buradan elde edilecek gelir, Türkiye'nin borçlarının düşürülmesinde kullanılsın. Ekonomik parametreler oldukça iyi ama borç yapısında sorun gözüküyor. Borçlar, hala artmaya devam ediyor. Bu borçların düşürülmesi gerekiyor. Türkiye'nin borç yapısının düzeltilmesi için de yeni gelir elde etmek gerekiyor. Gelir elde edilecek sahalardan biri de budur. 
     Ormanlar, kesilsin, katledilsin demiyoruz. Ormanların kesilmesiyle ilgili ağır kurallar getirilebilir.'' Cumhurbaşkanı Sezer'in 2-B konusundaki görüşlerinin değişip değişmediği yönündeki soruya da Çağlayan, ''Cumhurbaşkanı Sezer'in 2-B konusundaki görüşleri aşağı yukarı aynı'' karşılığını verdi. 
     Öte yandan Sezer, Ankara Ticaret Odası Başkanı Sinan Aygün ve yeni yönetim kurulu üyelerini de kabul ederek, bir süre görüştü. Görüşmeden sonra herhangi bir açıklama yapılmadı. 
     
</TEXT>
</DOC>
