<DOC>
<DOCNO> 340119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun27.html </URL>
<DATE> 2005/05/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bosna Hersek'ten Sezer'e davet... 
</HEADLINE>
<TEXT>

     Devlet Bakanı Beşir Atalay, Bosna-Hersek Üçlü Başkanlık Konseyi’nin Boşnak üyesi Süleyman Tihiç’in Cumhurbaşkanı Ahmed Necdet Sezer’i Bosna-Hersek’e davet ettiğini bildirdi. 
     Bosna-Hersek Bakanlar Kurulu Başkanı Adnan Terziç ve Tihiç ile önce ikili, sonra heyetler halinde görüşen Atalay, görüşmeleri hakkında AA muhabirine bilgi verdi. 
     Terziç’e Başbakan Recep Tayyip Erdoğan’ın özel selamını getirdiğini belirten Atalay, Bosna-Hersek’in AB yolundaki hazırlığının Türkiye tarafından desteklendiğini, Başbakan Erdoğan’ın mesajının da bu yönde olduğunu kaydetti. 
     Atalay, Boşnak lider Tihiç’in ise Cumhurbaşkanı Sezer’i ülkesine davet ettiğini, Türkiye’ye döndüğünde bu mesajı Cumhurbaşkanı’na ileteceğini söyledi. 
     Bakan Atalay, "Tihiç’in, Bosna-Hersek Üçlü Başkanlık Konseyi’nin tüm üyelerinin Türkiye’yi ziyaret ettiğini, Cumhurbaşkanı Sezer’in Bosna-Hersek ziyaretini çok önemsediklerini söylediğini" belirtti. 
     Görüşmelerinde genel ve ekonomik konuları ele aldıklarını belirten Atalay, ayrıca tarihi Drina köprüsünün onarımı konusunu görüştüklerini, Türkiye’nin bu köprünün onarımını karşılıksız yapacağını söyledi. 
     Resmi görüşmelerde İstanbul Ticaret Odası Başkanı İTO Murat Yalçıntaş ve İTO’nun diğer yöneticileri de yer aldı. 
     
     TÜRK İŞADAMLARINA YATIRIM ÇAĞRISI 
     Saraybosna’da İkinci Türk İhraç Ürünleri Fuarı, Devlet Bakanı Beşir Atalay, İçişleri Bakanı Abdülkadir Aksu ve Bosna Hersek Bakanlar Kurulu Başkanı Adnan Terziç’in katılımıyla açıldı. 
     İstanbul Ticaret Odası’nın İTO düzenlediği fuarın açılışında konuşan Devlet Bakanı Atalay, bu tür fuarların iki ülke arasındaki ekonomik ve ticari ilişkilerin geliştirilmesinde önemli yeri olduğunu belirterek, "Her zaman birbirine yakın olan ilişkilerimizi, ticari ve ekonomik alanda da geliştirme çabasındayız" dedi. 
     Bosna-Hersek-Türkiye Karma Ekonomik Komisyonu Eşbaşkanı olan Atalay, iki ülke arasındaki ilişkilerin siyasi açıdan çok iyi olduğunu, ekonomik olarak da özel sektörün önünü açtıklarını söyledi. 
     Terziç de, Bosna-Hersek ile Türkiye arasındaki ekonomik ilişkilerin siyasi ilişkilerin gerisinde olduğunu belirterek, Türk işadamlarını Bosna-Hersek’te yatırım yapmaya davet etti. 
     AB yolundaki Bosna-Hersek’in yatırım için iyi bir ülke olduğunu vurgulayan Terziç, "Buraya yatırım yapmakla bizim parlak geleceğimize, ekonomimizin kalıcılığına katkı yapacaksınız" dedi. 
     İTO Başkanı Murat Yalçıntaş, fuarın açılış konuşmasını yaparken, iki ülkenin aynı güçlü medeniyetlere sahip olduğunu kaydetti. 
     Bu fuara 75 Türk firmasıyla 100’den fazla işadamının katıldığını söyledi ve Bosna-Hersekli firmalara, Türkiye üzerinden dünyaya açılmaları çağrısında bulundu. 
     Bosna Hersek Dış Ticaret Odası Başkanı Mahir Hacı Ahmetoviç de, Bosna-Hersek’in AB ile bütünleşmek için ciddi çaba sarf ettiğini, serbest ticaret anlaşmasından sonra üst düzey siyasi ilişkilerin ekonomik alana da taşındığını kaydetti. 
     Ahmetoviç, "Türk işadamları Bosna-Hersek’i yatırım yapabilecekleri ve bu yatırımdan kar elde edecekleri bir ülke olarak düşünmeli "dedi. 
     Konuşmalardan sonra Devlet Bakanı Atalay, İçişleri Bakanı Aksu, Terziç, Ahmetoviç, Yalçıntaş ve Türkiye’nin Saraybosna Büyükelçisi Sina Baydur, fuarın kurdelesini birlikte kestiler. 
     İTO’nun Saraybosna’da bu yıl ikincisini düzenlediği fuar, 9 Mayısa kadar açık kalacak. 
     
</TEXT>
</DOC>
