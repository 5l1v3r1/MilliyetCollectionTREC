<DOC>
<DOCNO> 307068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/spor/spo06.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kortta şov zamanı 
</HEADLINE>
<TEXT>


Tenis sezonunun ilk grand slam mücadelesi olan Avustralya Açık'ta heyecan fırtınası bugün başlıyor. Melbourne'deki dev turnuva, ilk kez tam 100 yıl önce düzenlenmişti 


TENİS sezonunun dört büyük turnuvasından grand slam ilki olan Avustralya Açık, bugün Melbourne'de başlayacak. İlk kez 1905 yılında yapılan ve savaş yılları dışında 93. kez düzenlenecek olan dev turnuvada bu yıl, tek erkeklerde geçen yıl zafere ulaşan İsviçreli Roger Federer, tek bayanlarda ise son şampiyon Justine Henin'in yokluğunda ABD'li Lindsay Davenport bir numaralı seribaşı olarak raket sallayacak. 
AVUSTRALYA Açık'ta bu yıl ilk kez bir Türk sporcusu da mücadele edecek. Çift bayanlarda İpek Şenoğlu, ülkemizi temsil edecek. Melbourne'de tüm gözler, İsviçreli yıldız Federer'in üzerinde olacak. 2004'ü Avustralya Açık, Wimbledon ve ABD Açık dahil 11 zaferle kapatan ve son 14 finalini kazanan Federer'i yenebilecek birinin çıkıp çıkamayacağı merakla bekleniyor. Favorisi artan tek bayanlar da oldukça zorlu geçecek. 

Gözler İpek'te 

TENİSTE geçen yıl, önce Wimbledon seçmelerine katılan ardından da ABD Açık'ta üçüncü tura kadar yükselerek tarihe geçen İpek Şenoğlu, Avustralya Açık'ta ilk kez yer alacak olmanın heyecanını yaşıyor. Partnerini değiştiren ve Ukraynalı Yulia Beygelzimer ile birlikte mücadele etmeye karar veren Şenoğlu, Avustralya'da da başarılı olacağına inandığını söyledi. 
20 Ocak'ta başlayacak çiftler müsabakalarının ilk turunda 12 numaralı seribaşı Çinli Zi Yan - Jie Zheng çiftine karşı mücadele edecek olan milli tenisçi, "Rakiplerimi tanıyorum. Daha önce hiç karşılaşmadık ama çıkışta olan bir ikili. Ancak ben ve partnerim onları geçebilecek güçteyiz" dedi. Şenoğlu, bu tip turnuvalara katılmanın büyük tecrübe kazandırdığını da sözlerine ekledi. 

SERİBAŞLARI İlk 12 
TEK ERKEKLER 
1. Roger Federer 
2. Andy Roddick 
3. Lleyton Hewitt 
4. Marat Safin 
5. Carlos Moya 
6. Guillermo Coria 
7. Tim Henman 
8. Andre Agassi 
9. David Nalbandian 
10. Gaston Gaudio 
11. Joachim Johansson 
12. Guillermo Canas 

TEK BAYANLAR 
1. Lindsay Davenport 
2. Amelie Mauresmo 
3. Anastasia Myskina 
4. Maria Sharapova 
5. Svetlana Kuznetsova 
6. Elena Dementieva 
7. Serena Williams 
8. Venus Williams 
9. Vera Zvonareva 
10. Alicia Molik 
11. Nadia Petrova 
12. Patty Schneider 

Turnuvanın En'leri 
En genç tek şampiyonlar 
Ken Rosewall 18 
Martina Hingis 16 

En yaşlı tek şampiyonlar 
Ken Rosewall 37 
Thelma Long 35 

Üst üste şampiyonluk 
Roy Emerson 5 kez 
Margaret Smith 7 kez 

En çok şampiyonluk 
Margaret Smith 11 kez 
Roy Emerson 6 kez 

Seribaşı olmayan şamp 
Mark Edmondson 1976 
Chris O'Neil 1978 


</TEXT>
</DOC>
