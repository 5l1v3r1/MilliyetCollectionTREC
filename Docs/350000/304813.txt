<DOC>
<DOCNO> 304813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/yasam/axyas02.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yine gel abla' 
</HEADLINE>
<TEXT>


Milletvekili Canan Arıtman'la Taksim'e çıkar çıkmaz tanışıyoruz onlarla. Biri 13 yaşında, elinde sigara... Diğeri 14'ünde, dün tanışmış sokakla... 

Şükran Pakkan 

Sokak çocuklarının bar kapılarında, parklarda, çoğunlukla da tramvay arkasına asılarak günlerini geçirdiği Taksim'in göbeğindeyiz. TBMM Sokak Çocukları Araştırma Komisyonu üyesi CHP İzmir Milletvekili Canan Arıtman ile Beyoğlu'nun dar sokaklarında turluyoruz. Sokak Çocukları Derneği Başkanı Yusuf Kulca da bizimle. 
Tramvay durağındaki 2 çocuk dikkatimizi çekiyor. Biri ürkek bakışlarla etrafı gözlüyor, diğeri yerden aldığı izmaritten nefes çekiyor. Soğuktan titriyorlar. Armağan 14 ve Aziz 13 adları... 

'Ben giderim' 
Armağan, Gaziantep'ten önceki gün geldiğini ve ilk kez Taksim'e çıktığını anlatıyor. Ardından Arıtman'ın soruları peş peşe geliyor. Canan Arıtman, Aziz'in üşüyen ellerini avuçlarının içine alıyor. Aziz, Ayazağa'da yaşadığını, zamanının çoğunu İstiklal Caddesi'nde para kazanmak için geçirdiğini anlatıyor. "Evine gidelim de, annenle görüşeyim" diyen Arıtman'a ise tepkili, "Ben giderim" diye karşılık veriyor. 

'Karnımız aç' 
Armağan ise önceki gün gelmiş Gaziantep'ten para kazanmak için İstanbul'a... Hiç okula gitmemiş. Annesinin "Para getir" diyerek kendisini sokağa gönderdiğini söyleyen Armağan, yaşadıklarını anlatırken ağlıyor. Arıtman, babasını hiç tanımayan Armağan'a, "İstersen seni bir yurda yerleştirelim, orada yemek, giysi var. Okula gidebilirsin" diyor. Çocuk kabul etmiyor. 
Arıtman, çocukları öperek vedalaşıyor. Ancak, çocuklar bir süre sonra önümüzü keserek, "Canan Abla, karnımız aç" diyor. Arıtman, bir büfede hamburger, döner ekmek ve meyve suyuyla karınlarını doyuran çocukları eve döndürmeye çalışsa da, çabaları yine cevapsız kalıyor. 
Sonra ayrılıyoruz. Biz işimize, onlar sokağa dönüyor... 


</TEXT>
</DOC>
