<DOC>
<DOCNO> 339980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonyas03.html </URL>
<DATE> 2005/05/05/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
İki Türk profesör, ABD Ulusal Bilimler Akademisi'ne seçildi... 
</HEADLINE>
<TEXT>

     Türk bilim adamları Prof. Dr. Aziz Sancar ve Prof. Dr. Mehmet Özdoğan, Amerikan Ulusal Bilimler Akademisi üyeliğine seçildi. 
     Biyokimya ve biyofizik alanında yaptığı çalışmalarla tanınan Kuzey Carolina Üniversitesi profesörlerinden Sancar, dünyanın en prestijli bilim cemiyetlerinden olan Ulusal Bilimler Akademisi’nin 142. yıllık çalışma oturumunda seçtiği 72 yeni üye arasında yer aldı. 
     İstanbul Üniversitesi Edebiyat Fakültesi Arkeoloji ve Sanat Tarihi öğretim üyelerinden Prof Dr. Mehmet Özdoğan ise Akademi’nin yeni üye olarak seçtiği 14 ülkeden 17 yabancı bilim adamı arasına girmeyi başardı. 
     Kuzey Carolina Üniversitesi Sarah Graham Kenan Biyokimya ve Biyofizik Programı’nda görevli Sancar, son 20 yıldır DNA onarımının pek çok parçasının tanımlanmasında kullanılan biyokimyasal yaklaşımlara yaptığı öncülükle tanınıyor. Sancar, 2001 yılında Amerikan Kimya Cemiyeti tarafından verilen Kuzey Carolina Seçkin Kimyager Ödülü’nü almaya da hak kazanmıştı. 
     Çeşitli arkeolojik çalışmaları ile tanınan Prof. Dr. Mehmet Özdoğan ise halen Doğu Trakya-Marmara Projesi direktörlüğünü yürütüyor. 
     ABD’nin en prestijli bilim cemiyeti olan Ulusal Bilimler Akademisi, kendi alanlarında orijinal çalışmalar yapan ve bu konuda sürekli başarılar gösteren bilim adamları ve mühendisleri üyeliğe seçiyor. 
     Bu arada, Ulusal Bilimler Akademisi tarafından yapılan açıklamada, son seçilen üyeleriyle birlikte Akademi’nin toplam üye sayısının bin 976’ya ulaştığı kaydedildi. Akademi’nin, Özdoğan gibi, Amerikan 
     vatandaşı olmayan yabancı üye sayısının ise 360’ı bulduğu belirtilirken, yabancı üyelerin Akademi’de oy hakkının bulunmadığı ifade edildi. Ulusal Bilimler Akademisi, talep edildiğinde ABD yönetimine bilim ve teknoloji konularında resmi danışmanlık yapmak şartıyla dönemin ABD Devlet Başkanı Abraham Lincoln’un desteği ve bir Kongre kararıyla 1863 yılında Amerikalı bilim adamları tarafından kuruldu. Özel bir kuruluş olan Ulusal Bilimler Akademisi üyeliği, bilim dünyasının en prestijli üyelikleri arasında yer alıyor. 
     
</TEXT>
</DOC>
