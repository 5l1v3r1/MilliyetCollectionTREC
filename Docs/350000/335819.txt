<DOC>
<DOCNO> 335819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun08.html </URL>
<DATE> 2005/04/22/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Düşürülen helikopterin görüntüleri yayınlandı 
</HEADLINE>
<TEXT>

     Irak'ta, dün 11 kişinin öldüğü helikopter düşürülmesiyle ilgili görüntülerin yer aldığı bir video kaset yayınlandı. 
     Bir internet sitesinde Irak İslam Ordusu'nun saldırıyı üstlendiği açıklamasıyla birlikte yayınlanan kasette, helikopterdekilerden birinin kurtulduğu, ancak daha sonra militanlarca vurulduğu görülüyor. 
     Yanan enkaza doğru kameramanın koşmasıyla başlayan kasette, daha sonra başında kan olan bir kişi görülüyor. Militanların bu kişiye İngilizce ''ayağa kalk'' dediği, yaralı şahsın ''ayağının kırık olduğu'' sözlerinin duyulduğu kasetteki görüntülerde, militanlar daha sonra ateş açarak bu kişiyi öldürüyor. 
     
Bağdat'ın kuzeyinde, dün füze saldırısı sonucu düşen MI-8 tipi ticari helikopterde 11 kişi ölmüştü. Bu kişilerin ABD Büyükelçiliği'nde görevli diplomatları korumakla görevli 6 Amerikalı, 3 Bulgar mürettebat ve 2 Fijili güvenlikçi olduğu belirtildi. 
     Rus yapımı MI-8 helikopter, Irak'ta Amerika Birleşik Devletleri öncülüğündeki kaolisyon güçlerine hizmet veren bir şirket için kullanılıyordu. 
     

     
</TEXT>
</DOC>
