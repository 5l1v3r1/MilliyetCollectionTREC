<DOC>
<DOCNO> 325029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun11.html </URL>
<DATE> 2005/03/19/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
"Tsunami felaketinden kurtulan Almanlar, Dışişleri'nin tutumuna kızdı" 
</HEADLINE>
<TEXT>

     Alman Der Spiegel dergisi, Güney Asya'daki tsunami felaketinden kurtulan bazı Almanların, Dışişleri Bakanlığı'nın tutumuna kızdıklarını yazdı. 
     Haberde, felaketten kurtulan ve yakınlarını kaybeden Almanlardan, yeni kıyafetler ve yaptıkları telefon görüşmeleri için Alman büyükelçilikleri tarafından çıkarılan faturaları, felaketten 1 ay sonra ödemelerinin istendiği belirtildi. 
     Felaket sırasında eşini kaybeden bir kadına Tayland'daki Alman Büyükelçiliği'nden 98,14 avro tutarındaki borcunu ödemesinin istendiği, kadının da cevabi mektubunda, çektiği kişisel acılardan dolayı bu hesabın silinmesini talep ettiği bildirildi. 
     Sel felaketinde amcasını ve yengesini kaybeden bir Almanın ise kendisine gönderilen borç mektubunun sonunda, ''Size ve ailenize sağlıklı bir yıl diliyoruz'' şeklinde yazılan ifadeye kızdığı kaydedildi. 
     Dışişleri Bakanlığı'nın bir sözcüsüyse bu ifadenin sürekli kullanılan bir yazı kalıbı olduğunu, böyle bir şeyin yanlış anlaşılmasından üzüntü duyduklarını belirtti. 
     Sözcü, şikayetlerin genelde tek tük olaylar olduğunu, sel felaketinden etkilenen ailelerin çoğunun borcunun silindiğini kaydetti. 
     
</TEXT>
</DOC>
