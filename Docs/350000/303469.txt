<DOC>
<DOCNO> 303469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur25.html </URL>
<DATE> 2005/01/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İnternette küfürleşme kavgası 7 yaralı 
</HEADLINE>
<TEXT>

     ADANA, DHA 

ADANA'da iki ayrı internet kafede chat yaparken tanışan ve birbirlerine küfür eden iki ayrı grup arasında çıkan bıçaklı yumruklu kavgada, 7 kişi yaralandı. 
     Kentin Huzurevleri Mahallesi'nde oturan ve birbirleriyle akraba olan 24 yaşındaki Murat, 22 yaşındaki İbrahim ve 23 yaşındaki Ahmet Özaslan ile 18 yaşındaki Uğur Erbil Zorlu, aynı yaştaki Mehmet Kutlu ve Barış Tokay ile 20 yaşındaki Eren Deniz, iki ayrı İnternet kafede chat yaparken tanıştı. 
     Bir süre chat yaparak sohbet eden grup, daha sonra birbirlerine küfürlü mesajlar göndermeye başladı. İnternette küfürlü yazışmalarla tartışan grup, kavga etmek için buluşmaya karar verdi. Huzurevleri Mahallesi'nde bir market önünde buluşan 2 grup, sanal alemdeki tartışmayı bıçakların çekildiği meydan kavgasına dönüştürdü. 
     Kavgada Murat ile İbrahim Özaslan ağır, diğerleri ise hafif yaralandı. Adana Numune Hastanesi'ndeki tedavilerinin ardından taburcu edilen Ahmet Özaslan, Uğur Erbil Zorlu, Mehmet Kutlu, Barış Tokay ve Eren Deniz gözaltına alındı. 
     Adliyeye sevk edilen internet kavgacılarından Uğur Erbil Zorlu ile Mehmet Kutlu tutuklanırken, diğerleri tutuksuz yargılanmak üzere serbest bırakıldı. 

     
</TEXT>
</DOC>
