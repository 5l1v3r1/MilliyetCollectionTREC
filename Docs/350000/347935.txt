<DOC>
<DOCNO> 347935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo44.html </URL>
<DATE> 2005/06/01/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bülent 'Futbolu ne zaman bırakacaksın ' sorusu hiç hoşuma gitmiyor 
</HEADLINE>
<TEXT>

     Galatasaray’ın ve A Milli Futbol Takımı’nın kaptanı Bülent Korkmaz, kendisine son 5-6 yıldır sık sık futbolu ne zaman bırakacağının sorulduğunu belirterek, "Fiziksel güç, düşünce ve beyin olarak çok güçlü olduğum bir dönemde niye bırakayım" dedi. 
     Bülent, Futbol Federasyonu’nun aylık yayın organı "Tam Saha" dergisine verdiği röportajda, bu sorunun kendisine çok tuhaf geldiğini ve hiç de hoşuna gitmediğini söyledi. 
     1987 yılında Galatasaray’da A takım kadrosuna alındığını ve 18 
     yıldır, 3 kuşakla futbol oynadığını anlatan Bülent, şunları kaydetti 
     "İnsan geçmişte yaşadıklarıyla, geleceğe hazırlanan ve geleceği hazırlayan gençlere iyi bir tecrübe, iyi bir örnek olur. Biz de bunu yaşıyoruz. Yani çatışmadan ziyade aktarım söz konusu. Ama maalesef Türkiye’de yaşa çok önem verildiği için Avrupalı gibi düşünemiyoruz. 
     Belirli bir yaşa gelince "Futbolu bıraksın" diyorlar. Yaş olarak mı futbolu bıraksın diyorlar, yoksa fiziki açıdan mı Bunu ölçebilecek durumları yok. Takımda ilk 6-7’ye giren futbolcuyum. İnsan kendini bilir. Ben de bir noktadan sonra bırakmam gerektiğine inanıyorum. Ama fiziksel güç, düşünce ve beyin olarak çok güçlü olduğum bir dönemde niye bırakayım ki Sevdiğim bir işi yapıyorsam, doğru biçimde yapıyorsam, devam etmem gerektiğine inanıyorum. 
     Milan’ın savunmasına baktığınız zaman anlarsınız. Costacurta’yı oynatıyorlar bazen. Çünkü onlarda inanılmaz bir tecrübe, değer var. 
     Geçmişte yaşadıklarını gençlere aktarmaya çalışıyorlar. Türkiye’de en büyük eksiklik bu. Tecrübeli insanlardan yararlanamıyoruz. Örnek oluşturacak kim olabilir ki Yıllardır oynamış, iyiyi-kötüyü, doğruyu-yanlışı ayırt edebilecek kaç kişi var Genç oyuncular için bu büyük bir fırsattır." 
     
     "PROFESYONELLİK OTURMADI" 
     Türkiye’de profesyonelliğin hala oturmadığı ve çoğu oyuncunun profesyonel olamadığı görüşünü savunan Bülent, "Benim hayat felsefem profesyonellik üzerinedir. Hangi işi yaparsam yapayım, profesyonel yaklaşırım. İşini sevecek, saygı duyacaksın. İşin için iyi beslenmen, iyi dinlenmen ve iyi çalışman lazım" dedi. 
     Kendisinin sürekli örnek gösterilmesini yanlış bulduğunu ifade eden Bülent Korkmaz, şöyle devam etti 
     "Bunlar benim sorumluluklarım. Ben olması gerekeni yapıyorum diye niye örnek olayım ki Benim önümde Stumpf gibi müthiş bir örnek, bende de öğrenme isteği vardı. Ona bakarak kendimi geliştirdim ve profesyonelliği öğrendim, kendime hayat felsefesi yaptım. Bireysel olarak bunu başaramazsak, hiçbir şey oturmayacak. Ama Türkiye’de bu bilinç hala kökleşmedi." 
     
     "GENÇLER KENDİNİ YETİŞTİRMEYE ÇALIŞMIYOR" 
     Bülent Korkmaz, Türk futbolcusunda inanılmaz bir yetenek olduğunu belirterek, "Ancak kendilerini yeterli görüyorlar. Buna üzülüyorum" dedi. 
     İspanya, Brezilya ve Türkiye’nin, yetenek olarak birbirine denk ülkeler olduğunu ifade eden Bülent, görüşlerini şöyle açıkladı 
     "Bizimkiler yeteneğin ötesine bir şey taşıyamıyor. ’Ben bu kadarım’ diyor. Gençler kendini geliştirmeye çalışmıyor. Bunu gençlere anlatmaya çalışıyorum. ’Yeteneğiniz var ama fazlasını zorlayın’ diyorum. Yetenek, fizik güç ve kondisyon olursa, bu iş bitmiş demektir. Bir Ronaldinho’yu seyrettiğin zaman, ’Bu adam bu hareketi nasıl yapıyor’, ya da Ronaldo’yu seyrettiğin zaman ’O kadar kilo almasına rağmen ne kadar hızlı’ diyorsun. Tabii bu onların genlerinde olan bir şey. Ama kendilerini de geliştiriyorlar. Mesela Zidane inanılmaz bir futbolcu. Maddi açıdan bir zorluğu yok ama hala koşturuyor, mücadele ediyor. Michael Schumacher’e bakın, adamın yılda kazandığı para 60-70 milyon dolar. Bu adamı incelemek lazım, Türk futbolcularına göstermek lazım. O bazı şeyleri hedeflediği için kazanmış, kazanıyor, çünkü hedefi hiç bitmiyor. Sporcuda hedefler hiç bitmez. Takım oyununda da futbolcuda da hedef hiç bitmez." 
     
     FUTBOLCULARIN BİRARAYA GELMESİ 
     Bülent, sürekli federasyonun, MHK’nın, takımların, yöneticilerin ve futbolcuların tartışıldığı ve sürekli birilerinin suçlandığı bir ortamın yaşandığı hatırlatılınca, "Futbolcular biraraya gelmedikçe, birlik olmadıkça bunlar olacak" dedi. 
     Futbolcuların neden örgütlenemedikleri sorusuna da tecrübeli futbolcu, "Bizde de kabahat var. Bunu kabul etmek lazım. Ama 5 yıl içinde bir şeyler değişecek. Bakın, görün" yanıtını verdi. 
     Bülent, örgütlenmenin gerçekleşmesi halinde futbolcuların inanılmaz güçleneceğini de kaydetti. 
     
</TEXT>
</DOC>
