<DOC>
<DOCNO> 333707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy08.html </URL>
<DATE> 2005/04/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
AKP'li vekil Kaya hakkındaki fezleke Adalet Bakanlığı'na gönderildi 
</HEADLINE>
<TEXT>

     Enerji ve Tabii Kaynaklar Bakanlığı ihalelerinde yolsuzluk iddialarına ilişkin soruşturma kapsamında, AKP Ağrı Milletvekili Cemal Kaya'nın yasama dokunulmazlığın kaldırılması istemiyle fezleke düzenlendi. 
     Başsavcılık, Cemal Kaya hakkında 'Çıkar Amaçlı Suç Örgütleriyle Mücadele Kanunu'na muhalefet ve ihaleye fesat karıştırma' suçlarından soruşturma yapılabilmesi için fezleke hazırladı. 
     Kaya'nın yasama dokunulmazlığının kaldırılmasını öngören fezleke, TBMM Başkanlığı'na iletilmek üzere Adalet Bakanlığı'na gönderildi. 
     
     Şahin hakkında işlem yapılmayacak 

     Soruşturmayı yürüten Cumhuriyet Savcısı Şemsettin Özcan, 18 kişi hakkında dava açtıktan sonra, olayda adları geçen milletvekilleri açısından değerlendirme yapılması için iddianame ve eklerini terör ve organize suçlara bakmakla görevli Ankara Cumhuriyet Başsavcı Vekili Hamza Keleş'e gönderdi. 
     Başsavcılık, işadamı İbrahim Selçuk'un bakanlıktaki bir soruşturma dosyasının adliyeye intikal ettirilmemesi için görüştüğü öne sürülen AKP Genel Sekreteri İstanbul Milletvekili İdris Naim Şahin hakkında işlem yapılmasına ise yer olmadığına hükmetti. 
     
     İddianameden... 

     İddianamede "Selçuk’un, Ağrı Doğubeyazıt-Erzurum boru hattı ihalesi yolsuzluğuyla ilgili teftiş dosyasının adliyeye intikal etmemesi için Teftiş Kurulu Başkanı Cevdet Malkoç'a siyasi yollardan baskı yaptırdığı, bu amaçla İdris Naim Şahin'le görüştüğü, ayrıca Malkoç'un evine Beymen'den hediye gönderildiği, Malkoç'un bunları iade ettiği, bunun üzerine Selçuk'un tehdit ettiği anlaşılmıştır" deniliyor. 
     CHP'den AKP'ye geçen Cemal Kaya'nın da, işadamı İbrahim Selçuk aracılığıyla ihale aldığının anlatıldığı iddianamede, Kaya'nın ihaleleri küçük bulup yeni ihaleler açılmasını istediği yer alıyor. 
     
     Rüşvet alanların ne aldıkları sıralandı 

     İddianamede, rüşvet alan bürokratlar ve ne aldıkları da sıralandı. Elektrik Üretim AŞ Genel Müdür vekili Önder Piyade'ye zarf içinde para verildiği, içinde İ ve S harfleri yazılı pahalı bir saat hediye edildiği, ayrıca Önder Piyade'nin oğluna birçok kez harçlık verildiği iddianamede yer aldı. 
     Piyade'nin yardımcısı Servet Üst'e 70 milyar değerinde otomobil alındığı iddianamedeki yer alan başka bir tespit. Selçuk'un ihale almak için verdiği bu rüşvetlere karşılık diğer şirketlerden aldığı yüklü paraların dökümü de iddianameye girdi. 
     
     24 yıla kadar hapis isteniyor 

     Selçuk'un siyasi güçle çete kurduğu belirtilen iddianamede, bazı bürokratları tehdit ettiği ve bürosuna sıkça bürokratlar ve siyasilerin uğradığı anlatıldı. 18 sanık hakkında çıkar amaçlı suç örgütü kurmak’, rüşvet ve ihaleye fesat karıştırmak’ suçlarından 24 yıla kadar hapis cezası istendi. 
     br 
</TEXT>
</DOC>
