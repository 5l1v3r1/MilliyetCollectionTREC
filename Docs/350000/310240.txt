<DOC>
<DOCNO> 310240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko25.html </URL>
<DATE> 2005/01/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yanlış yüzülen kurban derileri depolarda... 
</HEADLINE>
<TEXT>

     Kurban Bayramı'nda kesilen hayvanların derilerinin kullanılamayacak şekilde kötü yüzülmesi nedeniyle tonlarca hayvan derisinin depolarda beklediği bildirildi. 
     Hilal Deri ve Sakatat A.Ş Yönetim Kurulu Başkanı Mehmet Yüksel, AA muhabirine yaptığı açıklamada, Türkiye'de hayvancılığın gelişmişliğine bağlı olarak daha da büyüyen dericilik sektöründe her yıl tonlarca büyük ve küçükbaş hayvan derisinin büyük çoğunluğunun ihraç edildiğini söyledi. 
     Ancak son yıllarda Uzak Doğu ülkelerinden gelen ucuz suni deriden yapılan ürünlerin Türkiye'deki deri işleyen birçok firmayı zor duruma soktuğunu ifade eden Yüksel, ''Ülkemizdeki girdi maliyetleri ve işçilik ücretlerinin yüksek olması nedeniyle deri fabrikaları Uzak Doğu baskısına daha fazla dayanamayarak kapanmaya başladı'' dedi. 
     Yüksel, fabrikaların kapanması nedeniyle zor duruma düşen dericilik sektöründe deri talebinin de zaman içinde azaldığını vurgulayarak, şunları kaydetti 
     ''Bundan yaklaşık 2 yıl önce büyükbaş hayvan derisinin 1 kilogramı 3 milyon 600 bin lira ederken şimdi yalnız 1,5 YTL ediyor. Deri talebinin azalmasında diğer bir etken de Türkiye'de kesilen hayvanların derilerinin bilinçsiz ve ehil olmayan kişiler tarafından kullanılmaz hale gelecek şekilde yüzülmesidir. Ayrıca yüzme işlemindeki işçiliğin yanı sıra derinin tuzlama işlemlerindeki işçilik te derinin kalitesini önemli ölçüde değiştirebilir. Ne yazık ki ülkemizde hayvanların derileri, çoğu bilinçsiz ve işçiliği zayıf kişiler tarafından yüzülüyor.'' 
     
     KÖTÜ YÜZÜLEN DERİLER 
     Geçtiğimiz Kurban Bayramı'nda da kesilen yüzlerce kurbanlık küçük ve büyükbaş hayvanın derisinin ehil olmayan kişiler tarafından yüzülmesi nedeniyle kullanılmaz halde depolarda beklediğini anlatan Yüksel, şöyle devam etti 
     ''Konya'da Kurban Bayramı'nda kesilen kurbanlıklardan yaklaşık 30 bin adet küçükbaş hayvan derisi ve 250-300 ton da büyükbaş hayvan derisi çıktı. Ancak büyük bir bölümü, kesilerek bütünlüğünün bozulması nedeniyle ancak ayakkabı, kemer, çanta ve anahtarlık gibi küçük parça işlerde işlenebilecek. Bu da kaliteli ve parçalanmamış mal isteyen Avrupa ülkelerine deri ihracatımızı zorlaştırmakta ve sınırlamaktadır. Bu nedenle bayramda kesilen hayvanların büyük bir bölümünün derisi depolarda satılmayı bekliyor. Türkiye genelinde yaklaşık 5 bin ton derinin depolarda beklediği tahmin ediliyor.'' Yüksel, küçük parça derileri işleyecek atölyelerin sayısının da az olmasının, hatalı kesilen derilerin işlenmek için uzun süre depolarda beklemesine neden olduğunu kaydetti. 
     Bundan sonrası için yapılması gerekenlerin kurban bayramlarında ve bayram dışında mezbahanelerde denetimlerin sıklaştırılması olduğunu vurgulayan Yüksel, ''Deri yüzme işinin doğru ve kaliteli bir şekilde yapılması sağlanmalıdır. Bu sayede deriler depolarda kalmak yerine yurt dışına gönderilerek ülkemize ciddi anlamda maddi getiri sağlayabilir'' diye konuştu. 
     
</TEXT>
</DOC>
