<DOC>
<DOCNO> 342448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/yersen.html </URL>
<DATE> 2005/05/14/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Tatlı'yı FIFA yapın 
</HEADLINE>
<TEXT>



Futbol yorumcuları üç gündür Serdar Tatlı'yı yere göğe sığdıramıyor. 
Haksız da değiller. 
Tarihi bir kupa finalinde spor medyasının oybirliği ile sınavı geçirdiği Tatlı, daha fazla övgüyü hak ediyor aslında. 
Benim, Futbol Federasyonu Başkanı sayın Levent Bıçakcı ve Merkez Hakem Kurulu Başkanı sayın Ufuk Özerten'e buradan bir önerim var. 
Gelin, bu "asık yüzlü" cesur adamı gelecek sezon FIFA listesine alın. 
Öncelikle, sakın yabancı dil şartından filan söz etmeyin. 
Yıllardır klasman sınavlarında kuş dilini İngilizce diye yuttaran o kadar çok hakem gördük ki... 
Varsın Serdar Tatlı yabancı dil bilmesin. Tek eksiği bu olsun. 
"Yaşı ilerledi, FIFA bizden genç hakem istiyor" safsatasının ardına da sığınmayın ne olur... 
FIFA kokartı takıp fiyaka yapan, caka satan "gençlerin" Edirne'den öte kaç kez geçtiğini hepimiz biliyoruz. 
Serdar Tatlı gibi cesur, korkusuz, prensiplerinden taviz vermeyen, yanlış da olsa gördüğünü çalan, bu yüzden hiçbir art niyet taşımadığı konusunda hem fikir kalınan bir hakemi, çekinmeden en verimli döneminde lütfen onore edin .. 
Bundan birkaç yıl önce Tatlı'nın bildiği iki kelime İngilizce'siyle dalga geçen MHK yöneticilerini anımsıyorum. 
İzmir'deki bir kondisyon testinde kasığından sakat olduğu için koşamadığı vakit gazetecilerin önüne "malzeme olarak" nasıl atıldığını da... 
Bugün aynı şahısların Tatlı'ya sahip çıkıp, sırtını sıvazlamasını ise hayretler içinde izliyorum. 
Sayın Bıçakcı , sayın Özerten ... 
Yaşam tarzı ve hakemliği örnek gösterilecek bir insan için yapacağınız şey imkansız değil... 
Talimatlara, kurallara aykırı bir yanı yok. 
Yaşı uygun... Hakemliği de, adamlığı da... 
Elinizdeki yedi kokartın birini onu fazlasıyla ve çok önce hak eden Tatlı'nın yakasına takın gelecek yıl. 
Takın da hem ayakta alkışlanın, hem de böyle bir hakeme sahip olmanın gururunu yaşayın. 
Çünkü Serdar Tatlı bu kokartı kendine layık görmeyenlere en güzel yanıtı çarşamba gecesi öyle güzel verdi ki... 

Neyimiz mi eksik 

Galatasaray'ın kupa finalindeki tarihi zaferi, olaya canlı tanıklık edenlerin sayısının neden 20 binde kaldığı sorusunun fazlaca irdelenmesini engelledi. 
Her iki takım taraftarlarının da geçerli nedenleri olabilirdi Olimpiyat Stadı'na gelmemek için. 
Kimi açık kanaldan yayınlanan bir maçı evinden onlarca kilometre uzakta seyretmek yerine rahat koltuğunu tercih etmişti. 
Bazısı da derbi klasiği haline gelen stat teröründen ürkmüş veya gözünün önüne geçen hafta Diyarbakır'da yaşanan manzaralar gelmişti. 
Futbol Federasyonu'nun belirlediği bilet fiyatlarının yüksekliği de bahane edilebilirdi... Ancak Dünya'nın sayılı derbilerinden birinde Olimpiyat Stadı'nın öksüz kalmasının çok daha geçerli bir nedeni olmalıydı. 
Ülkemizde seyir oyunu olmaktan hızla uzaklaşıp, futbol anarşistlerinin ve küfürbazların hesaplaşma platformu, bahisçilerin kazanç kapısı, uyuşturucu müptelalarının vazgeçilmez mekanı olmaya başlayan statlar, çarşamba akşamı tribünlerin neden boş kaldığı sorusunun en güzel yanıtı aslında. 
Gerçek futbol seyircisinin giderek uzaklaştığı, gidenin ise korkarak yaklaştığı futbol mabetlerinde yaşanan çirkinliklerin tek bir sorumlusu yok elbette. 
Kulüp yöneticisi, medyası, futbolcusu, teknik adamı, hakemi, futbol yönetimindeki otorite boşluğu, yasaları uygulayamayan idari amirler, hoşgörülü emniyet güçleri... 
Kısacası hepimiz suçluyuz bu canavarın korkutucu boyutlara gelmesinde. 
Yakında Avrupa'nın dört bir yanından onbinlerce futbolsever İstanbul'a, aynı stada koşacak. 
"Sizden neyimiz eksik" diye kapısını aşındırdığımız Avrupalı var ya... 
Bakın nasıl yaşayacak final coşkusunu, nasıl bir karnavala çevirecek futbol oyununu.. 
O zaman şapkamızı masaya koyup "gerçekten neyimiz eksik" diye düşünecek miyiz 
Yoksa duyarsızca izlemeye devam mı edeceğiz bu terk edilişi .. 

Derbi tahminleri 

Merkez Hakem Kurulu sezonun en zor görevi yani haftaya Kadıköy'de oynanacak Fenerbahçe - Galatasaray derbisi için adaylarını belirlemeye başladı. Bunlardan ikisi yarın oynanacak müsabakalarda görev yapacak. İsmet Arzuman ve Fırat Aydınus'un iki kritik maçtaki performansı çok önemli. Diğer iki aday ise Mustafa Çulcu ile Cüneyt Çakır . 
Şampiyonluk yolunda avantajı bulunan Fenerbahçe bu hafta puan yitirir, Galatasaray kazanırsa derbinin hakemi tartışmasız FIFA kokartlı Arzuman olur. Şampiyonluk adayı iki takımın haftayı kayıpsız geçmesi durumunda maç yine İsmet Arzuman'a verilir. 
Sarı - Lacivertli ekibin kazanıp, Galatasaray'ın galip gelememesi durumunda ise MHK rahatlar, derbi için ibre öncelikle Fırat Aydınus'a döner. Mustafa Çulcu ve sürpriz isim Cüneyt Çakır ise tercihe kalır. 
Tüm bu olasılıkların pazartesi gününden itibaren konuşulması için öncelikle Arzuman'ın Kayserispor - Sakarya, Aydınus'un ise Konya - Diyarbakırspor maçlarından tartışmasız çıkması şart tabii. 

Varsayalım dedik 

Trabzonspor'un Futbol Federasyonu'na öfkesi dinecek gibi görünmüyor. 
Hafta içinde Bordo - Mavili kulübün 1 Haziran'da yapılacak federasyon olağan mali genel kurul gündemine seçim maddesi koydurmak için imza toplayacağı iddia edildi. 
Ancak bu şimdilik olanaksız görünüyor... 
Öncelikle Milli Takım'ın Yunanistan ve Kazakistan sınavları öncesi kimsenin kolay kolay o kadar imza toplayıp, seçim isteme cesareti göstereceğini sanmıyorum. 
İkincisi şampiyonluk ipini Fenerbahçe göğüslerse milli maçların sonucunun da fazlaca bir önemi kalmaz. Seçim olmaz. 
Federasyon da yoluna devam eder. 
Amaaa... Son üç haftada Sarı - Lacivertliler herhangi bir gerekçeyle dört puan avantajı yitirip kupadan sonra şampiyonluğu da ezeli rakibine kaptırırsa vay federasyonun haline .. 
Seçim atmosferini ve kulis muhabbetlerini çok seven sayın Aziz Yıldırım'ı tutabilene aşkolsun o zaman... Bir bakmışsınız sayın Aziz Yıldırım ve sayın Atay Aktuğ kol kola girmiş, aynı hedefte birleşmiş. 
Yanlış anlamayın canım... 
Varsayalım dedik.. 



</TEXT>
</DOC>
