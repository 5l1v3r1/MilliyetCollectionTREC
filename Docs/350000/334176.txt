<DOC>
<DOCNO> 334176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun01.html </URL>
<DATE> 2005/04/17/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
KKTC, yeni cumhurbaşkanını seçiyor... 
</HEADLINE>
<TEXT>

     Kıbrıs Türk halkı, yeni cumhurbaşkanını belirlemek üzere saat 08.00'den itibaren sandık başına gidiyor. 
     Cumhurbaşkanlığı seçiminde KKTC genelinde kurulan toplam 577 sandıkta, 147 bin 823 seçmen saat 18.00'e kadar oyunu kullanabilecek. 
     Oy verme işleminin tamamlanmasının hemen ardından sayım başlayacak. Toplam 9 adayın yarıştığı seçimin sonuçları, Yüksek Seçim Kurulu'nun YSK Yakın Doğu Üniversitesi'yle YDÜ işbirliği içinde saat 19.00'dan itibaren açıklanmaya başlanacak. Seçim sonuçlarının saat 21.00 sıralarında gayrı resmi olarak netleşmesi bekleniyor. 
     Saat 19.00'a kadar, radyo, televizyon ve her türlü yayın organından seçimlerle ilgili haber, tahmin ve yorum yapılamayacak. 19.00-21.00 saatleri arasında radyo ve televizyonlarda, YSK tarafından verilecek haber ve tebliğler yayımlanabilecek. Saat 21.00'den sonra ise bütün yayınlar serbest kalacak. 
     Seçim günü, alkollü içki satışı yapılması ve emniyet ve asayişi korumakla görevli olanlardan dışında silah taşınması yasak. 
     Cumhurbaşkanı Rauf Denktaş'ın katılmadığı seçimler, Kıbrıs Türk siyasi tarihinde bu yönüyle de önem taşıyor. 1976'dan beri yapılan her seçime katılan ve kazanan Denktaş, 7. kez yapılacak cumhurbaşkanlığı seçimine katılmıyor. 
     KKTC'de cumhurbaşkanlığı seçimi 5 yılda bir yapılıyor. Bir adayın cumhurbaşkanı seçilebilmesi için kullanılan geçerli oyların salt çoğunluğunu alması gerekiyor. Hiçbir adayın bu oranı yakalayamaması halinde seçimin ikinci turu, 24 Nisan Pazar günü en çok oyu alan iki aday arasında yapılacak. 
     
     3'Ü BAĞIMSIZ 9 ADAY 

     Seçimde yarışacak 9 aday, oy pusulasındaki sıralamaya göre şöyle 
     1. Zehra Cengiz Kıbrıs Sosyalist Parti-KSP , 
     2. Mustafa Arabacıoğlu Demokrat Parti-DP , 
     3. Nuri Çevikel Yeni Parti-YP , 
     4. Mehmet Ali Talat Cumhuriyetçi Türk Partisi-CTP , 
     5. Dr. Derviş Eroğlu Ulusal Birlik Partisi-UBP , 
     6. Hüseyin Angolemli Toplumcu Kurtuluş Partisi-TKP , 
     7. Ayhan Kaymak Bağımsız , 
     8. Arif Salih Kırdağ Bağımsız , 
     9. Zeki Beşiktepeli Bağımsız . 
     
     MARONİTLER DE SANDIK BAŞINA GİDİYOR 

     Bu arada, KKTC'de yaşayan azınlıklardan Maronitler de 1974 Barış Harekatı'nın ardından ilk kez sandık başına giderek yerel yöneticilerini seçecekler. 
     Maronitler'in yoğun olarak yaşadığı Koruçam köyünde 1 muhtar ve 4 aza seçilecek. Toplam 112 seçmenin bulunduğu köyde seçimler, KKTC genelinin aksine Yüksek Seçim Kurulu kontrolünde değil, Dışişleri Bakanlığı gözetiminde yapılacak. 
     Seçilmek için de yine KKTC seçim sisteminden farklı olarak tek aday da olsa salt çoğunluk, yani yüzde 50'nin üzeri aranacak. Bu durumda 112 seçmenin tümünün sandığa gitmesi halinde 57 oy gerekecek. 

     
</TEXT>
</DOC>
