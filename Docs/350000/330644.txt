<DOC>
<DOCNO> 330644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/yazar/cemal.html </URL>
<DATE> 2005/04/06/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Derin devlet denetlenmeli 
</HEADLINE>
<TEXT>

Muhalefetin Hıristiyan kanadının önde geleni Lahud, "Seçimler zamanında yapılmalı. İstihbarat ve güvenlik siyasetin dışına çıkmalı. Suriye'nin yönetimi artık bitmeli" diyor 
Lübnan'da demokrasi rüzgarı - 5 BEYRUT 

Tam on beş yıl süren korkunç İç Savaş'tan sonra Lübnan belki de yakın tarihinin en kritik kavşak noktasına gelmiş durumda. Muhalefet seçim için bastırırken, Suriye'nin denetimindeki hükümetle parlamento direnme çabasında. 
İlginç zamanlar yaşanıyor. 
Eğer yeni hükümetin kuruluşu gecikir, seçim tarihi de belirsizliğini korumaya devam ederse, muhalefet sokağa dökülecek. Kapalı kapılar arkasında yapılan toplantılarda, Suriye'nin denetiminde parlamentoyu hedef alan gösteriler planlanıyor güvenilir kaynaklara göre. 
Kısacası 
Beyrut'ta sokak canlanacak meydanlar yakında yeniden dolacak. Muhalefet üyesi bir meslektaşım, "Artık yeter, seçim istiyoruz haykırışlarıyla sokaklara dökülecek bir milyon kişilik bir gücün karşısında kimse duramaz. Ukrayna'da, Gürcistan'da durabildi mi " diye soruyordu. 

Mayıs ayında seçim 
Daily Star gazetesinin Genel Yayın Yönetmeni Jamil Mroueh ile dün sohbet ederken, "Seçimleri ertelemeye kalkışmak ateşle oynamak olur. İç savaş olmasa da, ülkede sivil çatışmanın kapısı aralanır diye korkarım" dedi. 
Muhalefet en geç mayıs ayı sonunda seçim istiyor. Zaten ilgili yasa da böyle diyor. Buna karşılık Suriye'nin denetimindeki güçler, hükümet ve parlamento seçimleri mümkün olabildiğince, en az altı ay erteleme çabasında. 
Çünkü, bugün yapılacak seçimleri yüzde 70'in altına düşmeyecek şekilde Sünni - Hıristiyan - Dürzi üçgeninden oluşan muhalefet cephesinin kazanacağına kesin gözüyle bakılıyor. 
Seçimler örneğin altı ay gecikirse, Refik Hariri suikastı sonrasının sıcaklığının kaybolacağı, aynı zamanda Hariri'den kaynaklanan liderlik boşluğu nedeniyle muhalefetin kendi içinde çatlayacağı öne sürülüyor. 

Suriye'nin isteği 
Bunda gerçek payı var. 
Ama bu arada, seçimlerin ertelenmesi yolundaki çabaların ülkede muhalefet dalgasını daha beter kabartacağı belirtiliyor. Lübnan muhalefetinin içinden bir kaynakla önceki gün sohbet ederken şöyle dedi 
"Lübnan, artık geri dönüşü olmayan bir yola girdi. Bu süreç tersine çevrilemez. Suriye de bunu görüyor. Çekilmeyi kabullenmek zorunda kalması da bundan. Ama bu süreci yavaşlatmak istiyor. Zaman kazanma gayretinde. Bu yüzden şiddet ve terör eylemlerine daha fazla başvurabilir. Biraz daha kan akabilir. Peki, çaresizlikten çok büyük terör eylemlerine başvurabilir mi Suriye'yle kuklaları Sanmıyorum. Çünkü bu durum Suriye'yi daha beter bitirir. Unutmayın, Suriye'nin özellikle ekonomik bakımdan ileride Lübnan'a ihtiyacı var." Bu topraklar öyle ki, oturup yalnız tek bir ülkeden söz etmek yetmiyor. Lübnan derken, kendini birdenbire Suriye tartışmasında buluyorsun. Oradan Irak'a, Ürdün'e, Filistin'e atlıyorsun. Çünkü hepsi birbirinden etkileniyor, bir yerde tümü iç içe... 

Başar Esad geç kaldı 
Tartışma konularından biri 
Lübnan'daki gelişmeler, Suriye'yi nasıl etkileyecek Esad ailesi, iktidarın iplerini elinde tutmaya devam edebilir mi 
Yazılan senaryolardan biri 
"Başar Esad geç kaldı. Lübnan'dan çekilmeyle birlikte kendi sonunun altına imza atmış oldu. Arap dünyasında da müthiş izole oldu. Bundan kısa bir süre önce Suudi Arabistan'a gitti Başar Esad. Ama gittiğine gideceğine pişman etti Prens Abdullah onu. 'Hariri'yi siz öldürmediyseniz, katilleri verin bize' dedi. Şimdi iki ihtimal var Suriye için. Birincisi, Alevi azınlığın bir iç darbeyle Şam'da Esad ailesini devirmesi... İkinci ihtimal Alevileri, azınlığı iktidardan söküp atacak bir Sünni dalganın ülkede kabarması... Tabii burada akla gelen, İslamcı ve radikal bir Sünni hareket... Bu arada Washington daha şimdiden Suriye için bir Ahmet Çelebi oluşturma çabasında Ferid El Chadi..." 

Ekonomik bağımlılık 
Lübnan'dan çekilmesi Suriye'yi ekonomik bakımdan nasıl etkileyecek Olumsuzluğu konusunda kuşku yok. 
Suriye ekonomisinin can damarı sayılıyor Lübnan. Beş yüz bin civarında Suriyeli işçi Lübnan'da çalışıyor. Bunlar, ülkelerine para gönderiyor. Daha önemli olarak, Suriyeli asker ve istihbaratın Lübnan'da mafyalaşarak nemalanmasının ulaştığı korkutucu boyutlara işaret ediliyor. Bu kanalların giderek tıkanmasının, yalnız ekonomik olarak değil, siyasal açıdan da Şam'daki iktidarı sarsacağı sır değil... 
Ama bu arada ekonomik sonuçların fazla abartılmaması gerektiğini, çünkü Lübnan ekonomisinin de Suriye'ye, Suriyeli ucuz işgücüne ihtiyaç duymaya devam edeceğini belirten gözlemciler de var. 

Sosyal tsunami 
Lübnan'da muhalefet kanadının önde gelen üyelerinden bir meslektaşımın deyimi ilginç "Sosyal bir tsunami " Şöyle diyor 
"Evet öyle, Lübnan'daki bu ayaklanma için sosyal tsunami demek daha doğru. Bütün Arap dünyası şimdi Lübnan sokağını, halk hareketini izliyor. Eskiden iktidar ve rejim değişiklikleri asker eliyle olurdu. Sokağı asker harekete geçirirdi. Şimdi Lübnan'da tersi yaşanıyor. Ama tabii Irak farklı... 30 Ocak'ta 8.5 milyon seçmenin seçim sandıkları önünde uzun kuyruklar oluşturması, bütün Arap dünyasında heyecan yarattı. Değişim kanalları çaresiz açılıyor Arap dünyasında..." 
Nasib Lahud... 
Muhalefetin Hıristiyan kanadının önde gelen bir üyesi. Adı, seçim sonrasının cumhurbaşkanı adayı olarak geçiyor. Şimdiki Cumhurbaşkanı General Lahud'un kuzeni. Ama General ne kadar Suriye kuklası ise, Nasib Lahud o kadar Suriye karşıtı. Üstelik bu tutumunu çok önceden açıkça ortaya koyabilmiş. 
Popüler bir kişi. Liberal görüşleriyle tanınıyor. Mühendislik okumuş bir işadamı. Ellili yaşlarında. Ama bu arada Lübnan'ın Washington Büyükelçiliği'nde de bulunmuş. Hafta sonu kendisiyle evinde görüşürken şu noktaları vurguluyordu 
1 Seçimleri mutlaka zamanında yapmak... 2 Güvenlik ve istihbaratı siyasetin içinden çekmek... Yani derin devleti legal siyasetin denetimine sokmak... 3 Ulusal inşa koalisyonu oluşturmak ve idari reform, ekonomide özelleştirmeler... 4 Hizbullah'ın siyasal sürece çekilerek silahsızlandırılması... 
Nasib Lahud, çeyrek yüzyıldır bu ülkeyi Suriye'nin yönettiğini, buna artık yeter demenin zamanının geldiğini belirtiyor. 

Filistin sorunu çözülmeli 
Irak'a gelince... 
Amerikan işgaline karşı ama Irak'ın bir terör ve kaos üssü haline gelmesine de karşı çıkıyor Nasib Lahud, istikrar sözcüğünün altını çiziyor. Lübnan, Suriye, Irak, Ürdün, Mısır derken, biri ansızın söze girip şöyle diyor "Bakın Filistin sorunu çözülmeden, Filistinliler kendi bağımsız devletlerine kavuşmadan Lübnan dahil bu bölgede hiçbir şey tam dikiş tutmaz, düzelmez. Bunu böyle bilin." 
Bu saptamaya herkes katılıyor. 
Beyrut yazılarının altıncısı yarın. 



</TEXT>
</DOC>
