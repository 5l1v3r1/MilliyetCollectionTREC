<DOC>
<DOCNO> 346004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun41.html </URL>
<DATE> 2005/05/26/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Chirac son kez seçmenlerinden AB Anayasası'na "Evet" oyu istedi... 
</HEADLINE>
<TEXT>

     Fransa Cumhurbaşkanı Jacques Chirac,seçmenlere bu akşam televizyondan yaptığı son çağrıda, AB Anayasası için düzenlenecek referandumda "evet" oyu vermelerini istedi. 
     Chirac, seçmenin AB Anayasası için düzenlenecek referandumu hükümeti cezalandırmak için kullanmamasını istedi. 
     Seçmenin Fransa ve AB’nin geleceği için pazar günü oy kullanacağını ifade eden Chirac, bunun bir genel seçim havasında görülmemesi çağrısında bulundu. 
     Geleneksel siyasi ayrılıkların bir tarafa bırakılmasını isteyen Chirac, "Bu sağ veya sol seçimi değil, bu Fransa ve AB’nin geleceğinin seçimi" diye konuştu. 
     AB’nin siyaseten güçlü olması gerektiğini savunan Chirac, Anayasası ile AB’nin, Japonya, Çin ve ABD ile ekonomik olarak daha iyi rekabet edeceğini söyledi. 
     "AB Anayasasının reddedilmesinin, bölünmüş bir Avrupa dönemi başlatacağını" belirten Chirac, Avrupa’da uzlaşma imkanının daha zor olacağını, Avrupa’nın çalışmasının aksayacağını, Fransızların tarihi bir sorumlulukla karşı karşıya olduğunu söyledi. 
     Konuşmasında Türkiye’ye de değinen Chirac, yapılan anayasa değişikliğiyle bundan sonra AB’ye üye olacak ülkeler için Fransa’da referanduma gidilmesini zorunlu kıldıklarını belirtti. 
     
</TEXT>
</DOC>
