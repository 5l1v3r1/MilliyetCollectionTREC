<DOC>
<DOCNO> 307548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo17.html </URL>
<DATE> 2005/01/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Turgay Kıran İkinci yarı çok daha iyi bir Galatasaray ortaya çıkacak 
</HEADLINE>
<TEXT>

     Galatasaray Kulübü Başkan Yardımcısı Turgay Kıran, ikinci yarıda çok daha iyi bir Galatasaray'ın ortaya çıkacağını söyledi. 
     Galatasaray Kulübü'nde düzenlediği basın toplantısında soruları yanıtlayan Kıran, Galatasaray'ın sadece 100. yılında değil, her zaman şampiyonluğun en büyük adayı olduğunu vurgulayarak, ''Bu bundan sonra da böyle olacaktır. İkinci yarıya daha iyi motive olduk. Teknik direktörümüz Gheorghe Hagi de takımı daha iyi tanıdı. Liderle puan farkımız az. Galatasaray ligi daha iyi yerde bitirecek'' dedi. 
     Galatasaray'ın kadrosunun kuvvetli olduğunu kaydeden Turgay Kıran, oyuncuların da birbirlerine sevgi ve saygılarının bulunduğunu belirtirken, transfer edecekleri futbolcuların ise genç olmasına mutlaka dikkat edeceklerini dile getirdi. Galatasaray'ın altyapısına dönmek zorunda olduğunu da vurgulayan Başkan Yardımcısı Kıran, transfer konusunda ise şunları söyledi 
     ''Galatasaray'da bu sezon da önemli transferler oldu. Almak istediğimiz futbolcuları genelde aldık. Teknik direktörümüzün istediği bir-iki oyuncu var. Transfer komitesi gerekeni yapıyor. Bunlar alınacak, kimsenin şüphesi olmasın. Plesan, Galatasaray formasını giymiş ve kendisine yakışmış. Teknik direktörümüz de onu istiyor, gerekeni yapacağız.'' 
     
     ÜMİT KARAN 
     Turgay Kıran, Ümit Karan ile ilgili bir soru üzerine de futbolcuların profesyonelliğin gereklerini yerine getirmelerinin şart olduğunu ifade ederek, ''Eğer onlar profesyonelliğin gereklerini yerine getirmezlerse, PAF takımında da oynarlar. Bunlar Galatasaray'da çok önemlidir. Oysa Ümit Karan Türkiye'nin en iyi 5 golcüsünden biridir. Ama teknik direktörümüz Hagi'nin isteği üzerine PAF takımında da antrenmana çıkabilir'' şeklinde konuştu. 
     Futbolculara olan borçlar konusunda da açıklama yapan Kıran, ''Oyunculara ödemelere başlandı. Dün bir miktar ödeme yapıldı, yarın ve öbürgün de ödenebilir. Biz futbolcularımızla sohbet ettik. Kendileri, paranın ikinci planda olduğunu bize söylediler'' diyerek sözlerini tamamladı. 
     
</TEXT>
</DOC>
