<DOC>
<DOCNO> 341420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/spo04.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
OPERASYON 
</HEADLINE>
<TEXT>


Trabzonspor, Futbol Federasyonu'na savaş açtı. Levent Bıçakcı'yı devirmeyi planlayan Bordo- Mavililer, haziran ayındaki Mali Genel Kurulu, seçime dönüştürmeyi düşünüyor 

ADNAN SUNGUR 


Trabzonspor, Futbol Federasyonu'nda taşları yerinden oynatmaya kararlı görünüyor. Levent Bıçakcı yönetimini devirmeyi planlayan Bordo - Mavililer'in, haziran ayında yapılacak Mali Genel Kurulu'nu seçimli kongreye dönüştürmeye çalışacağı öğrenildi. 
Başkan Atay Aktuğ, yöneticiler ve camianın ağır toplarının, diğer kulüpleri de ikna etmeye çalışacağı, delege sayısının 3'te 2 oranında imza toplayarak işi kongreye götürmeye çalıştıkları ifade edildi. 

Ata'ya şikayet 
Bordo-Mavililer'de başkan adayının ismi ise netlik kazanmadı. İlk olarak, Onursal Başkan Mehmet Ali Yılmaz'ın ismi gündeme gelirken, Yılmaz'ın yanı sıra, AKP milletvekili olan eski başkanlardan Faruk Özak'ın da düşünüldüğü ifade edildi. 
Basın Sözcüsü İbrahim Şahin, protestolarının süreceğini belirtti. Ankaralı taraftarların cumartesi günü Anıtkabir'e giderek futbolu yönetenleri, Atatürk'e şikayet edeceğini söyleyen Şahin şöyle devam etti "Atamız, Ben sporcunun zeki, çevik ve aynı zamanda ahlaklısını severim demişti. Bugünkü yarışma ortamını görseydi acaba daha neler derdi Tepkimiz, sızlanma tepkisi değil, Türk futbolunun geleceğini kurtarma mücadelesi. Bunda başarılı başarılı olacağız. Haksızlığa uğrayan takımlara seslenip yanımızda olmalarını istiyoruz." 

Transfer harek tı 

Yönetici Murat Bozoğlu, Brezilya'ya, Antrenör Derelioğlu da Avusturya'ya geçti. Konyasporlu Altan ile de temaslar başladı 

Yabancı transferini lig bitmeden tamamlamak isteyen Trabzonspor, Polonya pazarında umduğunu bulamayınca, Sambacılar'ı tercih etti. Yönetici Murat Bozoğlu, daha önce isimleri belirlenen futbolcularla görüşmek için Brezilya'ya gitti. Bozoğlu'nun, öncelikli olarak Souza, Fabinho Jesus ve Anderson'un transferine çalışacağı bildirildi. 
Antrenör İhsan Derelioğlu ise Danimarka, İsveç, Finlandiya ve Norveç'ten sonra Avusturya'ya geçerek Kurnetne takımında forma giyen 24 yaşındaki milli kaleci Hubert Auer'i izledi. Derelioğlu'nun, Belçika Milli Takımı'na da çağrılan Silvia Preto ve Frederik Herpoel'i de izleyeceği, Trabzonspor'un kaleci olarak Uruguaylı Sabastian Viera, Polonyalı Dudek ile de ilgilendiği ifade edildi. 
Yurt içi piyasada da arayışını sürdüren Trabzonspor, Konyasporlu Altan'a talip oldu. Tecrübeli futbolcunun da Bordo - Mavili ekipte oynamaya sıcak baktığı belirtildi. Öte yandan Gençlerbirliği'nden Uğur Boral, Malatyaspor'dan Bilal, Ankaragücü'nden Emre, Denizlispor'dan Serhat, Kayserispor'dan Ali Turan, İstanbulspor'dan Emre Can, Türk Telekomspor'dan Kazım ve Antalyaspor'dan Burak için de girişimler sürüyor. 

Trabzon'da 4 eksik 

Karadeniz ekibi, Rize maçı için ara vermeden hazırlıklarını sürdürüyor. Akşamki idmanı, İstanbul'dan dönen Şenol Güneş yönetirken, sakat Petkoviç, Szymkowiak, Celaleddin ve Lee Yong çalışmaya çıkmadı. Üç takım halinde yapılan mini çift kalede Fatih'in ekibi şampiyon oldu. İdmanı Danone Grup maçları için Trabzon'da bulunan Sinop Ayancık, Giresun Gazipaşa, Samsun Sakarya ve Kars Dikmen Köyü öğrencileri de izledi. 

Emrah'ta ilk raunt sonuçsuz 

Bordo - Mavililer, sözleşmesi sezon sonunda bitecek Emrah Eren için menajeri Haluk Canatar ile masaya oturdu. Canatar, her sezon için garanti para olarak 1 milyon YTL istedi. Buna karşılık yöneticiler, yılda önerdikleri 600 bin YTL'nin, yüzde 40'nı garanti para, yüzde 30'nu maaş, yüzde 30'nu da maç başı verebileceklerini söyleyince görüşme kesildi. Taraflar daha sonra yeniden buluşacak. 


</TEXT>
</DOC>
