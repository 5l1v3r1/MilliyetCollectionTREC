<DOC>
<DOCNO> 340282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur32.html </URL>
<DATE> 2005/05/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Edirne'de trenle eroin kaçırmak isteyen karı koca yakalandı 
</HEADLINE>
<TEXT>

     Edirne’de gerçekleştirilen operasyonda, oto kuşet treniyle yurtdışına 23 kilo 988 gram eroin götürmek isteyen karı koca yakalandı. 
     Edinilen bilgiye göre, Edirne İl Jandarma Komutanlığı görevlilerince yapılan istihbarat çalışmalarında, T.Y. ile R.Y’nin yurtdışına uyuşturucu madde götüreceği belirlendi. 
     Güvenlik güçlerince İstanbul’dan Edirne’ye kadar takip edilen çift, Ayşekadın Mahallesi’nde bulunan tren garında, Belçika’ya gitmek üzere oto kuşet trenine binerken yakalandı. 
     Jandarma ekiplerince çifte ait HFA 974 plakalı otomobilde yapılan aramada bir miktar eroin ele geçirilmesi üzerine araç, detaylı arama için Kapıkule Sınır Kapısı’ndaki x-ray cihazına getirildi. Burada yapılan kontrollerde ise otomobilin bagajındaki 2 valiz içinde 31 pakette, 23 kilo 988 gram eroin bulundu. 
     Yakalanan T.Y. ile R.Y. hakkında soruşturmaya başlatılırken, uyuşturucu maddeden alınan numune tahlil amacıyla Ankara’daki Jandarma Komutanlığı Kriminal Dairesi’ne gönderildi. 
     
</TEXT>
</DOC>
