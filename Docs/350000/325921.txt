<DOC>
<DOCNO> 325921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy12.html </URL>
<DATE> 2005/03/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kültür Bakanı Koç Turizmi şiş kebap-rakı anlayışından kurtaracağız 
</HEADLINE>
<TEXT>

     Kültür ve Turizm Bakanı Atilla Koç, ''Turizmi sadece güneş, sahil, deniz ve şiş kebap-rakı anlayışından kurtaracağız'' dedi. 
     Atilla Koç, Aydın'ın Köşk İlçesi'nde belediye meydanında vatandaşlara hitaben yaptığı konuşmada, bir eliyle dünyayı, bir eliyle ülkeyi kavraması gereken bakanlığa atandığını söyledi. 
     Koç, turizmde eskimiş anlayışların değişmesi gerektiğini belirterek, şöyle konuştu 
     ''Kültürün derinliğine ve genişliğine inanan bir insan olarak, hiçbir kompleks duymadan dünyaya söyleyecek çok sözümüz olduğunu herkese inandırmak değil göstermek zorundayız ve bunu turizm aracılığıyla yapacağız. Turizmde dünyaya açılırken sadece güneş sahil, deniz ve şiş kebap-rakı... Bu anlayıştan turizmi kurtaracağız. Bu ülkenin her tarafı bir açık müzedir. Bütün medeniyetlere beşiklik eden bir yerdir. Türk'ün girdiği İshakpaşa Sarayı'nı bütün dünya insanlarına göstermek zorundayız. Bu göstermenin hiçbir engeli olmaması gerekir. Antalya'ya gelen turist Ahlat'taki Türk mezarlığına girmeli. Van Gölü içindeki Akdamar Kilisesi'ni de görmeli.'' İlçe Kaymakamı İlker Arıkan ve Belediye Başkanı Yalçın Taç'ı ziyaret eden Bakan Koç daha sonra Aydın'a gelerek Vali Mustafa Malay'dan brifing aldı. 
     Koç, burada yaptığı konuşmada, bu yıl 20 milyon turisti aşmayı hedeflediklerini, son iki ayda Antalya'ya 570 bin turistin geldiğini, geçen yıla göre yüzde 24 artış sağlandığını bildirdi. 
     Bakan Koç, şunları ifade etti 
     ''Bu yıl yine İngiltere'den geçen yıla oranla yüzde 50 daha fazla turistin gelmesini bekliyoruz. İran'dan gelen turist sayısında artış var. Güney Kore'den geçen yıl 56 bin turist geldi, bu yıl rakamın 116 bin olacağını tahmin ediyoruz. Kuşadası'nda 28 Nisan'da Türkiye'nin en büyük kongre merkezinin temelini atacağız ayrıca 18 delikli golf tesisi inşa edilecek.'' Kültür ve Tabiat Kurumu'nun İstanbul'daki yükünü azaltacaklarını belirten Bakan Koç, Aydın'da da şube açacaklarını kaydetti. 
     Vali Malay, Bakan Koç'a çeşitli hediyeler sundu. 
     Koç, vilayet ziyaretinin ardından Aydın Ticaret Borsası'nda incelemelerde bulundu. 
     
</TEXT>
</DOC>
