<DOC>
<DOCNO> 319540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun19.html </URL>
<DATE> 2005/03/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İsrail, teröre çözüm bekliyor 
</HEADLINE>
<TEXT>

     İsrail, İngiltere Başbakanı Tony Blair tarafından bugün Londra'da başlayan ve Filistin reformlarının ele alınacağı uluslararası konferansta teröre çözüm bulunmasını bekliyor. 
     İsrail Dışişleri Bakanlığı sözcüsü Marc Regev, AFP'ye yaptığı açıklamada, konferansta Filistin yönetiminin ''terör altyapılarını çökertme'' taahhüdünde bulunduğu bir karar almasını arzu ettiklerini belirtti. 
     Bugüne kadar uygulanamayan son uluslararası barış planı ''yol haritasının'' Filistin yönetiminin terörle etkin şekilde mücadele etmesini öngördüğünü hatırlatan Regev, Filistin yönetimine yapılacak ek yardımın nereye gittiğinin belli olması için, yönetimin mali idaresinde şeffaflık arzu ettiklerini söyledi. 
     Hükümet sözcüsü Avi Pazner de ''Bu konferansın amacı Filistin yönetimindeki reformlar, o yüzden İsrail katılmıyor'' açıklamasında bulundu. 
     Bu arada, adının açıklanmasını istemeyen üst düzey hükümet yetkilisi, nihai bildiriyi beklediklerini belirterek, ''Esas olan, Filistin yönetiminin teröre karşı kararlı bir mücadelesi olmazsa barış müzakerelerinin de olmayacağıdır'' ifadesini kullandı. 
     Konferansa katılmak üzere Londra'da bulunan Filistin lideri Mahmud Abbas'ın, Blair ile görüştükten sonra yaptığı açıklamada, Filistin reformlarına ilişkin bu toplantının barışa hazırlıkta önemli bir etap olduğunu söylediği de belirtiliyor. 
     
</TEXT>
</DOC>
