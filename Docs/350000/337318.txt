<DOC>
<DOCNO> 337318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun30.html </URL>
<DATE> 2005/04/27/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Avrupa Konseyi'nden Erdoğan'ın Ermeni önerisine destek... 
</HEADLINE>
<TEXT>

     Rahmi Gündüz bildiriyor 

      Başbakan Recep Tayyip Erdoğan'ın sözde Ermeni soykırımını araştırmak üzere Türk ve Ermeni tarihçiler arasında ortak bir komisyon kurulması önerisine, Avrupa Konseyi'nden güçlü destek geldi. 
     Avrupa Konseyi Parlamenterler Meclisi AKPM üyesi 104 parlamenterin imzaladığı yazılı bildiride, ''Ermenistan Cumhurbaşkanı Robert Koçaryan'ın, Erdoğan'ın önerisine olumlu bir yanıt vermesi'' çağrısında bulunuldu. 
     Bildiride, ''Türkiye ve Ermenistan'a, Birinci Dünya Savaşı sırasında Osmanlı yönetiminde meydana gelen olayların ulusal arşivlerdeki tarihi belgeler kullanılarak ortak bir biçimde araştırılması çağrısında bulunuyoruz'' ifadesi kullanıldı. 
     ''Türk ve Ermeni halklarının tarihin bu dönemini farklı yorumladıkları'' ifade edilen bildiride, ''bu farklı yorumlamanın iki ülke arasındaki ilişkilerin gelişmesine de engel olduğu'' belirtildi. 
     Türk ve Ermeni halklarının yüzyıllardır ortak bir tarihi ve coğrafyayı paylaştıkları kaydedilen bildiride, ''Birinci Dünya Savaşı sırasında meydana gelen olayların hem Türk, hem Ermeniler için trajik sonuçlara yol açtığı'' ifade edildi. 
     Hazırlanan bildirinin AKPM'den parlamenterlerin yoğun desteğini almasında, AK Parti milletvekili Murat Mercan başkanlığındaki Türk parlamenter heyetinin önemli rol oynadığı öğrenildi. 
     Özellikle AK Parti milletvekili Mevlüt Çavuşoğlu'nun siyasi gruplar ve uzmanlık komisyonunda yaptığı yoğun lobi çalışmalarının bildiriye imza atan Avrupalı parlamenterlerin sayısının artırdığı ifade ediliyor. 
     Bu arada, Avrupa Konseyi Genel Sekreteri Tery Davis, düzenlediği basın toplantısında bir soruyu yanıtlarken, ''Erdoğan'ın önerisini olumlu bulduğunu ve iyi bir jest olarak değerlendirdiğini'' söyledi. 
     
</TEXT>
</DOC>
