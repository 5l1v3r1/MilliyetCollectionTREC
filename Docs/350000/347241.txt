<DOC>
<DOCNO> 347241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo43.html </URL>
<DATE> 2005/05/30/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Arif Erdem ve Hakan Ünsal "Futbolu bırakmıyoruz" 
</HEADLINE>
<TEXT>

     Galatasaraylı futbolcular Arif Erdem ve Hakan Ünsal, futbolu bırakmayacaklarını açıkladılar. 
     İki futbolcu, bir mağazanın açılış töreninde, gazetecilerin, yönetim kurulunun jübilelerini yapmalarını istediği şeklinde basında yer alan haberlerle ilgili sorularını yanıtladı. 
     Tecrübeli futbolcu Arif, kendilerine henüz böyle bir teklifin gelmediğini ifade ederek, ''Ancak ben jübile gibi bir şey düşünmüyorum. 1-2 yıl daha oynamak istiyorum. Bize bu söylenirse, daha önce ayrılan ağabeylerimiz gibi, ayrılabiliriz. Söylenenlere saygı duyarız'' dedi. 
     Kendisini ''tecrübeli futbolcu'' kategorisinde gördüğünü kaydeden Arif, futbola devam etmek istediğini, ancak Galatasaray'da olmaz ise gelen teklifleri değerlendireceğini anlattı. 
     Arif, Galatasaray'ın bu sezon başarısız sayılmaması gerektiğini de vurgulayarak, ''100. yılımızda şampiyonluğu kazanmak istiyorduk. Bu hedefimize ulaşamadık. Ayrıca Şampiyonlar Ligi'ne kalamamamız da camiamızda başarısızlık olarak gösteriliyor. Ama biz Türkiye Kupası'nı kazandık ve son anlara kadar şampiyonluk yarışındaydık'' diye konuştu. 
     Arif, kendi performansını nasıl bulduğu sorusuna ise ''Oynamadığım için bunu değerlendiremem. 'Kulübede nasıldın ' derseniz, ben çok güzel oturuyordum'' diye yanıt verdi. 
     Hakan Ünsal da kendilerine yönetimden ''Jübile yap'' teklifi gelmediğini ifade ederek, ''Gelmesi halinde, kesinlikle futbola devam etme kararındayım. Yöneticilerimizle konuştuktan sonra bu konuda bir şeyler söyleyebilirim'' dedi. 
     Sezon başında kimsenin Galatasaray'dan şampiyonluk beklemediğini kaydeden Hakan Ünsal, son iki haftaya kadar yarışın içinde olduklarını ve Türkiye Kupası'nı kazandıklarını, bunun başarı sayılması gerektiğini söyledi. 
     
</TEXT>
</DOC>
