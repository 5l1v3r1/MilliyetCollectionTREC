<DOC>
<DOCNO> 330287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/yguven.html </URL>
<DATE> 2005/04/05/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Hayrola, gerginsiniz 
</HEADLINE>
<TEXT>



Galatasaray'ı anlamak mümkün değil. Fenerbahçe'den sonra oynamak isteyen kendileri değil miydi İşte gerçekleşti. Lakin bir telaş bir sinir. 
Song yokken 2 maçta dört gol yiyen Galatasaray, sanki bir amatör takım gibi son dakikada duran toptan "yüzüncü yıl" rüyasını kabusa çeviriyor. 
Üstelik Kayseri'nin gol yememek için çıktığı bir maçta. Onlar bekliyor, Galatasaray takımı sahada birbiriyle kavga ediyor. 
Kar yağan maça, kısa kollu formayla çıkıp kollarını iç çamaşırıyla korumaya çalışanlar mı istersiniz. Formaya Ribery adını yanlış yazdıranlar mı Doksan dakikada üç türlü ruh hali yaşayanlar mı, takımı karşılamaya gelenlere hakaret edenler mi 
Gerçekten, neydi Hagi'nin o hali .. Boyun damarlarını şişire şişire taraftara "hırsız" diye bağıran bir teknik direktör. 
"Hırsız", Hagi'nin öğrendiği ilk Türkçe kelime... Hakemlere falan derdi eskiden. Bayılıyor bu hakarete. Romanya tarihinde hiç hırsızlık vakası yaşanmadığından belki de. 
Sonra telefon palto cebinden çıkıyor. Yahu o telefonu klozete at sifonu çek bari. Yok et... Utanmadan özür diliyor. 
Süper Lig'de dört büyük takım birbirine çok benziyor. İşte bu nüanslar üç tanesini eliyor, biri şampiyon oluyor. 

Vural'ın hatası 

Ah Yılmaz Vural hocam ah... Zamanı mıydı şimdi sahada futbolcu dövmenin Gül gibi "şov"a yazık ettin. Bir yanda yöneticiler kavgası, bir yanda şike teşvik iddiaları... Karambola gidecek emeklerin. 
Kırmızı kartla oyundan atılan futbolcularına öyle bir zamanda meydan dayağı çekecektin ki, en az iki hafta konuşulacaktı. Adem Dursun'la Effa'nın babaları bile açık oturumlara çıkacaktı. Valla Türkiye'yi ikiye bölerdin, "eline sağlık", "eli kırılsın" diye. 
Neyse, seneye... bir daha döversin. 

Kardeşin kardeşe ettiği 

Genç nesil teknik direktörlerinden belki de en iyisidir Samet Aybaba... Lakin bir türlü "gönlünün sultanı" ile kavuşamaz. Acaba neden diye düşünür dururdum, geçen akşam cevabı buldum galiba. 
Ailevi nedenlerden .. 
Yanlış anlaşılmasın kardeşi Adnan Aybaba'nın patavatsızlığından bahsediyorum. 
Yeniden Telegol yorumcusu olan kardeş Aybaba'nın yorumlarını ikiye ayırıyorum. Yarısı hakaret, yarısı özür... 
Samet hoca ile anlaşan büyük bir takımın sözleşmeye madde koydurması lazım "kardeşin yorumculuğu bıraksın, kahvehane açsın". 

Yönetici tarifi 

Kulüp yöneticilerimizi nasıl bilirsiniz .. Ben özetliyeyim 
Kimi kifayetsizdir, kimi muhteris. Hatta bazılarında her iki yetenek birden bulunur. 
Kendi kulübünün coğrafyasını idrakten aciz olanları da vardır. 
Şiddeti ve şikeyi yönlendirenleri de... 
Gerekirse silaha baş vurmaktan çekinmez bazıları. 
Bir kısmı yalancıdırlar, küfür ederler, küfüre azmettirirler. 
Doğru söylemek gibi bir dertleri yoktur, arkadan bıçaklamaya bayılırlar. 
Talihsiz ve haddini aşan ifadeler kullanmayı alışkanlık haline getirmişlerdir. 
Futbolcularını dövdürürler, teknik direktörlerini küfürle taciz ettirirler. Ortamı germekten zevk alırlar. 
Ölümü bile umursamazlar. 
Dalavera onlarda, fırsatçılık onlardadır. 
Merak etmeyin kimse tazminat davası falan açamaz. Bu tespitler birbirlerine karşı verdikleri demeçlerden alıntılardır. 

Kutsal ittifak 

Fenerbahçe'nin şüpheleri belgelendi. 
Sarı Lacivert kulübün müthiş bir "Kutsal İttifak"la yüz yüze olduğu anlaşıldı .. 
Trabzon, Beşiktaş ve Galatasaray el ele vermişler, Fenerbahçe için beraberlik oluşturmuşlar. 
Bu hafta hep birlikte berabere kalarak "gerekeni" yaptılar. 

Brütüs 

Stadyum programının ağırbaşlı patronu Faik Çetiner, ekranda alçak gönüllü olmamak gerektiğini kavradı sonunda. 
Hakemler için kolay maçlarda, "Ben de bu maçı yönetirim" derdi. 
Bir adım daha attı Galatasaray maçındaki kaleci hatasını yorumladı 
"Ben olsam kurtarırdım o golü." 
Ne diyelim sen de mi Brütüs 



</TEXT>
</DOC>
