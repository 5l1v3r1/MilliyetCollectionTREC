<DOC>
<DOCNO> 310424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/siyaset/siy02.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa gör laikliğimizi 
</HEADLINE>
<TEXT>


Bazı çevrelerin bizi h l "Şalvarı, fesi ve kılıcıyla" tanıdığını belirten Bülent Arınç, Roma'da, Türkiye'nin "demokratik ve laik" yapısını anlattı 


TBMM Başkanı Bülent Arınç, önyargılı bazı çevrelerin Türkiye'yi 'şalvarı, fesi ve kılıcıyla karikatürize edilen hali'yle tanıdığını bildirerek, "Ama önce kusuru kendimizde aramalıyız. Türkiye'nin geldiği seviyeyi önce biz tanıtmalıyız" dedi. 
Roma ziyaretinin son günü basın mensuplarıyla sohbet toplantısı düzenleyen Arınç, İtalya'daki görüşmelerinde, Türkiye'nin AB üyeliğine karşı düşünceler taşıyanların bulunduğunun da gündeme geldiğini ifade etti. Arınç, şöyle konuştu 
"Burada iki konunun üzerinde ısrarla duruyoruz. Türkiye kendini tanıtmalıdır. Bazı çevreler, Türkiye'yi h l eski karikatürize edilen haliyle tanıyor, sarıkları ve fesleriyle, vücutlarında şalvarlarıyla, ellerinde kılıçlarıyla bir tip içinde görme ve tanıma ısrarını sürdürüyor. Bunun ne kadar yanlış olduğunu, gözünü açan, Türkiye'yi gören herkes bilebilir. Ama önce kusuru kendimizde aramalıyız. Türkiye kendini tanıtmak için bugünkü yeni Türkiye'yi ortaya koymak için bugün içinde bulunduğumuz şartların, cumhuriyetten sonra başarılan devrimlerle Türkiye'nin hangi noktaya geldiğinin, demokratik ve laik yapısı içinde Türkiye'nin bugün ulaştığı seviyenin ne olduğunu önce biz tanıtmalıyız." 
Son 3 yılda tanıtma konusunda dinamik bir süreç geçirdiğini de kaydeden Arınç, "Avrupa süratle etkilenecek, Türkiye'nin hangi şartlar içinde bulunduğunu, böyle bir Türkiye'nin AB'ye hangi avantajları sağlayabileceğini görecektir" dedi. Arınç, "Türkiye AB'den dışlanırsa, bunun Müslümanlık inancına mensup insanlara büyük bir saygısızlık olacağı" ifadesini kullandı. 



</TEXT>
</DOC>
