<DOC>
<DOCNO> 344426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/dunya/adun.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KÜLOTLU SADDAM 
</HEADLINE>
<TEXT>


The Sun gazetesi, hücredeki devrik diktatörün iç çamaşırıyla, çamaşır yıkarken, uyurken ve volta atarken çekilmiş fotoğraflarını yayımladı. Mahrem fotoğraflar Irak'ta tepki yarattı 

Nevsal Elevli 


İngiltere'nin en çok satan bulvar gazetesi "The Sun", Irak'ın devrik diktatörü Saddam Hüseyin'in, Bağdat'ta bilinmeyen bir yerde tutuklu bulunduğu hücresinde çekilmiş, iç çamaşırıyla dolaşırken ve çamaşır yıkarken gösteren fotoğraflarını yayımladı. 
The Sun'ın yayını, Irak'ta tepki yarattı. Olayı "yeni Ebu Gıreyb skandalı" olarak niteleyen Saddam'ın avukatlarından Ziad Khasawneh, her türlü yasal önlemi almak için harekete geçtiklerini bildirdi. Khasawneh, "İnsan onuruna ve tüm uluslararası anlaşmalara aykırı bir durum. Sorumluları dava edeceğiz" dedi. 

Kızılhaç da tepkili 
Uluslararası Kızılhaç Komitesi de, Saddam'ın mahrem fotoğraflarının yayımlanmasının Cenevre Sözleşmesi'ne aykırı olduğunu vurgularken, Iraklılar olaya büyük tepki gösterdi. AP, Bağdatlı işadamı Ebu Barick'in, "Eski bir başkanı bu halde göstermek hakarettir. Irak halkını aşağılamak mı istiyorlar, yoksa kışkırtmak mı " şeklindeki sözlerini aktardı. 
The Sun, fotoğrafları kendilerine veren Amerikalı askeri kaynakların, eski diktatörü bu halde kamuoyuna göstererek Irak'ta süregelen direniş hareketine bir darbe indirmeyi amaçladığını bildirdi. Kaynak, "Saddam sadece zavallı, yaşlanan biri. Hakkındaki efsanenin yıkılması için Irak halkının onu böyle görmesi önemli. Belki bu sayede onu izleyen fanatiklerin bir miktar şevki kırılır" diye konuştu. 
Ancak Bağdat'taki ABD askeri yetkilileri, bir bildiri yayımlayarak bir yıl önce çekildiği sanılan söz konusu fotoğrafların yayımlanmasının Cenevre Konvansiyonu uyarınca tutuklu Saddam'ın haklarının ihlal edilmesi anlamına gelebileceğini ve fotoğrafları çeken ve dışarı sızdıranların bulunması amacıyla soruşturma başlatıldığını bildirdi. 


</TEXT>
</DOC>
