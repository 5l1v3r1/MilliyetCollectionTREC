<DOC>
<DOCNO> 332356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/guncel/gun01.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçın rövanşı mı 
</HEADLINE>
<TEXT>


Trabzonlulara göre, TAYAD'lılara saldırıların ardında, 2004 Eylül'ündeki Türkiye - Gürcistan maçında milli takımı yeterince desteklemedikleri suçlaması ve işsizlik var 

Ali Eyüboğlu - Trabzon 

Trabzon'un "her şeyi" sayılan Trabzonspor'un, Galatasaray'ı evinde 2 - 0 yenerek "Aslan"a vurduğu ağır darbeyi, aynı gün Trabzon'da yine TAYAD'lılara savrulan tekme ve yumruklar gölgede bıraktı. 5 gün arayla yaşanan bu şiddet görüntülerinin gerçek sebebini araştırmak için Trabzon'a geldik. "Trabzon'da neler oluyor"a yanıt aramak için Trabzonlularla konuştuk. 
Edindiğimiz ilk izlenime göre, 6 Nisan'da Uzun Sokak'ta yaşananların, 2004'ün eylül ayında Trabzon Avni Aker Stadyumu'nda oynanan Türkiye - Gürcistan milli maçından sonra yaşananlarla bile bağlantısı var. 

Olaylı maç ve işsizlik 
Trabzonlular, 5 Eylül 2004'te 1 - 1 sona eren Türkiye - Gürcistan maçında tribünleri yeteri kadar Türk bayrağıyla donatmadıkları, milli takımı yeterince desteklemedikleri iddiasıyla yapılan eleştirilerin rövanşını 6 Nisan'da mı alıyordu 
Trabzon Gazeteciler Cemiyeti Başkanı Hasan Kurt'a göre, söz konusu maçtan sonra medyanın Trabzonluların vatan - millet sevgisi üzerine yaptığı eleştirel yayınlar Trabzon'da ciddi bir birikim yarattı. 
Olayların örgütlü olmadığını vurgulayan Kurt, şöyle konuştu "Asıl neden ekonomik. Ekonomik olarak Trabzon dibe vurdu. Şehir merkezindeki caddelerden gün boyu geçenlerin yüzde 90'ı işşiz. En ufak aşayiş olayında bin kişi birikir. 6 Nisan'da yerel televizyonların altyazıları kalabalığı artırdı. Olayları siyasi bir partiye mal etmek yanlış." 

'Cesaret aldılar' 
Pazar günü Trabzon'da dayak yiyen TAYAD'lılardan Feridun Osmanağaoğlu'na göre ise iki olay da "sivil faşistler"in provokasyonu. 
İlk linç girişiminde bulunanlardan kimsenin gözaltına alınmamasının ikinci saldırıyı cesaretlendirdiğini savunan da var... Sıcağı sıcağına gözaltı operasyonunun olayları büyüteceğini savunan da... 
Trabzon'dan haberlerimiz sürecek. 

'Duyarlı yaklaşıldı' 

TBMM İnsan Hakları İnceleme Komisyonu üyeleri, dün Trabzon'da başta vali olmak üzere yetkililerle bir araya geldi. İzlenimlerinin olaylara duyarlı ve akıllı yaklaşıldığı yönünde olduğunu bildiren AKP'li üye Zafer Hıdıroğlu, "Olayların daha fazla büyütülmesine müsaade etmemeliyiz" dedi. Komisyon üyeleri, TAYAD'lı gençlerle de ayaküstü bir görüşme yaptı. 

Bıçak Farklı fikirlere saygı göstermeliyiz 

ÖNDER YILMAZ 
BAŞBAKANLIK İnsan Hakları Başkanlığı, Trabzon'daki olayları incelemeye aldı. Başkan Vahit Bıçak, "Devletin farklı görüşleri ifade edenlere gerekli özgür ortamı sağlaması gerektiğini" söyledi. Bıçak, şöyle konuştu "Farklı fikirler şiddete başvurulmadan konuşulmalı. Bizi inciten, şoke eden düşüncelerin açıklanmasına da saygı göstermemiz gerekiyor. Müdahalenin kamudan veya özel kişilerden gelmesi arasında fark yok. Sevmediğimiz görüşlere tolerans göstermeyi öğrenmeliyiz." 


</TEXT>
</DOC>
