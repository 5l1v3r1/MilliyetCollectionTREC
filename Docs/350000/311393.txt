<DOC>
<DOCNO> 311393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo20.html </URL>
<DATE> 2005/02/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Mahkeme, MHK üyelerinin görevlerinin durdurulması talebini reddetti 
</HEADLINE>
<TEXT>

     Eski Futbol Federasyonu başkanlarından, son genel kurulda Merkez Hakem Kurulu MHK başkanlığına aday olan Kemal Ulusu'nun, MHK seçiminin iptal edilmesinin ihtiyati tedbir yoluyla uygulanması ve MHK üyelerinin görevlerinin durdurulması talebiyle açtığı dava reddedildi. 
     Ankara 17. Asliye Hukuk Mahkemesi'nde görülen davanın duruşmasına, Ulusu ve avukatı Akif Uçar ile Futbol Federasyonu'nun avukatı İsmail Özersin katıldı. 
     Avukat Uçar, Ankara 13. Asliye Hukuk Mahkemesi tarafından MHK seçimlerinin iptal edilmesine dair kararın ihtiyati tedbir yoluyla uygulanması, MHK üyelerinin görevlerinin durdurulması ve MHK'ya kayyum heyeti atanması taleplerinin kabul edilmesini istedi. 
     
     ''FUTBOLU KAOSA SÜRÜKLEMEYE HAKLARI YOK'' 
     Futbol Federasyonu'nun avukatı İsmail Özersin söz alarak, 13. Asliye Hukuk Mahkemesi'nin kararının temyiz aşamasında olduğunu ve kesinleşmediğini söyledi. Bir mahkemenin kararının icra edilmesinin ilgili yasalar uyarınca başka bir mahkemeden istenemeyeceğini anlatan Özersin, karar kesinleşmediğinden MHK üyelerinin görevlerinin de durdurulamayacağını ifade etti. 
     FIFA ve UEFA kurallarına göre, futbolla ilgili ihtilafların federasyonların kendi iç bünyesinde çözülmesi gerektiğini belirten Özersin, ''Türk futbolunun geleceği söz konusu. Endüstri haline gelen futbolu kaos içine sürüklemeye kimsenin hakkı yok'' dedi. 
     Özersin, davacıların MHK'ya kayyum heyeti atanması talebinin ise Medeni Kanun ve diğer ilgili mevzuat uyarınca sulh hukuk mahkemelerinin görev alanında olduğunu, bu nedenle asliye hukuk mahkemesinin bu konuda karar veremeyeceğini ifade etti. 
     Ulusu'nun avukatı Uçar bunun üzerine söz alarak, MHK seçiminin iptaline karar verildiğini ve kendilerinin futbolda ortaya çıkan kaosun sona erdirilmesi için mahkemeye başvurduklarını belirtti. 
     
     ULUSU ''KAYYUM ATANMASINI TALEP EDİYORUM'' 
     Kemal Ulusu ise MHK seçimiyle ilgili ihtilafın giderilmesi için Futbol Federasyonu Başkanı Levent Bıçakçı ve Hukuk Kurulu nezdinde girişimlerde bulunduğunu, ancak sonuç alamaması nedeniyle yargı yoluna başvurmak zorunda kaldığını söyledi. 
     MHK seçimini kazanan Sabri Çelik'in listesindeki adayların yüzde 50'nin altında oy aldığını ifade eden Ulusu, ''Bizi destekleyen kulüpler ciddi endişe içinde. ilk seçime kadar uluslararası deneyimi olan eski hakemlerden oluşacak kayyum atanmasını talep ediyorum'' dedi. 
     
     KARAR ''YANLIŞLIĞIN TELAFİSİ OLMAZ'' 
     Yargıç Zeki Deniz, bir mahkeme kararının kesinleşmeden uygulanması için başka bir mahkemeye başvurulamayacağı gerekçesiyle, Ankara 13. Asliye Hukuk Mahkemesi'nin iptal kararının ihtiyati tedbir yoluyla uygulanması talebini reddetti. 
     Deniz, MHK üyelerinin görevlerinin ihtiyati tedbir yoluyla durdurulması talebiyle ilgili kararında ise bu talebin kabul edilebilmesi için öncelikle kayyum atanması gerektiğine işaret etti. MHK'nın yasadan doğan görevlerini sıralayan yargıç Deniz, ''MHK'nın yaptığı işler hem Türkiye'yi, hem diğer ülkeleri yakından ilgilendirdiği için yapılacak bir yanlışlığın telafisi mümkün olmayacaktır'' dedi. 
     Kayyum atanmadan MHK'nın faaliyetlerinin durdurulmasının, Türkiye Futbol Ligi'nde 2. devrenin başladığı şu günlerde kaosa neden olabileceğine işaret eden Deniz, davacı tarafın MHK üyelerinin görevlerinin ihtiyati tedbir yoluyla durdurulması taleplerinin de reddine karar verdi. 
     
     ''MHK, GÖREVİNİN BAŞINDA'' 
     Yargıç Deniz, tüzel kişilik niteliği taşıyan kurumlara kayyum atanması talebini değerlendirmenin, sulh hukuk mahkemelerinin görev alanında olduğu gerekçesiyle, Ulusu ve avukatının bu yöndeki talepleriyle ilgili olarak görevsizlik kararı verdi. 
     Duruşmanın ardından gazetecilere açıklama yapan Futbol Federasyonu'nun avukatı Özersin, mahkemenin verdiği kararla MHK'nın ve kurulu oluşturan üyelerin görevlerinin başında olduğunu söyledi. Özersin, kayyum atanmasıyla ilgili sulh hukuk mahkemesine dava açılması halinde karar verileceğini bildirdi. 
     Kemal Ulusu da kararı avukatlarıyla birlikte inceledikten sonra gerekli yasal girişimlerde bulunacaklarını söyledi. 
     
</TEXT>
</DOC>
