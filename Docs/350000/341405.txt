<DOC>
<DOCNO> 341405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/siyaset/siy05.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenilerden 'Türk fuarı' 
</HEADLINE>
<TEXT>


Ermeni diasporasının uzlaşma yanlısı kesimi, Paris'te kitap fuarı düzenleyerek Türkiye'deki kültürel zenginliği anlatacak. Türk yazarlar da fuara davet edildi 

SAADET ORUÇ Paris DHA 


Başbakan Recep Tayyip Erdoğan'ın soykırım iddialarına yönelik son gelişmelerin ardından Moskova'da elini sıktığı Ermenistan Devlet Başkanı Robert Koçaryan'la Polonya'da gayriresmi bir görüşme yapması beklenirken, Ermeni diasporasının uzlaşma yanlısı kesimi de önemli bir adım attı. 
Ermeniler, Paris'te bir kitap fuarı düzenleyerek davet ettikleri Türk, Ermeni ve Rum kökenli yazarlarla Türkiye'deki kültürel zenginliği anlatma kararı aldı. Fransız hükümetinin de desteklediği iddia edilen proje kapsamında Paris'te bulunan FİAP Foyer Jean Monet Uluslararası Kültür Merkezi'nde Ocak 2006'da düzenlenmesi öngörülen fuarın başlığı "Türkiye'den ve Türkiye Üzerine Kitaplar ve Yazarlar" olacak. 

Kemal, Pamuk davetli 
Fuara bu kapsamda Yaşar Kemal, Orhan Pamuk, Vedat Türkali, Yılmaz Karakoyunlu, Mario Levi, İzel Rozental, Ara Güler, Stefanos Yerasimos, Mıgırdiç Margosyan, Sevan Nişanyan, Rober Haddeciyan, Pars Tuğlacı ve Mehmet Uzun davet edildi. 

Fuarın amacı 
Ermeni Diasporaları Araştırma Merkezi CRDA yetkilileri, fuarın amaçlarından birinin, "Ermeni kökenli bir Fransız kuruluşun, herhangi bir sıkıntı duymaksızın, Türkiye'yi ilgilendiren bir proje üretebileceğini en önemlisi Türkiye ve Ermeni kimlikleri çıkarlarının örtüşebileceğini, gerek Avrupalı, gerek Türkiye, gerekse de diasporadaki bazı çevrelere sergilemek." olduğunu belirtti. 


</TEXT>
</DOC>
