<DOC>
<DOCNO> 335865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko14.html </URL>
<DATE> 2005/04/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yeni Passat, Türkiye yollarına çıkıyor... 
</HEADLINE>
<TEXT>

     Volkswagen Passat'ın yeni modeli satışa sunuldu. Doğuş Otomotiv Binek Araç Marka Genel Müdürü Birgül Ak Karacahisarlı, yeni Passat ile yüzde 14 olan B segmentindeki paylarını yüzde 25'e yükseltmeyi hedeflediklerini bildirdi. 
     Yeni Passat'ın tanıtımı için Sheraton Oteli'nde düzenlenen törende konuşan Karacahisarlı, 1974'ten beri üretilen Passat'ın Türkiye'de 1996 yılından bu yana 40 bin adedi aşan satış rakamına ulaştığını söyledi. 
     Karacahisarlı, Almanya'da iki fabrikada üretilen Passat'ın, ilk defa dünya piyasasına sunulmasının ardından 1 ay gibi kısa bir sürede Türk tüketicisinin beğenisine sunulduğunu belirterek, bunun VW'nin Türkiye'ye verdiği önemi gösterdiğini anlattı. 
     2004 yılında Passat'ın da yer aldığı B segmentinin pazar payının yüzde 8.8 olduğunu hatırlatan Karacahisarlı, bu yıl payın yüzde 9-9.5 civarında olacağını beklediklerini kaydetti. 
     Karacahisarlı, bu çerçevede B segmentindeki yüzde 14'lük payı da yüzde 25'e çıkararak liderliği hedeflediklerini kaydetti. 
     
     VW AG ULUSLARARASI SATIŞ DİREKTÖRÜ 
     VW AG Uluslararası Satış Direktörü Zeno Kerschbaumer de VW için Türkiye'nin 130 ülke içinde en önemli 20 pazar içinde bulunduğunu bildirdi. 
     Çin'deki operasyonlar dikkate alınmadan yılın ilk çeyreğinde satışlarında yüzde 3'ün üzerinde artış olduğunu kaydeden Kerschbaumer, VW olarak piyasaya sürdükleri yeni modellerle 2004 yılının satış rakamlarının üzerine çıkacaklarına inandığını söyledi. 
     Türkiye'nin öngörü yapılması zor bir pazar olduğunu vurgulayan Kerschbaumer, 2004 yılında Türk otomotiv piyasasının 22. sıraya oturduğunu, VW AG içinde ise 13. konumda bulunduğunu kaydetti. 
     Türk otomotiv piyasasının önümüzdeki yıllarda da istikrarlı şekilde büyüme göstereceğine inandığını söyleyen Kerschbaumer, Passat'ın Avrupa'da B segmenti lideri olduğunu kaydetti. 
     VW olarak yeni Passat ile gurur duyduklarını söyleyen Kerschbaumer, yeni Passat'ın Türk müşterilerin ilgisini çekeceğine inandıklarını sözlerine ekledi. 
     
     YENİ PASSAT'IN ÖZELLİKLERİ 
     Bu arada, yeni Passat, sınıfının en uzun aracı konumunda bulunuyor. Eski modeline göre 6.2 cm daha uzun, 1 cm daha yüksek ve 7.4 cm daha geniş olan 6. nesil Passat'ta, el freni yerine elektronik park freni standart olarak sunuluyor. 
     Uzaktan kumandalı çalıştırma ve kilitleme işlevleri bütünüyle yeni bir sistem olarak geliştirilen Passat, yeni sistemde marş düğmesini ortadan kaldırıyor. Üç benzinli ve bir dizel motoru seçeneği ile Türkiye piyasaya sunulan Passat'ın fiyatı 42 bin 522 YTL ile 87 bin 5 YTL arasında değişiyor. Yeni Passat'ta, 1.6 litre 102 ve 115 hp ile 2.0 litre 150 hp gücündeki benzinli motorların yanı sıra, 140 hp'lik 2.0 litre dizel motor seçeneği bulunuyor. 
     Yeni Passat'da 12 yıl paslanmazlık, 3 yıl boya garantisi, 2 yıl sınırsız kilometre mekanik garantisi veriliyor. 
     Yeni Passat için hedef kitle ise aileler, profesyonel yöneticiler ve serbest meslek sahibi, 35 yaş üzeri kişiler olarak belirlendi. 
     
</TEXT>
</DOC>
