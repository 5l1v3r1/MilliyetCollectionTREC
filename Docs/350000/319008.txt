<DOC>
<DOCNO> 319008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/yazar/dundar.html </URL>
<DATE> 2005/02/27/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Müslüman Aborjinler 
</HEADLINE>
<TEXT>

İnanılması zor, ama gerçek Avustralya yerlileri arasında İslam yayılıyor. 
Melbourne Üniversitesi'nde yapılan bir araştırma, Müslümanlığı seçen Aborjinlerin giderek arttığını ortaya koyuyor. 
Nedenini ise şöyle açıklıyor 
"Hıristiyanlık burada işgalcilerle özdeş. İslam ise, Batılılaştırma ve asimilasyona direnişin simgesi haline geldi." 
İslam, yükselen suç oranlarıyla cezaevine düşen Aborjinlerle orada buluşuyor ve "ruhani ortak paydalar"ın da yardımıyla onları safına katıyor. 

Beyaz adam 
Neden çokkültürlülüğü başaran Avustralya, adanın yerli halkıyla barışamadı 
Bunun derin nedenleri var Bir defa göçmenler, kıtada büyük bir acı üzerinde oturuyorlar. 
"Beyaz adam" Avustralya'ya 18. yüzyılda geldi, 300 bin yerlinin topraklarını, çocuklarını elinden aldı. Talan etti, katliam yaptı, 250 farklı dili, kültürlerini, köylerini yok etti. Bu asimilasyon politikası 20. yüzyıla kadar sürdü. Yerlilere -kendi topraklarında- yurttaşlık, oy kullanma, pasaport alma hakkı ancak 1968'de referandumla verildi. 
1970'lerde karar sürecine katıldılar. Çalgıları, müzikleri, silahları, resimleri birer turistik esere dönüştürüldü. Örgütlenen Aborjinler önemli haklar kazandılar. Beyaz Adam'ın adaya bayrağını diktiği 26 Ocak'ı "Yas Günü" ilan ettiler. Ve nihayet göçmenler 1998'de adanın yerli halkından özür diledi. 
Ancak devlet dilemedi. Peşinden toprak ve tazminat talebi gelmesinden korktu. Özür yerine sosyal politikaları devreye soktu. Lakin sorunlar giderilemedi. Haftalık 200 dolarlık işsizlik yardımıyla geçinmeye çalışan Aborjinler, daha az çalışıp daha çok içmeye ve daha çok suç işlemeye başladı. Karakolda ölüm haberleri arttı. 
Entegrasyon politikası başarıya ulaşmayınca liberal hükümet yeni bir politikayı uygulamaya koydu. Aborjin örgütlerine para aktarıp onları kendi başına bırakmak yerine, yönetime ortak edip sorumluluk verme yoluna gitti. Bu, daha disipliner ve tepeden inmeci bir yöntemdi. Ve tepkiyle karşılandı. 
Avustralya'ya gidince Aborjinlerin temsilcileriyle görüşmek istedim. Sidney'in kuzeyindeki Tamworth'a gittik. 45 bin nüfuslu bu kent Country müzik festivaliyle ünlü... Country, Aborjinlerin isyanının müziği... Bir dönem, yasaklı olan dillerini kullanabildikleri tek mecra... Lakin Tamworth'ta, yüzü boyalı yerliler yok. Tersine, burası bir örnek şehir. "Beyaz Adam"la, yerlilerin birlikte yönetme deneyiminin laboratuvarı... Aborjinler kent yönetiminde etkin... 
Bizim için düzenlenen karşılama töreninde resmi açılışın ardından Aborjinlerin temsilcisi Simon Taylor, "Yama" diye yerli dilde "Hoş geldin" dedi. 
Simon, büyük kabilelerden birine mensup. Çoğu yerliye kısmet olmayan bir ayrıcalıkla üniversite okuyabilmiş. Bir "Avrupalı" yani beyaz kızla evlenmiş. Ve kentine dönüp yönetimde görev almış. Bize Tamworth'taki, kent komitelerini, yerel dili de öğreten okulu, hastaneyi, atık dönüştürme imalathanesini, dikiş atölyesini gezdirdi. 
Ancak "beyaz adam"la ortaklığı, "işbirlikçi"likle suçlanmasına yol açmış. Diğer yerliler ona "Kokonat Simon" diyorlarmış. "Dışı derisi siyah, içi ruhu beyaz" olduğu için... 

Hiphop tercihi 
Kentteki Walhollow okulunda 25 çocuk var. Beyazlarla siyahlar bir arada eğitim görüyor. Okulda eğitim dili İngilizce ama yerli Lingo dili de öğretiliyor. 
Lakin öğretmen bile bilmiyor dili... "Beyaz adam", yerlileri çocuk yaşta ailelerinden kopararak "kayıp kuşaklar" yaratmış ve dili öldürmüş. 
Öğretmen de Lingo'yu şarkılarla öğretmeye çalışıyor. Lakin çocuklar, yerli müzik yerine hiphopu tercih ediyor. 
Globalizm, yerkürenin en ücra köşelerini de teslim alıyor. 
Tamworth'tan ayrılırken Aborjinlere, Türkiye'de birkaç yıl önce Avustralya yerlilerine katılmak üzere evden kaçan Onur'u anlattım 
"İyi ki gelmemiş" dediler. 



</TEXT>
</DOC>
