<DOC>
<DOCNO> 319777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonyas13.html </URL>
<DATE> 2005/03/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Çocukta empati kurma becerisi öz güveni artırıyor 
</HEADLINE>
<TEXT>

     Ondokuzmayıs Üniversitesi Sosyal Bilimler Enstitüsü Psikolojik Danışmanlık ve Rehberlik Anabilim Dalı Öğretim Üyesi Doç. Dr. Yaşar Barut, çocuğun empati kurma konusunda oluşturacağı becerinin, onun ahlak gelişimini geliştireceğini ve diğer insanlarla olan sosyal iletişimini kolaylaştıracağını bildirdi. 
     Barut, AA muhabirine yaptığı açıklamada, çocukların öz güvenlerini kazanmalarında anne ve babalara büyük görevler düştüğü belirterek, anne ve babaların gelişmekte olan çocuklarına empati kurmayı öğretmesi gerektiğini söyledi. 
     Bir bebeğin diğer bir bebeği ağlarken duyup ağlamaya başlamasının, en erken görülen empati kurma örneği olarak adlandırıldığını kaydeden Barut, ''Empati, bir bireyin kendisini başka bir insanın yerine koyarak o insanın duygu ve düşüncelerini anlamasıdır. Bu nedenle empati kurma becerisi, iletişimi kolaylaştırır. Empati kurmak insan ilişkilerinin en önemli özelliklerinden birisi olduğu kadar, insanların birbirleriyle uyum içinde yaşayabilmelerini de kolaylaştıran bir etkendir'' dedi. 
     
     ''ÇOCUĞUNUZU DİNLEYİN...'' 
     Çocuğun empati kurma konusunda oluşturacağı becerinin onun ahlak gelişimini geliştireceğini ve diğer insanlarla olan sosyal iletişimini kolaylaştıracağını belirten Barut, bu nedenle anne ve babaların çocuklarına empati kurma konusunda yardımcı olmaları ve çeşitli eğitimler vermeleri gerektiğini söyledi. 
     ''Çocuğunuz size bir şeyler anlatırken ya da kendi duygularını sizinle paylaşırken onu mutlaka dinleyin'' diyen Barut, ''Bu davranışınız ona, sizin de karşıdaki kişilerin düşünce ve duygularına önem verdiğinizi anlatacaktır'' dedi. 
     Anne babaların çocuklarına bolca kitap okumaları ve masal anlatmaları gerektiğini ifade eden Barut, ''Okuma bittikten sonra da kitaptaki karakterlerle ilgili duygu ve düşünceleri hakkında çocuğunuzla konuşun. Böylece karakterin duygu ve düşüncesini çocuğunuz ne kadar anlamış, fikir sahibi olursunuz. Çünkü, çocuklar küçük yaşlarda somut örnekler üzerinden soyut kavramları anlamaya yatkındırlar'' diye konuştu. 
     
</TEXT>
</DOC>
