<DOC>
<DOCNO> 340468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonsiy06.html </URL>
<DATE> 2005/05/07/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Sezer'den "trafik kurallarına uyun" çağrısı... 
</HEADLINE>
<TEXT>

     Cumhurbaşkanı Ahmet Necdet Sezer, başta demiryolu olmak üzere diğer ulaşım olanakları üzerinde de durulmasını, mevcut ulaşım ağının teknolojik yenilikler bazında gözden geçirilmesini istedi. 
     Sezer, "İnsan yaşamının bir anlık dikkatsizlik ya da kural tanımazlık sonucu kaybedilmeyecek kadar kutsal olduğunu anımsatarak, tüm yurttaşlarımızı kurallara uymaya, dikkatli olmaya ve trafikte bilinçli davranmaya çağırıyorum" dedi. 
     Cumhurbaşkanı Sezer, Trafik Haftası dolayısıyla bir mesaj yayınladı. Teknolojik ilerlemelerle birlikte taşıma ve ulaşım araçlarının insanların yaşamını kolaylaştırdığı gibi önemli sorunları da birlikte getirdiğini belirten Sezer, otomotiv sanayiinin gelişmesiyle tüm dünyaya yayılan kara ulaşımının, trafik yoğunluğunun artmasına neden olduğunu, alınan önlemlere, konulan kurallara ve uyarılara karşın trafik sorunlarının çözülemediğini kaydetti. Kara ulaşımının yaygın olduğu Türkiye’de, önceliğini koruyan trafik kazalarının, her yıl binlerce yurttaşın yaşamını yitirmesi ve sakat kalmasına yolaçtığını, büyük büyük ekonomik kayıplara neden olduğunu vurgulayan Sezer, uyarılara karşın kazaların önlenemediğini bildirdi. 
     Sezer kazaların önlenememesinin, bu konuda herkesin bir kez daha düşünmesini ve daha dikkatli davranmasını gerekli kıldığına işaret etti. 
     Araç ve altyapı gibi dış etkenlerin neden olduğu sorunların en aza indirilmesinin alınacak önlemlere bağlı olduğunu belirten Cumhurbaşkanı Sezer, "Dikkatsizlik, bilgisizlik, saygısızlık, kural tanımazlık, ivedi davranmak gibi insan kaynaklı hataların neden olduğu sorunlar ise, ancak bireylerin davranışlarını düzeltmeleriyle çözümlenebilir" dedi. 
     Trafikte tüm kurallara uyulması, başkalarına saygı gösterilmesi, dikkatin her zaman korunması ve uyarıların önemsenmesi gerektiğine işaret eden Sezer "Ülkemizde yoğunluğun kara taşımacılığında olması, yollarımızın yükünü ve kaza riskini artırmaktadır. Bu nedenle, başta demiryolu olmak üzere, seçenekli ulaşım olanakları üzerinde daha çok durulmalı, mevcut ulaşım ağının bilimsel veriler ışığında, teknolojinin sunduğu fırsatlardan da yararlanılarak geliştirilmesine önem verilmelidir" dedi. 
     Sezer mesajını "İnsan yaşamının bir anlık dikkatsizlik ya da kural tanımamazlık sonucu kaybedilmeyecek kadar kutsal olduğunu anımsatarak, tüm yurttaşlarımızı kurallara uymaya, dikkatli olmaya ve trafikte bilinçli davranmaya çağırıyorum" diye bitirdi. 

ANKA 
     
</TEXT>
</DOC>
