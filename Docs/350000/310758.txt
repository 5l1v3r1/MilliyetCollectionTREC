<DOC>
<DOCNO> 310758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/soneko11.html </URL>
<DATE> 2005/01/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Toyota Prius yılın otomobili ödülünü aldı... 
</HEADLINE>
<TEXT>

     Avrupa'da, ''Car of The Year COTY '' seçici kurulunun oylarıyla 2005'te ''Yılın Otomobili'' seçilen Toyota Prius'un ödülü, İsveç'in başkenti Stockholm'de yapılan bir törenle verildi. 
     Toyota'nın hem benzin hem de elektrikle çalışan melez hibrid otomobili Prius'a verilen ''Yılın Otomobili'' ödülünü, Toyota Motor Corporation Başkan Yardımcısı Dr. Akihiko Saito, Car of The Year Seçici Kurul Başkanı Ray Hutton'ın elinden aldı. 
     Toyotasa'dan yapılan açıklamaya göre, ödül töreninde bir konuşma yapan İsveç eski Ulaştırma Bakanı Ines Uusman, Toyota'nın çevre ve trafik güvenliği konularında yüksek teknolojiyi kullanan bir marka olduğunu vurguladı ve üretilen her hibrid otomobilin çevreyi daha az kirletmek için atılan önemli bir adım olduğunu belirtti. 
     Toyota'nın hibrid projesinin gelişiminden bahseden Toyota Motor Corporation Başkan Yardımcısı Dr. Akihiko Saito ise hibrid ürünlerin, Toyota'nın ''Yarın için Bugün'' sloganıyla bütünlük sağladığını kaydetti. 
     Ödül töreni sonrasında verilen resepsiyona Japonya'dan uydu bağlantısıyla katılarak seçici kurul üyelerinin sorularını yanıtlayan Toyota Motor Corporation Başkanı Fujio Cho da, 5 yıl içerisinde 10 kadar farklı Toyota modelinde hibrid teknolojisinin uygulanacağını ve yılda 1 milyon hibrid teknolojili otomobil üretileceği bilgisini verdi. 
     
     TOYOTA PRIUS 200 BİN SATTI 

     İki aşamada gerçekleştirilen seçmelerin final ayağında Prius, 58 otomobil gazetecisinden 38'inden en yüksek puanı alarak birinciliğe layık görüldü. 
     Prius'un çevreci hibrid teknolojisi, ona rakipleri karşısında önemli avantaj sağladı. Dünyanın seri üretim ilk hibrid otomobili olan Toyota Prius, benzinli ve elektrikli motorların modern bir kombinasyonundan oluşan bir sisteme sahip. Toyota ''Hybrid Synergy Drive'' ismi verilen bu sistem, Toyota'nın çevreci teknolojili otomobiller üretme yolunda attığı önemli bir adım olarak gösteriliyor. 
     Toyota Prius, Avrupa'da ödül almadan önce Kuzey Amerika'da da 2004 yılı başında, ''Yılın Otomobili'' seçilmişti. 2004 yılı içerisinde toplam 23 farklı ödüle layık görülen Toyota Prius bugüne kadar 200 bin adet sattı. Toyota Prius'un 2005 yılı içerisindeki satış hedefi ise 180 bin adet olarak bildirildi. 

     
</TEXT>
</DOC>
