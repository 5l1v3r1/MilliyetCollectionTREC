<DOC>
<DOCNO> 343952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun24.html </URL>
<DATE> 2005/05/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Rusya, Amerika'ya meydan okudu 
</HEADLINE>
<TEXT>

     BBC 

ABD Başkanı Bush'un yeni bir küresel silahlanma yarışı başlatacağı haberine Rusya'nın tepkisi sert oldu. Rusya, Amerika uzaya saldırı silahları koymakta ısrar ederse gerekirse zor kullanarak yanıt vereceğini açıkladı. 
     Financial Times Rusya'dan gelen tepkiyi sayfalarına taşıdı. 
     Haber şöyle 
     "Rusya, Amerika Birleşik Devletlerini uzay silahlanma yarışına girmemeye çağırıyor. Üst düzey bir Rus yetkili, Amerika uzaya saldırı silahları koymakta ısrar ederse, Rusya'nın buna gerekirse zor kullanarak yanıt vereceğini söyledi. 
     "Washington'daki Rusya büyükelçiliğinde görevli üst düzey danışman Vladimir Yermakov, Amerikalıları kararlarından caydırmak için her türlü diplomatik çabayı gösterdiklerini de kaydetti." 
     
     The Guardian Bush yeni yarış başlatıyor 

     İngiliz The Guardian gazetesi ise, bugün Amerika Birleşik Devletleri Başkanı George Bush'un küresel silahlanma yarışını yeniden başlatabilecek bir adım atmaya hazırlandığını yazdı. 
     Haberde "Başkan Bush'un önümüzdeki bir kaç hafta içinde, Amerikan hava kuvvetlerine, uzay silahları geliştirilmesi için yeşil ışık yakan bir kararname yayımlaması bekleniyor" ifadesi kullanıldı. 
     Uzaya konulması planlanan silahların özellikleri ise "Avcı-vurucu işlevli uydulardan, dünya yörüngesine oturtulup, istenen hedefe, lazer, radyo dalgaları hatta ağır metal tüpler fırlatacak silahlara kadar çeşitli silahlar üzerinde duruluyor." şeklinde sıralandı. 
     Amerikan Hava kuvvetleri geçen yıldan beri bu kararname için baskı yapıyordu. 
     Dün New York Times'a konuşan üst düzey bir yetkili, kararın bir kaç hafta içinde açıklanacağını söyledi. Yeni kararname, 1996 Başkan Clinton tarafından çıkarılan ve uzayın barışçıl amaçlı kullanımını vurgulayan eskisinin yerini alacak. 

     
</TEXT>
</DOC>
