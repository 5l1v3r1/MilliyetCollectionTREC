<DOC>
<DOCNO> 302780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/soneko03.html </URL>
<DATE> 2005/01/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye'de telefon, bilgisayar, radyo, gazete sayısı artıyor... 
</HEADLINE>
<TEXT>

     Ankara Ticaret Odası ATO tarafından hazırlanan ''Bilim ve Teknoloji Raporu''na göre, Türkiye'de telefon, bilgisayar, televizyon, radyo, gazete sayıları giderek artıyor. 
     ATO'nun 2000 yılı verilerine dayanarak hazırladığı rapora göre, Türkiye'de gazete okuma oranları gelişmiş ülke ortalamalarının altında olmasına rağmen hızla yükseliyor. Televizyon ve telefon sayılarında da umut veren artışlar gözleniyor. Buna karşılık bilimsel makale yayınlarında, Ar-Ge, iletişim-bilişim teknolojilerine yatırımda Türkiye beklenen sıçramayı hala yapamadı. 
     Az gelişmiş ülkelerde bin kişiye 41 gazete düşüyor. Bu oran gelişmiş ülkelerde 285'i buluyor. Türkiye'de ise gazete okunma oranları gün geçtikçe yükseliyor. 1994 yılında Türkiye'de bin kişiye düşen gazete sayısı 44 iken 2000 yılına gelindiğinde bu rakam 111'e yükselmiş durumda. Avrupa Birliği'nde ise bin kişiye 209 gazete düşüyor. 
     Bin kişiye düşen gazete sayısında 578 gazete ile Japonya başı çekiyor. Japonya'yı 569 gazete ile Norveç izliyor. 
     
     RADYO VE TELEVİZYON 
     2001 yılı verilerine göre, az gelişmiş ülkelerde her bin kişiye 156, gelişmiş ülkelerde ise her bin kişiye 1.268 radyo düşüyor. Türkiye'de de her bin kişiye 470 radyo düşüyor. Norveç'te ise neredeyse her vatandaşa ortalama 3 radyo düşüyor. 
     2002 verilerine göre az gelişmiş ülkelerde her 10 kişiden 1'i televizyon sahibi iken gelişmiş ülkelerde her 10 kişiye yaklaşık 8 televizyon düşüyor. 1996 yılında Türkiye'de her 10 kişiden 3'ü televizyon sahibi iken, 2002'ye gelindiğinde bu rakam 4.2'ye yükselmiş durumda. AB ortalaması ise Türkiye'ye oldukça yakın. Bu ülkelerde ortalama her 10 kişinin 6'sında televizyon bulunuyor. 
     Televizyon sayısında en çarpıcı rakama ise İsveç sahip. İsveç'te nüfusun tamamına yakını televizyon sahibi. İsveç'i sırasıyla İngiltere, ABD ve Norveç takip ediyor. 
     
     BİLGİSAYAR 
     Kişisel bilgisayar sahipliğinde San Marino ilk sırada yer alıyor. Bu ülkede her bin kişiye 760 bilgisayar düşüyor. 
     Az gelişmiş ülkelerde her bin kişiye 7, orta gelişmiş ülkelerde 45 ve gelişmiş ülkelerde 467 bilgisayar düşerken, dünya ortalaması ise 101 sayısını gösteriyor. Genişleme öncesinde AB ortalaması ise 318. 
     Türkiye'de 1996 yılında her bin kişiden 14'ü bilgisayar sahibi iken 2002'ye gelindiğinde bu sayı 45'ye yükselmiş durumda. Bilgisayar sayısı bakımından Türkiye orta gelişmişlik düzeyini ancak tutturuyor. 
     
     TIKLAYAMIYORUZ 
     Az gelişmiş ülkelerde her 100 kişiden ancak biri interneti tıklıyor. Gelişmiş ülkelerde bu sayı 37. AB'de her 100 kişiden 33'ü internet kullanıcısıyken Türkiye'de bu oran 7'ye düşüyor. İnternetin hakkını veren ülkeler arasında başı İzlanda çekiyor. Bu ülkede her bin kişiye 648 internet kullanıcısı düşüyor. 
     İletişim ve bilişim teknolojileri için 2001 yılında Türkiye'de kişi başına yapılan harcama 143 dolar iken İsviçre'de bu değer 3 bin 618 doları buluyor. AB'de iletişim ve bilişim teknolojilerine kişi başına yapılan harcama 688 dolar ile 2 bin 804 dolar arasında değişiyor. 
     Çalışmada ele alınan ülkeler arasında bilişim teknolojileri için kişi başına yapılan harcama açısından İsviçre ilk sırada yer alıyor. Bu ülkeyi Japonya, ABD, İsveç ve Norveç takip ediyor. 
     
     AR-GE FAALİYETLERİ 
     Diğer yandan Türkiye'de Ar-Ge faaliyetlerinde yaklaşık 25 bin bilim adamı ve mühendis çalışıyor. Ar-Ge faaliyetlerinde çalışan bilim adamı ve mühendis sayısı açısından gelişmiş ülkelerle orta gelişmiş ülkeler arasındaki fark yaklaşık 5 katı buluyor. 
     1 milyon kişi içerisinde Ar-Ge faaliyetlerinde çalışan bilim adamı ve mühendis sayısı gelişmiş ülkelerde 3 bin 281 iken, AB'de bu rakam 2 bin 302. düzeyinde bulunuyor. 
     Dünyada ilk sırada yer alan ülke Japonya'da ise 1 milyon kişi içersinde 5 bin 95 bilim adamı ve mühendis Ar-Ge çalışmalarında görev alıyor. Türkiye'de bir milyon kişiye 306 bilimadamı ve mühendis düşüyor. 
     Raporda 1999 yılı verilerine göre 64 az gelişmiş ülkede toplam 14 bin 376 bilimsel makale yayınlanırken, bu rakamın orta gelişmiş ülkelerde 60 bini, 55 gelişmiş ülkede 450 bini, AB ülkelerinde 120 bini aştığı belirtiliyor. ABD, yayımlanan 163 bin 526 makale ile ilk sırada yer alıyor. Türkiye'deki makale sayısı ise yalnızca 2 bin 761. 
     
     ELEKTRİK TÜKETİMİ 
     Rapora göre, 2001 yılı verileriyle Türkiye'de kişi başına elektrik tüketimi 1.391 kwh olurken, bu rakamın dünya ortalamasının oldukça altında kaldı. Dünyada kişi başına elektrik tüketimi 2001 yılında 2.159 ortalamayı yakalamış durumda. Az gelişmiş ülkelerde kişi başı tüketim 317 kwh iken gelişmiş ülkelerde bu rakam 8.421 kwh'ye kadar çıkıyor. 
     Rapora göre 2002 yılında dünyada bin kişiye düşen sabit telefon sayısı 176. Az gelişmiş ülkeler için bu rakam 28 iken gelişmiş ülkelerde ve AB'de her iki kişiden birisinin göre Türkiye'de yaklaşık her 4 kişiye bir sabit telefon düşüyor. 
     Dünyada bir yıl içinde her abone ortalama 155 dakika uluslararası görüşme yapıyor. Gelişmiş ülkelerde yaşayanlar için bu süre 285 dakika, AB için 181 dakikayı buluyor. Uluslararası görüşme süresi 34 dakika olan Türkiye bu anlamda 108 dakika olan az gelişmiş ülkeler ortalamasının çok gerisinde kalıyor. 
     
     CEPLEŞMEDE HIZLIYIZ 
     Rapora göre, cep telefonu ile 1994 yılında tanışan Türkiye'de her 3 kişiden birinde cep telefonu bulunuyor. Yani Türkiye'de yaklaşık 25 milyon kişi cep telefonu abonesi. Bu rakam hızlı bir şekilde artış göstermeye devam ediyor. Buna karşılık, gelişmiş ülkelerde her 10 kişiden 7'si, AB'de ise her 10 kişiden 8'i mobil telefon sahibi. Dünya ortalamasına bakıldığında ise her 100 kişinin 11'inde cep telefonu bulunuyor. 
     Mobil telefon kullanımında İsrail başı çekiyor. İsrail'de nüfusun tamamına yakın bölümü mobil telefon kullanıyor. Bu ülkeyi İtalya, İsveç, Norveç ve Yunanistan gibi ülkeler izliyor. 
     
     ATO BAŞKANI AYGÜN 
     Rapora ilişkin değerlendirmelerde bulunan ATO Başkanı Sinan Aygün, bilim ve teknolojik gelişmenin parametrelerine bakıldığında Türkiye'nin doğum sancısı çeken bir ülke izlenimi verdiğine dikkat çekti. Aygün, özellikle gazete, televizyon, cep telefonu kullanımlarına bakıldığında halen yeterli düzeye çıkılmamasına karşılık, gelişme hızının son derece yüksek olduğuna vurguladı. 
     Ar-Ge ve bilişim, iletişim teknolojilerine yatırımda özlenen ilerlemenin sağlanamadığını söyleyen Aygün, kalkınmanın anahtarı durumundaki bu alanların ivedilikle doldurulması gerektiğini kaydetti. Aygün, şunları söyledi 
     ''Telefon, bilgisayar, televizyon, radyo, gazete sayılarının giderek yükselmesi elbette ki umut verici. Ancak, Türkiye, telefonla, internetle, televizyonla, gazeteyle dünyadaki gelişmeleri sadece izliyor. Ar-Ge çalışması yapmıyor, bilimsel makale yayımlamıyor, bilişim ve iletişim teknolojilerine yatırım yapmıyor, eğitimde gerekli reformları sağlayamıyor. Sadece bakarak, izleyerek gelişmiş ülke olamayız ki.. Beyin göçünü önleyemezsek, buluş yapamaz, patent alamazsak dünyadaya nasıl ayak uyduracağız Türkiye'nin acil olarak bilim ve teknoloji alanında bir master plana ihtiyacı var. Bütün kaynaklarımızı bu alana kaydırmak durumundayız.'' 
     
</TEXT>
</DOC>
