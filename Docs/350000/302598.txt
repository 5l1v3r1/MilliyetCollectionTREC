<DOC>
<DOCNO> 302598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy08.html </URL>
<DATE> 2005/12/18/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Baykal Esnafın durumu düzelmeden ekonomi düzelmez 
</HEADLINE>
<TEXT>

     CHP Genel Başkanı Deniz Baykal, esnafın durumu düzelmeden ekonominin düzelmeyeceğini savundu. 
     Baykal, Türk-İş Konya Temsilciliği'nde, sendika yetkilileriyle yaptığı görüşmenin ardından, Konya Esnaf ve Sanatkarlar Birliği Başkanı Bekir Duvarcı'yı makamında ziyaret etti. 
     Duvarcı, Konya'daki meslek odası başkanlarının da hazır bulunduğu ziyarette, diğer meslek gruplarının yüzde 10'lar seviyesindeki faiz oranlarında kredi kullandığını, esnafın ise halen yüzde 22 faizle kredi almaya devam ettiğini söyledi. 
     Yüksek kredi maliyetlerinden şikayet eden Duvarcı, ''Biz istihdam yaratıyoruz. Küçük esnaf desteklenmezse bu piyasanın canlanması zor. Ayrıca vergi barışıyla ilgili beklediğimiz düzenlemeler yapılmadı. Bağ-Kur ve SSK primlerinin aşağı çekilmesiyle ilgili de somut bir adım atılmadı. Bu konuda ana muhalefet partisi olan CHP'den destek istiyoruz'' dedi. 
     Deniz Baykal ise ana muhalefet partisi olarak geçmişten beri benzer hedefleri olan esnaf odalarıyla güçbirliği yapmak istediklerini belirterek, ''Ancak piyasa şartları, yıllardır özlem duyduğumuz esnaf-muhalefet yakınlaşmasını kendiliğinden gerçekleştirdi. Esnaf artık Türkiye'nin her yerinde bizi coşkuyla karşılıyor'' diye konuştu. 
     Hükümetin esnaf odalarıyla ilgili yasa değişikliği yaparak, esnafın yönetim yapısına müdahale ettiğini ileri süren Baykal, şunları kaydetti 
     ''Esnafın durumu düzelmeden ekonomi düzelmez. Bunu herkesin iyi şekilde değerlendirmesi gerekir. Sadece Konya'da 80 bin kayıtlı esnaf olduğunu öğrendik. Bunu 5 ile çarpınca 400 bin birey ediyor. Bu nedenle, çevresine güzellik yayan, zor durumda olan borçluya tolerans gösteren esnafı üzerseniz bütün bir halkı üzmüş olursunuz. Ancak bugün ülkede iki ayrı ekonomi var. Bunlardan biri, bankaya, finansa, ithalata dayanan ekonomi... Diğeri de Anadolu'da yatırımı amaçlayan reel ekonomi... Bu ikincisinde çok ciddi sorunlar var. Tarımda ve sabit gelirlideki sıkıntı da esnafa yansıyor.'' 
     
     KURUMLAR VERGİSİ İNDİRİMİ... 
     Vergiyi hafifletmeden esnafı ve KOBİ'leri rahatlatmanın mümkün olmayacağını savunan Baykal, sözlerini şöyle sürdürdü 
     ''Kurumlar Vergisi'ni indirmişsin, bundan kim yararlanıyor Oferler yararlanıyor. Yukarıya vergi kolaylığı getir, tabanı tam bir vergi cehennemi içine sok. Vergi cehennemi yaşat. Kurumlar Vergisi düştü diye yeni yatırım mı yapacaklar Türkiye'de Bunun için bakılan temel konu yatırım indirimidir. Ancak bunu kaldırıyorlar. Son zamanlarda büyük mağazaların kent merkezine kurdurulması da esnafı çok ciddi rahatsız ediyor. Devlet onu teşvik edip seni batırıyor. Bugünkü iktidar, esnaf kuruluşlarımıza anlamsız haksız bir savaş açtı. Bu işe yıllarca emek veren insanları sandık yerine yasa çıkararak tasfiye ettiler. Bu nedenle esnaf kendilerine son derece tepkili.'' Baykal, meslek odası başkanlarını önümüzdeki seçimlerde kendilerine destek vermeye çağırdı. 
     Deniz Baykal, ziyaretin ardından karayoluyla Ankara'ya gitti. 
     
</TEXT>
</DOC>
