<DOC>
<DOCNO> 316369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun27.html </URL>
<DATE> 2005/02/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Klerides Kıbrıs'ta müzakereler hemen başlamalı 
</HEADLINE>
<TEXT>

     Kıbrıs Rum yönetiminin eski lideri Glafkos Klerides, adada iki taraf arasındaki müzakerelerin kısa süre içinde başlaması gerektiğini söyledi. 
     Rum kesiminde yayınlanan Alithia gazetesinin haberine göre, Demokratik Seferberlik Partisi DISI lideri Nikos Anastasiadis, Türkiye'deki temasları hakkında Klerides'e bilgi verdi. Klerides de Anastasiadis'e, müzakerelerin zaman kaybedilmeden yeniden başlaması yönündeki görüşünü aktardı. 
     Klerides, yaptığı açıklamada, geçen zamanın Kıbrıs Rumlarının lehine işlemediği uyarısında bulundu. 
     Rum basını, eski Rum yönetimi liderlerinden Birleşik Demokratlar Hareketi EDI lideri Yorgo Vasiliu'nun da Klerides ile aynı görüşü paylaştığını, Rum kesiminin uluslararası camiada ''çözüm istemeyen taraf'' olarak görülmeye başlandığını yazdı. 
     Vasiliu, Alithia gazetesinde yayınlanan açıklamasında, ''Kıbrıs sorununa çözüm bulunması için müzakerelerin başlatılması yönünde Kıbrıs Rum tarafının bir an önce harekete geçmesinin şart olduğunu'' belirtti. 
     ''Somut görüşlerle BM Genel Sekreteri'ne yaklaşmazsak, çözümün bizi ilgilendirmediği görüşü yerleşecek'' diyen Vasiliu, KKTC'deki seçimlerden sonra, BM Genel Sekreteri Kofi Annan'ın girişim üstlenmeyi kabul etmesi durumunda, derhal müzakerelere başlanması gerektiğini ifade etti. 
     
</TEXT>
</DOC>
