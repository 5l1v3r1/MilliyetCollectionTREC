<DOC>
<DOCNO> 318406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/siyaset/axsiy02.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nereden buldun ' 
</HEADLINE>
<TEXT>


Yüce Divan, eski bakan Aydın ve ailesinin hesaplarında 1999'dan bu yana meydana gelen hareketlerin ve Aydın'ın yaptığı 22 konutla ilgili kayıtların incelenmesine karar verdi 

Gökçer Tahincioğlu - Ankara 


Yüce Divan, eski MHP'li Bayındırlık Bakanı Koray Aydın hakkındaki davanın ilk duruşmasında Aydın, eşi ve çocuklarının tedbir konulan banka hesaplarında 1999'dan bu yana meydana gelen tüm hareketlerin incelenmesine karar verdi. Malvarlığında özellikle 1999 - 2001 arasında meydana gelen artışı açıklayamadığı ve haksız mal edindiği ve rekabet koşullarını engellediği iddialarıyla Yüce Divan'a sevk edilen Aydın'ın yargılanmasına başlandı. 
Aydın, daha önce kendisi, eşi ve 2 oğlunun yaklaşık 5.5 trilyon liralık 5.5 milyon YTL malvarlığına tedbir koyan Yüce Divan görevini yürüten Anayasa Mahkemesi'ne duruşmadan 10 dakika önce geldi. Eski milletvekilleri, eski bürokratlarla partililerin de izlediği duruşmada Aydın, mesleğini "emekli milletvekili" diye açıkladı. 
Aydın'ın avukatı Bülent Acar, "haksız mal edinmek" suçunun 3628 sayılı kanunda kamu görevlileri için düzenlenmesine rağmen TBMM Soruşturma Komisyonu'nun Aydın'ın sade vatandaş olduğu 1995 - 1999 yıllarını da soruşturma konusu yaptığını savunarak, usul yönünden itirazda bulundu. 

Bayındırlık müdahil 
Meclis'te Aydın'a manevi ve fiili cebirde bulunulduğu, AKP milletvekillerinden sadece birinin 35 kez olmak üzere konuşmasına 85 kez müdahale edildiğini savunan Acar, savunma hakkının kısıtlandığı gerekçesiyle de dosyanın iadesini istedi. 
Yargıtay Başsavcısı Nuri Ok da, savunmanın engellendiğini, ancak bunun dosyanın iadesini gerektirmediğini belirterek, tüm taleplerin reddini istedi. Suçtan zarar gördükleri gerekçesiyle Bayındırlık ve Maliye bakanlıklarının müdahilliğine karar veren Yüce Divan da, Acar'ın taleplerini reddetti. Heyet, Aydın ve ailesinin hesaplarındaki 29 Mayıs 1999'dan bu yana meydana gelen hareketleri gösteren ekstrelerle, Aydın'ın yaptığı 22 konutla ilgili kayıtları ve bakanlığı dönemindeki ihbarların incelenmesine karar vererek duruşmayı erteledi. 

Tiyatro gibi 

Duruşmadan sonra eski MHP Karaman Milletvekili Osman Sevimli, Anayasa Mahkemesi Başkan Vekili Haşim Kılıç'a, "Tiyatro mu oynanıyor Sanık vekilleri itirazlarda bulunuyor ama siz ara kararı yazılı olarak okudunuz" dedi. Kılıç da, "İtirazlar bize önceden yazılı bildiriliyor. İnceleniyor, buna göre karar veriliyor" yanıtını verdi. 


</TEXT>
</DOC>
