<DOC>
<DOCNO> 344967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun17.html </URL>
<DATE> 2005/05/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Türkiye karşıtı Merkel'in, Almanya'da Başbakan adaylığı kesin gibi 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel’in, ülkede bu yıl erken genel seçim yapılması durumunda başbakan adayı olmasına kesin gözüyle bakılıyor. 
     CDU’lu Hessen Eyaleti Başbakanı Roland Koch, başkent Berlin’de yaptığı açıklamada, erken genel seçimlere gidilmesi durumunda Merkel’in başbakan adayı olacağını belirterek, "Birlik partilerinden, Merkel’in başbakan adayımız olacağından başka bir şey duyamazsınız" dedi. 
     CDU’lu Hamburg Eyaleti Başbakanı Ole von Beust da tüm işaretlerin açıkça Merkel’in başbakan adayı olacağını gösterdiğini söyledi. 
     Merkel ise bu konuda açıklama yapmaktan kaçınarak, gelecek hafta başında CDU’nun, Bavyera eyaletindeki kardeş parti niteliğindeki Hıristiyan Sosyal Birlik Partisi ile bir toplantı yapacaklarını ve bu konuda karar vereceklerini söyledi. 
     Aşağı Saksonya Eyaleti Başbakanı Christian Wulff da daha önce yaptığı açıklamada, Merkel’in başbakan adayı olmamasının kendisini şaşırtacağını söylemişti. 
     CSU federal meclis grubu Başkanı Michael Glos ise Almanya’da olası bir iktidar değişikliğinden sonra CSU Genel Başkanı Edmund Stoiber’in, yeni kurulacak hükümette önemli bir rol üstleneceğini belirterek, "Stoiber, federal hükümette düşünülebilecek en önemli rolü üstlenecektir" dedi. 
     Başbakan Gerhard Schröder, üyesi olduğu Sosyal Demokrat Parti’nin SPD , dün Kuzey Ren Vestfalya eyaletinde yapılan meclis seçimlerini kaybetmesinden sonra erken genel seçimlere gitmeye hazır olduğunun işaretini vermişti. 
     
</TEXT>
</DOC>
