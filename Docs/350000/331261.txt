<DOC>
<DOCNO> 331261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonyas17.html </URL>
<DATE> 2005/04/07/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
11 yaşındaki kızla evlenen Türk için soruşturma durduruldu 
</HEADLINE>
<TEXT>

     Almanya'nın Düsseldorf kentinde 22 yaşındaki Batı Trakyalı Türk hakkında, Batı Trakya'da 11 yaşındaki bir kızla evlendiği için açılan soruşturma durduruldu. 
     Düsseldorf Savcılığı, Batı Trakya'da dini geleneklere göre evlenen çiftin ifade vermeyi reddettiğini, bu nedenle kızın tacize uğrayıp uğramadığı tespit edilemediği için soruşturmanın durdurulduğunu bildirdi. 
     Batı Trakyalı Türk genci, kızla 2004 yılında Yunanistan'da evlenmiş ve eşini Almanya'ya getirmişti. Çiftin ikamet izni için yaptığı başvuru sırasında durumun ortaya çıkması üzerine, kız Yunanistan'a ailesinin yanına geri gönderilmişti. 
     Söz konusu kız, adı değiştirilerek bir Alman gazetesine yaptığı açıklamada, Yunanistan'da genç yaşta evlenmenin yasal olduğunu ve eşini çok sevdiğini söylemişti. 
     Gazetenin haberinde, kızın, Alman yasalarına göre ancak reşit olduğunda Almanya'ya gelebileceği belirtilmişti. 
     
</TEXT>
</DOC>
