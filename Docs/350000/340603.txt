<DOC>
<DOCNO> 340603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/aspo.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
OHAL değişmedi 0-2 
</HEADLINE>
<TEXT>


Lider, Güneydoğu'ya birdolu eksikle gitti. Ancak Alex'in frikiğine Tuncay'ın dokunduğu kafa ve Nobre'nin golü üç puana yetti 


90 dakika 

Oğuz Çetin'in yanlış hesabı 
MEHMET DEMİRKOL 

Fenerbahçe'nin gol ve asist ayaklarını adam adama markajla engellemeye çalışmanın belli ve ağır sonuçları var. En önemlisi onlara bolca faul yapmak zorunda kalmak. Bir diğeri savunma hattı yapısının tamamen bir karambole dönüşmesi sonucu kestiğiniz akınların sizin akınlarınıza kaynak olamaması. Çünkü sizin adamlarınız rakiplerini kovalarken yerlerini kaybediyorlar ve top kazanıldığı zaman oyunun kurulması tesadüflere kalıyor. Böyle olunca Fenerbahçe'yi durdurmak için yaptıklarınız Fenerbahçe'ye yarıyor. Dün olduğu gibi. 
Fenerbahçe'ye ceza sahasının çevresinde bu kadar çok faul yapmanın, bu kadar korner yeme durumunun sonucunda Diyarbakır yenik duruma düştü. Halbuki savunmasının tamamı ideal dışı olan konuk ekibi zorlayacak bir alan oyunu oynasalar bundan çok daha etkili olabilirlerdi. Yıllarca Fenerbahçe'nin özgür ruhu olarak oyununu yönlendirmiş Oğuz Çetin'in bunu yapmaması ne büyük bir çelişki. Bu durum başlarda bulduğu iki kontratak dışında Diyarbakır'ı oyun kuramaz bir takım yaptı. Fenerbahçe rakibine erken basınca da oyun ev sahibinin sahasında oynandı. Bol serbest vuruş ve korner eşliğinde. 
Diyarbakır bu kısırdöngüden 60'ıncı dakikada çıkar gibi oldu. 4'lüye daha yakın bir savunma ve adam adamadan vazgeçmiş bir oyunla takıma benzediler. Fenerbahçe'nin toy savunmasını zorlamaya başladılar ama Oğuz Çetin orta sahasından adam azaltıp üç forvete dönünce Fenerbahçe'nin işi kolaylaştı. Diyarbakır yine garip etkisiz bir takıma dönüştü. Daum hiçbir hamle yapmadan Çetin'in tercihleriyle oyunu alıp götürdü. Garip, ama gerçek bu. 

Daum'dan tam not 

Alman hoca özellikle ikinci yarıda mükemmel bir performans ortaya koyduklarını söyledi, "Skordan ve oyundan çok memnunum. Sakinliğimiz galibiyeti getirdi" dedi 

YUSUF KOBAL 

Fenerbahçe Teknik Direktörü Christoph Daum çok önemli bir galibiyet aldıklarını söyledi. 
Kalan maçların hepsinin final niteliğinde olduğunu belirten Alman hoca, "Bunlardan birini geçtik. Özellikle ikinci yarıdaki pozisyonları değerlendirsek farklı kazanabilirdik. Oyunun başında Diyarbakırspor üstümüze geldi. Bizi rahatsız etti. Karşı koymakta zorlandık. Devre arasında yaptığımız uyarılarla çok iyi bir performans ortaya koyduk. Bireysel performanslar da mükemmeldi. Son derece memnunum. Ligin kalan son maçlarında baskı ağır oluyor. Şampiyonluk mücadelesi, düşmeme mücadelesi sinirleri geriyor. Takımımız sakin oynadı. Galibiyete sevindiğim kadar, yaralılara ve kanlı taraftarlara da üzülüyorum. Elimde olsa yaralılara kucak açardım. Kaba kuvvete başvurmamak gerekir" dedi. 
Hakem hakkında yorum yapmayacağını belirten Daum, "Anlık karar veriyorlar. Bu tarz eleştiriler hakemleri baskı altında tutar. Onlar da insan. Bu durumdan etkileniyorlar. Sanıyorum bugün hiç kimse hakemlik yapmak istemez. Mesela Alex'e de çalınmayan fauller oldu. Yani galibiyeti de, mağlubiyeti de hazmetmek lazım" diye konuştu. 

Çetin Basit goller yedik 

Diyarbakırspor Teknik Direktörü Oğuz Çetin, Fenerbahçe karşısında puan almak için hatasız oynamak gerektiğini söyledi. Çetin, "Maalesef biz bunu başaramadık. Geriye düşünce oyunu çevirmek çok zor. Bu yönde hamlelerimiz oldu ancak başarısız kaldık. Kayserispor'un galip gelmesinden sonra düşme potasına iyice girdik. Ancak ben takımıma güveniyorum" dedi. 

MAÇIN ADAMI 
Serkan Balcı 
Yediği 2 gole rağmen sahanın en iyilerinin başında Fadhel geliyor. Harika kurtarışlarla farkı önleyen isim oldu. Çok iyi bir fundemantal ve sağlam bir reaksiyon gücü. Ligin en iyi kaleci performanslarından birini veriyor. Fenerbahçe'de ise teknik ayaklardan çok, sağlam ciğerler ve hızlı ayaklar çok iyi çalıştı. Serhat ve Tuncay Diyarbakır'ın adam adamalarını bozan ağır işçilerdi. Ve Serkan çizgiden çıkardığı top oyununun kader anıydı. Geri dönüşlerde hep en hızlı oydu. Bence maçın adamı da oydu. 

GÜNÜN GOLÜ 
Sen atamadın ben oldum 
Maçın 84. dakikasında genç bir seyirci sahaya girdi. Sanırım hafta içi Liverpool - Chelsea maçını izlemiş ve o maçtaki olaydan esinlenmiş bir delikanlı. Koşarak Sinan Kaloğlu'nun yanından geçerken elleri ve sözleriyle ona bir şeyler anlatıyordu. Sanırım sen beceremedin bak ben gol olacağım gibi bir şeyler. Sonra kendisini alkışlar arasında filelere attı. Sonra Rüştü'nün elini sıkıp, onu öpmeyi de ihmal etmedi tabii. 

GÜNÜN ANALİZİ 
Kritik kararlar 
11. dakikadaki pozisyon gerçekten ilginç. Cem Yanık ve Selçuk'un mücadelesinde Diyarbakırlı oyuncu Fenerbahçeli'nin bileğine basıyor ki, bu bir faul. İki oyuncunun kapışmasından çıkan top Cem Yanık'ın ayağından ofsayt alanındaki Serhat'ın önüne düşüyor, aşırtması ağlarda ama karar ofsayt. Dakika 15... Göksel'in şutunda Rüştü'den seken topu çizgi üzerinde Serkan çıkarıyor. Ya da daha doğrusu karar bu. Bizim görmememiz olanaksız ve görebilecek tek kişi gönderdeki yardımcı hakem. Verdiği karar ise son derece kritikti, ama sanırım bu karardan dolayı içimiz rahat olabilir. Zira Fenerbahçe'nin ikinci golünde Nobre'nin ofsayttan kurtuluşunu tespit edişi yüksek dikkatini gösteriyor. 

MAÇIN DAKİKALARI 
Alex ile Serhat farkı yarattı 
4 Tuncay Alex'ten aldığı topla ceza sahasının hemen önünden şutladı. Top Fadhel'in solundaki direğin bir metre dışından auta gitti. 
8 Yunus'un Cem Yanık'ın önüne ceza sahası yayına bıraktığı topu tecrübeli oyuncu bekletmeden şutladı. Top üstten auta çıktı. 
15 Gole en yakın an. Göksel, Cem Yanık'ın pasıyla sağ çaprazdan ceza sahasına girdi. Mahmut'u geçti. Sıfıra yakın noktadan attığı şut Rüştü'nün müdahalesine rağmen kaleye girmek üzereyken Serkan çizgi üzerinde Yunus'tan önce topu çıkardı. 
27 Alex'in kornerinde Nobre'nin uçarak attığı kafa Fadhel'in ayaklarından döndü. Yerdeki Nobre, sol ayağıya ve can havliyle bir kez daha vurdu, ama direk dibinde Sinan Demircioğlu golü önledi. 
42 Alex 7 korner ve bilmem kaç serbest vuruş sonrasında golü attırdı. 30 metrelik serbest vuruşunu Tuncay kafasıyla şöyle bir sıyırtıp Fadhel'in solundaki direk dibine yolladı 0-1 
46 Aurelio soldan dalıp 2 kişiyi geçti ve çaprazdan 7-8 metre mesafeden sert vurdu. Fadhel başarılıydı. 
54 Göksel'in sağdan güzel ortasında top Rüştü'yü ve savunmayı geçip Sinan Kaloğlu'nun önüne geldi. Onun müsait pozisyonda vurduğu kafa çok kötüydü, aut. 
58 Mahmut'un uzun taç atışı savunmadan sekip Serhat'ın önüne düştü. Onun yerden sert şutunu Fadhel harika çıkarttı. Korner. 
70 Fenerbahçe'nin en yıpratıcı oyuncusu Serhat sağdan harika daldı. Üç savunmacıyı geçip soluyla şutladı. Fadhel yine mükemmel çıkardı, ama Nobre hazır bekliyordu. Sadece dokundu 0-2 
83 Aurelio soldan muhteşem çalımlarla sağdan içeri girdi. Çizgiye indi ve müsait durumdaki Tuncay'ın önüne yuvarladı. Ama Tuncay zeminin de etkisiyle topu ıskaladı. 

YILDIZ TABLOSU 
DİYARBAKIRSPOR 1 Fadhel 6 5 Burhan 5 2 Stavrevski 5 54 Talip 4 77 Göksel 4 61 Sinan D. 4 24 Eser Dk.62 4 53 Cumhur 4 20 Jupi Dk.76 16 Yasin 5 10 Serdar Dk.80 13 Cem Yanık 5 25 Yunus 5 62 Sinan 5 
YEDEKLER 
21 Murat, 4 Cem Beceren, 12 Niyazi, 99 De Souza 

FENERBAHÇE 34 Rüştü 6 30 Serkan 7 19 Önder 6 24 Deniz 7 16 Mahmut 6 9 Serhat 7 7 Mehmet Dk.89 15 Aurelio 6 21 Selçuk 6 10 Tuncay 6 20 Alex 6 27 Kemal Dk.90 11 Nobre 6 17 Hooijdonk Dk.89 
YEDEKLER 
1 Volkan, 8 Murat, 32 Gürhan 


</TEXT>
</DOC>
