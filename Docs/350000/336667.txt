<DOC>
<DOCNO> 336667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko33.html </URL>
<DATE> 2005/04/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
DİE, işsizlik rakamına açıklık getirdi 'İşsizlik arttı' yorumu yanlış 
</HEADLINE>
<TEXT>

     Devlet İstatistik Enstitüsü DİE , bu sabah açıkladığı işsizlik rakamlarına açıklık getirdi. 
     DİE Başkanı Ömer Demir, bazı basın organlarında işsizliğin arttığı yönünde yanlış yorumlar olduğunu ifade ederken, ''açıkladığımız veriler Aralık-Şubat dönemini kapsıyor, bunun için bundan önceki verilerle bire bir karşılaştırılamaz'' dedi. 
     Demir, çalışmanın Aralık-Şubat dönemini içermesine karşılık, ifade kolaylığı açısından, üç aylık dönemin ortasındaki ayın, yani bu dönem için ''Ocak'ın'' dikkate alınarak adlandırıldığını hatırlattı. 
     
     '' İŞSİZLİK ARTTI YORUMU YANLIŞ'' 

     Dolayısıyla bu döneme ilişkin geçmişte bir veri bulunmadığı için bire bir karşılaştırma yapılamayacağını kaydeden Demir, dolayısıyla ''işsizlik arttı'' şeklinde bir yorum yapmanın da yanlış olacağını vurguladı. 
     İlla bir karşılaştırma yapılmak istenirse, buna en yakın dönemin bire bir olmasa da geçen yılın ilk çeyreği olduğunu söyleyen Demir, geçen yılın ilk çeyreğinde de işsizlik rakamının yüzde 12.4 olduğunu hatırlattı. 
     Bu arada DİE bu sabahki açıklamasında, 2004 Aralık-2005 Şubat dönemini kapsayan ''Ocak'' ayı işsizlik oranının, yüzde 11.5 olarak tahmin edildiğini açıklamıştı. 
     
</TEXT>
</DOC>
