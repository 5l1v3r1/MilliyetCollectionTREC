<DOC>
<DOCNO> 309141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun29.html </URL>
<DATE> 2005/01/25/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Schröder'in 'Auschwitz' utancı 
</HEADLINE>
<TEXT>

     BBC 

      Almanya Başbakanı Gerhard Schröder'in bugün Berlin'e yapacağı bir konuşmada, Nazi ölüm kamplarında uygulanan mezalimden ötürü utanç duyduğunu belirtmesi bekleniyor. 
     Schröder bu konuşmasını, Auschwitz toplama kampının Naziler denetiminden kurtarılışının 60'ıncı yıldönümünü anma törenleri çerçevesinde yapacak. 
     Gerhard Schröder'in, Almanların soykırıma karşı özel bir sorumluluğu bulunduğunu belirtmesi ve neo-Nazilere karşı uyanık olunması gerektiğini ifade etmesi bekleniyor. 
     Birleşmiş Milletler Genel Kurulu da dün anma törenleri çerçevesinde bir özel oturum gerçekleştirmişti. 
     Oturumda, Alman Dışişleri Bakanı Joschka Fischer soykırımı 'barbarca' olarak nitelendirmişti. 
     Birleşmiş Milletler Genel Sekreteri Kofi Annan, İkinci Dünya Savaşı'nın bitmesinden kısa bir süre sonra kurulan BM'nin Nazi Almanya'sı tarafından gerçekleştirilen katliamın bir benzerinin tekrarlanmaması için mümkün olan her şeyi yapması gerektiğini söylemişti. 
     
     'Sorumluluk sadece Hitler'in değil' 
     Almanya Başbakanı Gerhard Schröder, bugün yapacağı konuşma öncesinde haber ajanslarına gönderdiği açıklamasında, soykırımın bütün sorumluluğunun sadece Hitler'e yüklenemeyeceğini, Nazileri sıradan Almanların da desteklediğini hatırlattı. 
     
     
Günümüz Almanlarının önemli bir çoğunluğu soykırım suçunu taşımıyor. Ancak özel bir sorumluluk taşıyorlar Gerhard Schröder 
     
      Schröder, "Nazi ideolojisinin kötülüğü ön koşulsuz değildi. Düşüncenin acımasızlaştırılması, ahlaki değerlerin kaybolmasının bir tarihi vardı. Ancak herşeyin ötesinde, Nazi ideolojisi halk tarafından talep edilmiş ve şekillendirilmişti" ifadelerini kullandı. 
     Gerhard Schröder, "Günümüz Almanlarının önemli bir çoğunluğu soykırım suçunu taşımıyor. Ancak özel bir sorumluluk taşıyorlar" dedi. 
     Birleşmiş Milletler Genel Sekreteri Kofi Annan, dün, Avrupalı Yahudilerin üçte ikisinin yanısıra çingeneler, Polonyalılar, Slavlar, Sovyet savaş esirleri ve fiziksel ya da zihinsel engelli birçok kişinin soykırımda öldürüldüğünü hatırlattı. 
     Annan soykırıma karşı harekete geçmenin, aynı sözleri tekrar etmekten çok daha zor olduğunu da söyledi. 
     Kofi Annan, "Dünya Kamboçya, Ruanda ve eski Yugoslavya'daki soykırımları engellemek ya da durdurmak konusunda maalesef başarısız olmuştur" dedi. 
     Annan'a bugün, Sudan'ın Darfur bölgesinde yapılan zulmü araştıran uluslararası bir heyetin bulguları hakkında bilgi verilmesi bekleniyor. 
     Bulgular Birleşmiş Milletler Güvenlik Konseyi'ne ulaştıktan sonra, konseyin nasıl harekete geçeceği konusunda karar vermesi gerekecek. 
     Auschwitz toplama kampının Naziler denetiminden kurtarılışının 60'ıncı yıldönümünü anma törenleri, pazartesi günü Viyana'da Birleşmiş Milletler yetkililerinin soykırım kurbanlarını anmasıyla başlamıştı. 
     
</TEXT>
</DOC>
