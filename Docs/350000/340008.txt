<DOC>
<DOCNO> 340008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/ekonomi/eko05.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasımpaşaspor'a vefa, İzmir'e cefa 
</HEADLINE>
<TEXT>


Taksim'deki arsasının otopark olduğundan habersiz Ziraat Bankası, İzmir - Konak'ta sahil bulvarındaki arazi için belediye ile mahkemelik oldu. Olay, Yaz Oyunları'na hazırlanan İzmir'de skandala dönüştü 

Münir Koçarslan 

Türkiye'nin arsası en değerli birkaç merkezinden birisi olan Taksim'deki 1.6 dönümlük arsasını Kasımpaşaspor'a "bedelsiz" kullandıran Ziraat Bankası, İzmir'in can damarı Konak'a giden sahil bulvarındaki toprağı için trilyonlar istediği belediye ile mahkemelik oldu. 
Bankanın istediği 22 trilyon liralık istimlak bedelini ödeyemeyen Büyükşehir Belediyesi, bölgeye diktiği ağaçlar ile çimleri sökünce, Dünya Üniversiteler Yaz Spor Oyunları için UNIVERSIADE 165 ülkeden 10 bine yakın oyuncuyu ağırlamaya hazırlanan İzmir'de olay skandala dönüştü. 
Konak'ta trafik, artan nüfusla birlikte yükü kaldıramaz olunca yaklaşık 20 yıl önce deniz dolduruldu ve sahil bulvarı yapıldı. Daha önce tarihi Saat Kulesi'nin önünden geçen yol, Konak'taki dolgunun üzerine alınınca kentte yaşayanlar rahat bir nefes aldı. 
Belediyenin çalışmaları sırasında Ziraat Bankası'nın Gümrük'teki 2 bin 904 metrekarelik arsası da kullanıldı. Aradan geçen yıllar boyunca sessiz kalan banka, 2002'de, "20 yıllık zamanaşımı süresinin dolacağını" gerekçe göstererek İzmir 4. Asliye Hukuk Mahkemesi'nde belediyeye "arsayı terk davası" açtı. Banka, faiz hariç belediyeden 17.8 trilyon lira istedi. Ek bilirkişi raporuna göre parselin yüzde 35'i belediyeye terk edileceği için bu rakam 15.3 trilyona düşürüldü. Belediyenin faiziyle 22 trilyon ödemesi istendi. 

'Ya öde, ya terk et' 
Belediye yönetiminin verdiği bilgiye göre, banka uzlaşma önerisi sunmadan, "Ya parayı ödeyin ya terk edin" dedi. Belediye geçen hafta çimleri, ağaçları sökünce olay su yüzüne çıktı. Şimdi gözler davanın 10 Mayıs'taki duruşmasında. Uzlaşma sağlanamazsa, geçtiğimiz günlerde "Aydın Doğan Kent Dokusu ve Koruma Ödülü" alan Konak'ta bir kent cinayeti işlenecek. Konak Pier'in önündeki asfalt sökülerek yol trafiğe kapatılacak. 
32 dernek ve vakıftan oluşan İzmir'i Sevenler Platformu Başkanı Sancar Maruflu, Taksim ve Konak'taki gelişmeleri çifte standart olarak yorumladı. Maruflu, "Olayı 'AKP'ye oy vermeyen İzmir cezalandırılıyor' gibi algıladık" dedi 

Başkan Kocaoğlu Yolu kapatırız İzmir Büyükşehir Belediye Başkanı Aziz Kocaoğlu, durumu Milliyet'e şöyle değerlendirdi 
"Bu büyük meblağlı kamulaştırma bedeli, kentin geleceğini belirleyecek yatırımlar sürerken ödeyebileceğimiz sınırların üzerindedir. Hukuksal zorunluluklar da meydandadır. Anlaşma, uzlaşma olmazsa yolu kapatmak zorunda kalacağız." 
İzmir Valiliği tarafları uzlaştırmak için çalışırken, AKP de aynı amaçla kolları sıvadı. AKP İzmir İl Başkanı Ali Aşlık'ın Ankara'daki temaslarının ardından İzmir Milletvekili İsmail Katmerci "arabulucuğa" soyundu. Katmerci, "Çözüm konusunda Ziraat Bankası yönetimiyle temas kuracağım" dedi. 

Ziraat Bankası Orası devletin malı İsimlerinin açıklanmasını istemeyen üst düzey Ziraat yöneticileri, "Söz konusu alan, milletin, devletin malıdır. Trilyonlar değerindeki yeri, durduk yerde terk edemeyiz. Valilik de bizimle temas kurdu. Bir yolu bulunacak" dedi. 
Milliyet'in dün yayımladığı habere göre, Ziraat Bankası Taksim'de 1.6 dönüm arazisini, belediye üzerinden Kasımpaşaspor'a otopark olarak kullandırıyor. Bankanın İzmir'de 20 yıldır üzerinden yol geçen Konak'taki parsel için Büyükşehir Belediyesi'ne dava açması ise çelişki olarak değerlendiriliyor. 
Belediye yönetimi, ağustos ayında yapılacak Dünya Üniversitelr Spor Oyunları'na kadar çözüm sağlanamazsa Türkiye'nin dünyaya rezil olacağını öne sürüyor. 


</TEXT>
</DOC>
