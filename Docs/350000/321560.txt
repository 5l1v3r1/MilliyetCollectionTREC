<DOC>
<DOCNO> 321560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo31.html </URL>
<DATE> 2005/03/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Gençlerbirliği'nde tekrar oynanacak Beşiktaş maçının hazırlıkları sürüyor 
</HEADLINE>
<TEXT>

     Gençlerbirliği, kural hatası nedeniyle Çarşamba günü tekrarlanacak olan Beşiktaş maçı hazırlıklarını yaptığı idmanla sürdürdü. 
     Kırmızı-siyahlı ekibin, ligin 19. haftasında Beşiktaş ile İstanbul'da yaptığı maç 1-1 sonuçlanmış, ancak Gençlerbirliği'nin frikikten attığı golde, kural hatası olduğu gerekçesiyle Futbol Federasyonu tarafından maçın tekrarına karar verilmişti. 
     Gençlerbirliği'nin, Beştepe İlhan Cavcav tesislerinde teknik direktör Ziya Doğan yönetiminde yaptığı çalışmaya sakat olan Sedat ve Erhan ile grip olan El Saka ve Kerem dışında tüm futbolcular katıldı. 
     İdmanda Ziya Doğan, yarı sahada Ankaragücü maçında forma giyen futbolculara teknik ve taktik ağırlıklı bir çalışma yaptırırken, yedek oyuncular ise diğer yarı sahada çift kale maç oynadı. 
     Öte yandan, Beşiktaş maçında kart cezalısı olan kaleci Ömer'in yerine kaleye Gökhan koruyacak. 
     
     AFFEDİLEN YOULA'YA PARA CEZASI 
     İzinsiz olarak Belçika'ya giden Youla'yı, kadro dışı bırakan teknik direktör Ziya Doğan, bu futbolcunun kendisinden özür dilemesi üzerine affetti. Ancak, yönetim Youla'ya para cezası verme kararı aldı. 
     Kulüpten alınan bilgiye göre, kırmızı-siyahlı yönetimin Youla'ya Belçika'dan dönüşünde prim ve sözleşmeden doğan alacaklarıyla birlikte yaklaşık 100 bin Avro civarında bir para cezası verdiği öğrenildi. 
     
     FENERBAHÇE MAÇI HAZIRLIKLARI İSTANBUL'DA 
     Öte yandan, Gençlerbirliği 9 Mart Çarşamba günü Beşiktaş ile yapacağı tekrar maçı için yarın sabah gideceği İstanbul'dan, 13 Mart Pazar günü Fenerbahçe ile yapacağı lig maçına kadar dönmeyecek ve hazırlıklarını da İstanbul'da sürdürecek. 
     
     FUTBOLCULARIN GÖRÜŞÜ 
     Gençlerbirliği'nin Mısırlı futbolcusu Ayman, Ankaragücü maçıyla iyi bir çıkış yakaladıklarını belirterek, ''Bu çıkışımızı hem Beşiktaş maçında hem de Fenerbahçe maçında südürmek istiyoruz. Her 2 takımı da kendi saha ve seyircisi önünde yenmek çok zor ancak biz bu zoru başaracak güçte bir takımız'' dedi. 
     İsmail Güldüren ise Beşiktaş'ın şampiyonluk yarışından Gençlerbirliği maçından sonra koptuğuna dikkati çekerek, ''Bu nedenle bizi mutlak yenmek isteyecekler. Biz de haksız yere alınan 1 puanımızın yerine 3 puan alarak hakkımızı alacağız. Bu moral ve motivasyonla Beşiktaş'ı yenecek güçteyiz. Beşiktaş'ı yenersek, Fenerbahçe'yi de mutlaka yeneriz'' diye konuştu. 
     
</TEXT>
</DOC>
