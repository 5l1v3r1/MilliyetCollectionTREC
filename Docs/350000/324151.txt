<DOC>
<DOCNO> 324151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur34.html </URL>
<DATE> 2005/03/16/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ankara Üniversitesi'nde öğrencilere polis müdahale etti 
</HEADLINE>
<TEXT>

     Ankara Üniversitesi Cebeci Kampüsü'nde 16 Mart 1978'de İstanbul Beyazıt'ta 7 kişinin ölümüyle sonuçlanan olayları anmak için toplanan öğrencilerle polis arasında arbede yaşandı. 
     Kampüste toplanan Sosyalist Gençlik Derneği, Kaldıraç, Ekim Gençliği üyelerinin aralarında bulunduğu grup, "Üniversiteler Bizimdir" pankartı açarak, buradan Yüksel Caddesi'ne yürümek istedi. Polis, göstericileri yürüyüş izninin bulunmadığı gerekçesiyle dört kez uyararak dağılmalarını istedi. Göstericilerin yürüyüş yapmak için ısrar etmesi ve dörtlü kortej oluşturarak polis barikatına yüklenmesi üzerine gruba müdahale eden emniyet güçleri gaz bombası kullanarak grubu dağıtttı. 
     
     
     GAZ BOMBASI KRİZİ 

     Polisin attığı gaz bombalarının rüzgarla ters yöne dağılması polisin ve gazetecilerin bombadan etkilenmesine neden oldu. 
     Kampus içinde yeniden bir araya gelerek eyleme devam eden eylemcilerin burada taşları söktüğü gözlendi. 
     Eylemcilerden Fatma Kelleci arbede sırasında gözaltına alındı. Arkadaşlarının serbest bırakılmasını isteyen ve talepleri gerçekleştirilinceye kadar bekleme kararı alan eylemciler, Eğitim Fakültesi önünde beklemeye başladı. 
     Eylemciler bekleyişlerini, İnsan Hakları Derneği ve Çağdaş Hukukçular Derneği'nden gelen heyetin Emniyet güçleriyle yaptığı görüşmeler sonucu, arkadaşlarının Adli Tıp muayenesinin yapıldığını öğrenmelerinin ardından, Yüksel Caddesi'nde basın açıklaması yapmak üzere sonlandırdı. Gaz bombasından etkilenerek hasteneye kaldırılan eylemcinin tedavisinin sürdürüldüğü bildirildi. 

     
</TEXT>
</DOC>
