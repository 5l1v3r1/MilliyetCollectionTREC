<DOC>
<DOCNO> 328177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy15.html </URL>
<DATE> 2005/03/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Transfere hazine yardımının kesilmesi jet hızıyla Genel Kurul'da 
</HEADLINE>
<TEXT>

     TBMM, siyasi partilere yapılacak hazine yardımının yeniden düzenlenmesine ilişkin yasa teklifinin bugün görüşülmesini kararlaştırdı. 
     TBMM Genel Kurulu'nda kabul edilen Danışma Kurulu önerisine göre, milletvekili genel seçimleri sonucunda Hazine yardımını hak etmeyen siyasi partilerin en az üç milletvekiline sahip olması durumunda bundan yararlanmasına ilişkin yasa hükmünü yürürlükten kaldıran teklif, bugün görüşülecek. 
     Danışma Kurulu önerisinin aleyhinde söz alan ANAP Malatya Milletvekili Süleyman Sarıbaş, dokunulmazlık, başörtüsü ve demokratikleşme konusunda bir türlü anlaşamayan iki partinin, siyasi partilere hazine yardımını kesme konusunda anlaştıklarını söyledi. 
     Sarıbaş, AK Parti ve CHP'yi ''ucuz meselelerde'' anlaşmakla suçlayarak, ''AK Parti 32, CHP 17 trilyonu kasaya indiriyor. Bu iki parti siyasi partilerin ekonomik kanallarını tıkamakta anlaşıyor'' dedi. 
     Hazine yardımının kesilmesiyle kendilerinin susturulamayacağını ifade eden Sarıbaş, partilerine yapılacak 1.8 trilyon liralık yardımı gerekirse vatandaştan toplayacaklarını söyledi. Sarıbaş, ''bu yardımı Özal getirmişti ama siz onun hayallerini bile kavuşamazsınız'' diye konuştu. 
     Sarıbaş, siyasette tuzak kuranların kurdukları tuzakların altında kaldığını anlatarak, ''bu yaptığınız, siyasette gerginlik getirir. Ama istiyorsanız siyaseti gereriz. Ne olur ki bir partiye 1.8 trilyon verilirse '' dedi. 
     Sarıbaş, kendisine laf atarak itiraz eden CHP milletvekillerine seslenirken de, ''siz 17 trilyonu cebe indireceksiniz, muhalefet yerine iktidara koltuk değnekliği yapacaksınız, sonra da partilere yapılan 1.8 trilyonu çok göreceksiniz'' diye konuştu. 
     Süleyman Sarıbaş, 1.8 trilyonluk bir konunun Meclise getirilmesini ''ucuz mesele'' olarak nitelendirirken, AK Parti ve CHP milletvekillerine ''siz küçük hesapların adamısınız'' diye seslendi. 
     Kabul edilen Danışma Kurulu önerisine göre, bugün ayrıca Kabahatler Kanunu Tasarısı ile 1 Nisan'da yürürlüğe girecek olan yeni TCK'nın bazı maddelerinde değişiklik öngören kanun teklifi de görüşülecek. 
     Bu yasa teklifiyle, son günlerde yeniden gündeme gelen milletvekili transferlerinin de önüne geçilmesi amaçlanıyor. Bu yasa teklifi üç milletvekili olan partiye 1.8 trilyon lira Hazine yardımı yapılmasına ilişkin düzenlemeyi ortadan kaldırıyor. 
     
</TEXT>
</DOC>
