<DOC>
<DOCNO> 348087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/axspo01.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamann bombası 
</HEADLINE>
<TEXT>


Beşiktaş, Alman futbolcuya talip oldu. Şampiyonlar Ligi Finali için İstanbul'a gelen oyuncuyla son kez görüşen Kartal olumlu yanıt aldı. Liverpool ise kararını 17 Haziran'dan sonra verecek 

ORHAN YILDIRIM 


Orta sahada defansif görev yapabilecek bir yabancı arayışına giren Beşiktaş'ın, Liverpool'un Alman futbolcusu Dietmar Hamann ile görüştüğü öğrenildi. 
İlk olarak İngiltere'de Kırmızı - Beyazlı futbolcuyla bir konuşma yapan Beşiktaş Yönetimi'nin, son olarak da Şampiyonlar Ligi Finali için İstanbul'a gelen Hamann ile görüştüğü ve Alman oyuncudan olumlu yanıt aldığı bildirildi. 
Liverpool ise Hamann'ı bırakmak istemiyor. UEFA'nın 17 Haziran'daki toplantısından çıkacak sonucu bekleyen İngilizler, Şampiyonlar Ligi'ne katılması durumunda Hamann'ın gidişine izin vermeyecek. Ancak UEFA Kupası'nda yer almaları durumunda Beşiktaş'ın teklifi değerlendirilecek. Siyah - Beyazlılar buna rağmen diğer alternatifleri de takibe devam ediyor. 

Ronaldo kesinleşti 
Yabancı kontenjanını açmak için ilk olarak Juanfran'ı gözden çıkaran yönetim, Ronaldo ile de yollarını ayırma kararı aldı. Brezilyalı futbolcunun menajeri, İstanbul'a davet edilirken Siyah - Beyazlılar karşılıklı olarak anlaşıp sözleşmeyi feshedecek. 

Garantili transfer 

Okan Yılmaz'ın Çalımbay'a, "20 golden az atarsam beş kuruş para almam" dediği öğrenildi 

ORHAN YILDIRIM 

Yurt içi transferinde sessiz sedasız, ancak emin adımlarla ilerleyen Beşiktaş, Ali Tandoğan ve Youla'dan sonra, Bursasporlu Okan Yılmaz ile de anlaşmaya vardı. 
Yeşil - Beyazlılar ile sözleşmesi sona eren ve bonservisi elinde bulunan bu futbolcuyla önceki gün bir araya gelen Futbol Şube Sorumlusu Kıvanç Oktay ile Teknik Direktör Rıza Çalımbay, her konuda el sıkıştı. 
Kendisinden emin konuşan ve başarılı olacağına inandığını söyleyen Okan'ın, Çalımbay ile yaptığı görüşmede, "20 golden az atarsam beş kuruş para almam" diyerek güven sağladığı ifade edildi. 
Siyah - Beyazlı ekibin transfer listesinde yer alan Ankaragücü'nden Adem Dursun ve Umut ile Kayserispor'dan Mehmet Topuz ile görüşmelerin sürdüğü, üç oyuncunun transferinde de son aşamaya gelindiği vurgulandı. 

Üzülmez'den fazla mesai 

CENGİZ MALGIR 

İbrahim Üzülmez yeni sezona yetişmek için fazla mesai yapıyor. Arkadaşları tatile çıkan Siyah - Beyazlı futbolcu, her gün fizyoterapist Cem Türker nezaretinde düz koşu yaparak güç toplamaya çalışıyor. İki hafta koşuları sürdürecek olan bu futbolcunun bundan sonra topla çalışmaya başlayabileceği, arkadaşlarıyla birlikte kampa gideceği açıklandı. 

Amatörlerde kısıtlama 

Hentbolda Türkiye Şampiyonu olan, basketbolda da finale ulaşan Beşiktaş, diğer amatör branşlara yeterli ilgi olmadığı gerekçesiyle küçülmeye gidiyor. Amatör branşların basında fazla yer almaması nedeniyle sponsor bulamayan Siyah -Beyazlılar, sporcu maaşlarını düşürecek, transferi durduracak. Kartal bu şekilde 4 milyon dolar tasarruf yapacak. 


</TEXT>
</DOC>
