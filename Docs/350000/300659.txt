<DOC>
<DOCNO> 300659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur12.html </URL>
<DATE> 2004/12/24/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Markette soyguncu dehşeti 
</HEADLINE>
<TEXT>

     Yaşar ANTER DHA 

      MUĞLA'nın Milas İlçesi'nde, yeni Türk Ceza Yasası'nda cezaların indirilmesinden yararlandırılarak iki hafta önce tahliye edilen cinayetten sabıkalı 2 kişi, market işletmecisini ve bir müşteriyi bıçak tehdidiyle bağlayıp soydu. Zanlılar, kaçtıkları çalıntı bisikletin lastiği patlayınca yakalandı. 
     Milas'ın en işlek yeri Halil Bey Bulvarı'nda emekli Albay Cengiz Meriç'in işlettiği Meriç Market'e önceki akşam saat 21.00 sıralarında gelen 27 yaşındaki Ebubekir Çelik ve 31 yaşındaki Hamza Sağdıç, Meriç'in oğlu 33 yaşındaki Taşkın Meriç'i bıçakla tehdit edip rehin aldı. İkisi de cinayet ve hırsızlıktan cezaevinde yatan ve yeni yasal düzenlemeyle iki hafta önce tahliye edilen Ebubekir Çelik ile arkadaşı Hamza Sağdıç, Taşkın Meriç'i marketin içindeki depoya sürükledi. İki saldırgan, ölümle tehdit ettikleri Meriç'e kasadaki 400 milyon liradan başka para olup olmadığını sordu, "Diğer paraların yerini söyle, yoksa seni keseriz'' dedi. 
     Dövdükleri Meriç'in el ve ayaklarını bağlayıp tuvalete kilitleyen soyguncular, kasadaki parayı aldıkları sırada Muğla Üniversitesi Milas Meslek Yüksek Okulu öğrencisi 18 yaşındaki Harun Kocabıçak, alışverişe geldi. Kocabıçak'ı da bıçakla tehdit edip yere yatıran soyguncular, öğrencinin cebindeki cep telefonu ve 10 milyon lirayı aldı, ellerini, ayaklarını bağlayıp, ağzını bezle kapattıktan sonra depoya kapattı. Kasadaki 400 milyon lira ve 50 doları, raflardaki bir miktar sigara ve içkiyi çantaya dolduran iki saldırgan, marketin önündeki bir bisikleti çalıp binerek kaçmaya başladı. Olayın hemen ardından tesadüfen markete gelen emekli Albay Cengiz Meriç, durumu farkedince hemen polise haber verdi. Hırsızların peşine düşen polis bisikletin tekerleği patladığı için koşarak kaçmaya çalışan iki sabıkalıyı Milas- Bodrum Kavşağı'nda yakaladı. 
     Olayın etkisinden uzun süre kurtulamayan market işletmecisi Taşkın Meriç "Bıçağı boğazıma dayayıp, bağırırsam ve paraları vermezsem beni keseceklerini söylediler. Başka para olmadığını söyledim. Tekme atıp dövüyorlardı. Tuvalete kilitlediler, ölümle burun buruna gelmenin şokunu yaşıyorum'' dedi. 
     Üniversite öğrencisi Harun Kocabıçak da alışveriş için girdiği markette rehin alınmasının şokunu yaşadığını söyledi. Kocabıçak, "Ekmek almaya geldiğim markette eli bıçaklı iki hırsızla karşılaşınca ne yapacağımı şaşırdım. Tam kaçacakken beni yakalayıp yere yatırdılar, üzerimde ne varsa aldılar. Bağırırsam öldüreceklerini söylediler, Kurtulduğuma hala inanamıyorum'' diye konuştu. 
     Milas'ta böyle bir soyguna ilk kez tanık olduklarını belirten Kaymakam Hulusi Doğan "Milas ve bölgesinde asla huzuru bozdurmayacağız. Hırsızların polis tarafından kısa sürede yakalanması ve vatandaşlarımıza zarar gelmemesi en büyük sevincimiz'' dedi. 
     
</TEXT>
</DOC>
