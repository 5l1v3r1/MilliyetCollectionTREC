<DOC>
<DOCNO> 331528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur11.html </URL>
<DATE> 2005/04/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Chat arkadaşı ile buluşmaya geldi, kayboldu 
</HEADLINE>
<TEXT>

     Erol AKKIR DHA 

      HOLLANDA'nın Amsterdam kentinden, internet yoluyla tanıştığı chat arkadaşları ile buluşmak için 23 Mart günü Antalya'ya gelen 20 yaşındaki Abdülhürzem Yeşil'den haber alınamıyor. Yeşil'in ailesi, oğullarının başına kötü birşey gelmiş olmasından endişe ediyor. 
     Ailesiyle birlikte 10 yıldır Hollanda'da yaşayan Abdülhürzem Yeşil, internetten tanıştığı arkadaşları ile buluşmak için 23 Mart'ta Türkiye'ye geldi. Amsterdam'da inşaat teknikeri olarak çalışan oğullarından 17 gündür haber alamayan Yeşil Ailesi, durumu Hollanda Polisi'ne bildirdi. 
     Kısa bir araştırmanın ardından Abdülhürzem Yeşil'in Antalya'ya geldiğinin belirlenmesi üzerine baba Hüdaverdi Yeşil, durumu Ankara'da yaşayan kardeşi Hilmi Yeşil'e bildirdi. Antalya'ya yeğenini bulmak için gelen Hilmi Yeşil, polis ve jandarmaya yaptığı başvurudan bir sonuç alamadı. 
     Yeğeninin hayatından endişe ettiğini belirten Hilmi Yeşil, yerini bilen ya da görenlerin polise ya da kendilerine bildirmelerini istedi. 
     
</TEXT>
</DOC>
