<DOC>
<DOCNO> 305229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur33.html </URL>
<DATE> 2005/01/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
TURYİD ve TUROB'tan Gökkafes'teki yıkıma tepki... 
</HEADLINE>
<TEXT>

     TURYİD ve TUROB temsilcileri ile Süzer Plaza binasındaki yıkım yapılan işletmelerin avukatları, bu işletmelerin bazı kısımlarının kaçak olduğu gerekçesiyle İstanbul Büyükşehir Belediyesi tarafından yıkılmasına tepki gösterdiler. 
     Süzer Plaza'daki basın toplantısında, Turizm Restoran ve Kulüp Yatırımcıları İşletmecileri Derneği TURYİD Başkanı Barış Tansever, söz konusu dört işletmeye konuya ilişkin bir tebligat yapılmadığını, ayrıca konuyla ilgili 4. İdare Mahkemesi'nin yürütmeyi durdurma kararının bulunduğunu ifade etti. Tansever, yıkımın, çalışanların ve müşterilerin can güvenliği hiçe sayılarak elektrik, su ve doğalgaz sistemleri dahi kesilmeden gerçekleştirildiğini savundu. 
     Turistik Otelciler Birliği TUROB Ofis Direktörü İsmail Taşdemir de birlik olarak en büyük hedeflerinin Türkiye'ye daha kaliteli turistlerin gelmesini sağlayarak geleceğe yönelik sürdürülebilir bir hedef tutturmak olduğunu vurguladı. 
     Taşdemir, bu tip bir müşteri portföyü bulunan Ritz Carlton Oteli'nin de dahil olduğu Süzer Plaza binasına yönelik böyle bir eylemin turistleri tedirgin ettiğini ve olayın ardından yaklaşık 100 turistin otelin de yıkılacağı endişesiyle ayrılmak istediklerini anlattı. 
     Süzer Plaza'daki Mio adlı işletmenin avukatı Hanifi Altaş da yıkımın baştan sona kanunsuz olduğunu savundu. 
     
</TEXT>
</DOC>
