<DOC>
<DOCNO> 346698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/soneko17.html </URL>
<DATE> 2005/05/28/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Balıkesir'de 55 yıldır vergi rekortmeni olan Yırcalı vefat etii... 
</HEADLINE>
<TEXT>

     Balıkesir’de 55 yıldır vergi rekortmeni olan işadamı ve eski milletvekili Ahmet Sırrı Yırcalı 86 , İstanbul’da tedavi gördüğü hastanede vefat etti. 
     AA muhabirinin aldığı bilgiye göre, Yırcalı, bir hafta önce gribal enfeksiyon tanısıyla yatırıldığı İstanbul Amerikan Hastanesi’nde, öğle saatlerinde hayatını kaybetti. 
     Milli Mücadele yıllarında vatanın kurtuluşu için Balıkesir Alacamescit Camii’nde direniş meşalesini yakarak silahlı mücadele kararı alan, "41 Bayrak Adam" olarak anılan Kuvayımilliyecilerden Yırcalızade Şükrü Efendi’nin oğlu Ahmet Sırrı Yırcalı, 1919 yılında dünyaya geldi. 
     İlk ve orta öğrenimini Balıkesir’de tamamladıktan sonra İstanbul Hukuk Fakültesi’nden mezun olan Yırcalı, 1954-1960 yılları arasında Demokrat Parti’den iki dönem Balıkesir milletvekili seçildi. 1960 İhtilali’nden sonra Yassıada’da, dönemin Başbakanı Adnan Menderes ile birlikte yargılanan, 3 yıl cezaevinde kaldıktan sonra beraat eden Yırcalı, sanayici ve madenci olarak Balıkesir kent merkezinde 55 yıldır Gelir Vergisi rekortmenliğini kimseye bırakmadı. 
     Kendi olanaklarıyla 1985 yılında Sırrı Yırcalı Anadolu Lisesi’ni inşa eden Yırcalı, BEST Balıkesir Elektromekanik Sanayi Tesisleri A.Ş , Yersa Sentetik Sanayi, Balıkesir Yem Sanayii ve Mortaş Madenciliğin de aralarında bulunduğu çok sayıda şirketin yönetim kurulu başkanlığını yapıyordu. 
     Dış Ekonomik İlişkiler Kurulu DEİK İcra Kurulu Başkanı Rona Yırcalı ile Demet Egeli’nin babası olan Yırcalı’nın cenazesinin, 30 Mayıs’ta Balıkesir’de toprağa verileceği öğrenildi. 
     
     SON MESAJI "KAYMAKLI ŞENLİĞİ"NDE OKUNDU 
     Ahmet Sırrı Yırcalı’nın ölümünden önce yazdığı son mesajı, mezunu olduğu Balıkesir Lisesi’nin 121. kuruluş yıldönümü dolayısıyla geleneksel olarak düzenlenen "Kaymaklı Şenliği"nde okundu. 
     Balıkesir Liseliler Derneği Başkanı İlhami Eroler, Yırcalı’nın sağlık sorunları nedeniyle şenliğe katılamadığını bildiren mesajını okuduktan sonra, etkinliğe katılan eski mezunlara üzücü haberi duyurdu. 
     
</TEXT>
</DOC>
