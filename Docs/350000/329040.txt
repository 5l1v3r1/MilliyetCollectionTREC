<DOC>
<DOCNO> 329040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur15.html </URL>
<DATE> 2005/03/31/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İçindeki kadınla otomobili çalmaya kalkıştı 
</HEADLINE>
<TEXT>

     Hüseyin TÜCCAR- Kemal KAĞAN BURSA, DHA 

BURSA'da düşüp yaralanan 3 yaşındaki oğlunu komşusuna ait otomobille hastaneye getiren 32 yaşındaki Yılmaz Bayar, annesi 65 yaşındaki Mesude Bayar'ı bıraktı. Bu sırada 29 yaşındaki Serkan Şendireller, üzerinde kontak anahtarı bırakılan araca binip, çalmak istedi. Tanımadığı kişinin otomobili çalıştırdığını gören Mesude Bayar, bağırarak yardım isteyince, Şendireller, yoldan geçen sokak timleri tarafından yakalandı. 
     Merkez Osmangazi İlçesi Tuna Mahallesi'nde oturan Nurcan ve Yılmaz Bayar çiftinin çocukları 3 yaşındaki Ahmet, bugün giriş kattaki evlerinin balkonunda oynarken, korkuluklardan sarkınca, evin önünde park halinde bulunan 16 AT 321 plakalı aracın üzerine düştü. Çocuğunun acı içinde bağırması üzerine Yılmaz Bayar, komşularına ait olan aracın anahtarlarını alıp, Fevzi Çakmak Caddesi'nde bulunan Çocuk Hastanesi'ne gitmek istedi. Torunun durumu merak eden Mesude Bayar da otomobile binip, hastaneye geldi. 
     Otomobili hastanenin önünde yol üzerine parkeden Yılmaz Bayar, çocuğunu kucağına alıp, eşiyle birlikte Acil Servis'e koşarken, ceza yazılmaması için annesini otomobilde bıraktı. Bu sırada, hastane çevresinde dolaşan Serkan Şendireller, üzerinde kontak anahtarı bırakılan araca binip, kaçırmak istedi. Tanımadığı kişinin otomobili çalıştırdığını gören Mesude Bayar, bağırarak yardım isteyince, hırsıza ilk müdahaleyi yoldan geçen sokak timleri yaptı. Aracın hareket etmesini önleyen polis ekibi, otomobili Mesude Bayar'la birlikte kaçırmak isteyen Şendireller'i yakaladı. Şendireller, sorgulanmak üzere Emniyet Müdürlüğü'ne getirildi. 
     
</TEXT>
</DOC>
