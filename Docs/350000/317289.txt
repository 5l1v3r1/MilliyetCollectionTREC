<DOC>
<DOCNO> 317289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo19.html </URL>
<DATE> 2005/02/21/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Konyaspor sıralamada ilk 6'yı hedefliyor... 
</HEADLINE>
<TEXT>

     Son haftalarda ortaya koyduğu etkili futbolla dikkat çeken Konyaspor, sıralamada ilk 6 içine girmeyi hedefliyor. 
     Konyaspor Kulubü Genel Sekreteri Sefa Ortaç, ara transfer döneminde yaptıkları transferler ile ikinci yarıya iyi başladıklarını ve izleyenlere keyif veren futbol ortaya koyduklarını söyledi. 
     Özellikle Beşiktaş gibi güçlü bir ekibi kupadan elediklerini anımsatan Ortaç, kupada final oynamayı istediklerini, bu konuda futbolculara olan güvenlerinin tam olduğunu bildirdi. 
     Son 3 haftada ise kendilerini sıkıntıya sokacak puan kaybı yaşamadıklarını dile getiren Ortaç, şunları kaydetti 
     ''Oynadığımız son 2 deplasman maçından 2, kendi sahamızda oynadığımız son maçtan ise 3 puan aldık. 3 haftada 5 puan, bizim için yeterli. Oynadığımız futbolun hakkını puanlarla alıyoruz. Her maça galibiyet parolası ile çıkıyoruz, ancak İstanbulspor maçının oynandığı sahanın kötülüğü gibi bazı olumsuz şartlarda beraberliğe razı oluyoruz.'' Ortaç, hangi takım olursa olsun kendileri için deplasmandan alınan bir puanın bile büyük önem taşıdığını vurguladı. 
     Sakat futbolcuların da iyileşmesi ile takımda rekabetin arttığını ve bunun da başarıyı getirdiğini belirten Ortaç, ''Başarı geldikçe biz de sürekli hedef büyütüyoruz. Sıralamada ilk 6'yı hedefliyoruz. Artık, ligde korkulan takım haline gelen Konyaspor, istediği hedefe ulaşacaktır'' dedi. 
     
</TEXT>
</DOC>
