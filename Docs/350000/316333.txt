<DOC>
<DOCNO> 316333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yazar/gunes.html </URL>
<DATE> 2005/02/18/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Teşvikler yayılırsa etkisi de azalır 
</HEADLINE>
<TEXT>


Başbakan Erdoğan'ın gelecek hafta ülkemizi ziyaret etmesi bekleniyor Bu ziyarette son teşvik tasarısının ele alınacağı edinilen bilgiler arasında. Ancak ziyaretin kısa süreceği ve Başbakan'ın daha sonra kültürel ilişkileri geliştirmek için Sibirya'ya gideceğinden kendisine ancak havaalanında bilgi verilecek 
Evet bu bir şaka. Ama ülkede bu denli sorun varken Başbakan'ın Evliya Çelebi gibi dünyayı dolaşması garip. Mesela, hükümetin yatırım teşviki yapılacak illerin sayısını 36'dan 49'a çıkarmak istemesi, IMF'nin itirazına neden oldu. Buna rağmen, tasarının Meclis'e sevk edilmesi hükümetin IMF'yi göz ardı edebileceğini gösteriyor. Üstelik CHP'nin listeye eklemede bulunmak istemesiyle konu alt komisyona havale edildi. 
IMF'nin bu yeni tasarıya karşı çıkması hükümetin popülist heveslere kapılması endişesinden kaynaklanıyor. Hükümet bu teşviklere kaynak bulacağını söylese de ilk bakışta bu, mali disiplinde gevşeme anlamına geliyor. Ama daha önemlisi teşviklerin etkinliğinin ortadan kalkması. 
Ülkemizde teşvikler özellikle gelir vergisi stopajından ve sigorta priminin işveren kısmı üzerindeki indirimle enerji teşvikinden oluşuyor. Türkiye'de 81 il olduğuna göre bölgesel olarak yüzde 44 teşvik kapsamında. Şimdi bu kapsamın yüzde 60'a çıkması isteniyor. Ancak bu, toplam nüfusun çok daha küçük bir kısmını oluşturuyor. 
Teşvik bir tercihtir. Dolayısıyla, her yerin teşvikli hale gelmesi, aslında tercihin kalktığı anlamına gelir. 40 ilden vergi almazken hepsinden alınmazsa, niye belli illere gidilsin ki Diğer bir deyimle, geri kalmış bir bölge seçilerek diğer bölgelere göre yatırımın avantajlı hale gelmesi gerekir. İkincisi, bu teşvikler ciddi miktarda olmalıdır ki, yatırımlar belirgin biçimde ucuzlasın. Yani ciddi bir farklılık oluşmalı. Oysa teşviklerin kapsamının genişletilmesi aksine bir tutum. 
Zaten bu nedenle, ülkemizde teşviklere bağlı olarak kalkınan il sayısı hemen hemen yok denecek kadar az. Çünkü, hem teşvikler yetersiz, hem de çok yere verilerek anlamını yitirdi. 
1992 yılında Başbakanlık'ta görevliydik. Başbakan Demirel'di ve ilk defa Yüksek Planlama Kurulu toplantısına katılıyorduk. Birçok bakan kendi seçim bölgesine organize sanayi bölgesi OGS açılmasını istiyordu. Maksat belliydi. OGS'ler teşvikten yararlandığı için ve altyapıyı da devlet sağladığı için OGS'ler avantajlı sanılıyordu. Demirel hiç tahmin edilmeyen biçimde bu dolu talebin önünü kesti ve "Anadolu boş OGS bölgesi mezarlığına döndü. Önce bunlar dolsun" dedi. Ve konu kapandı. Bizlerin de kulağına küpe oldu. 
IMF haklı. Gerçi politikacı da. Çünkü o da bölgesine yatırım gelsin ve işsizlik azalsın istiyor. Ancak bunun daha rasyonel politikalardan geçmesi gerektiğini unutmamak gerekiyor. Teşviklerin belli bir süre, üstelik daha yoğun biçimde, sınırlı bir bölgede, sonuç alması için sürdürülmesi gerekiyor. 



</TEXT>
</DOC>
