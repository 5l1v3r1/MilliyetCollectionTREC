<DOC>
<DOCNO> 325079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo06.html </URL>
<DATE> 2005/03/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Fenerbahçe deplasmanda golcü sıkıntısı çekiyor... 
</HEADLINE>
<TEXT>

     Birinci Süper Futbol Ligi'nde Denizlispor maçıyla birlikte ikinci kez rakip sahada gol atma başarısı gösteremeyen Fenerbahçe, deplasmanda golcü sıkıntısı çekiyor. 
     Fenerbahçe Şükrü Saracoğlu Stadı'ndaki maçlarda atılan gollerde 12 futbolcunun imzası bulunurken, rakip sahalarda sadece 5 oyuncu gol yollarında etkili oldu. 
     Sarı-lacivertli ekibin deplasmanda attığı 19 gol, Van Hooijdonk, Alex, Nobre, Tuncay ve Anelka'dan geldi. 
     
     EN GOLCÜSÜ VAN HOOIJDONK 
     Sakatlık döneminin ardından 22. haftadan itibaren takıma katılan, ancak henüz ilk 11'de forma giyme fırsatı bulamayan Van Hooijdonk'un, uzun süren yokluğuna rağmen deplasmandaki en golcü olma özelliği geçilemedi. 
     Rakip sahalarda takımı adına 7 golü bulunan Hollandalı futbolcuyu, 6 golle Alex, 3 golle Nobre, 2 golle Tuncay ve 1 golle de Anelka izliyor. 
     Bu arada, Fenerbahçe'nin ligin ilk yarısında deplasmanda Akçaabat Sebatspor'u 4-1 yendiği maçta, rakip oyuncu Ogün kendi kalesine bir gol atmıştı. 
     Sarı-lacivertliler, bu sezon sadece rakiplerinin sahalarında yaptığı Galatasaray ve Denizlispor maçlarında gol atamadı. 
     
</TEXT>
</DOC>
