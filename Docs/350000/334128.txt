<DOC>
<DOCNO> 334128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/spo05.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu medya ikiye bölündü 
</HEADLINE>
<TEXT>


Yunan basınının bir kısmı, küfre devam etti, sağduyulu bazı yazarlar küfürlü başlığa büyük tepki gösterdiler 

RULİ DAVRANOĞLU ATİNA 


Yunan basınında olaylı Panathinaikos - Efes Pilsen serisinin yankıları sürüyor... 
Panathinaikos'a yakınlığıyla tanınan Athlitiki Icho gazetesinin, önceki gün birinci sayfasında manşetten kullandığı A.. S..... başlığının ardından dün de Sport Time gazetesi, "Biz erkeğiz", "Biz Avrupalı olduğumuzu gösterdik" manşetini kullandı. 
Athlitiki Icho gazetesi ise dün İngilizce "Brave hearts" Cesur yürekler manşetini birinci sayfasında kullanırken, arka sayfasında ise, önceki gün küfürlü başlığı atan gazeteci Menios Sakellapoulos'un ilginç bir analizine yer verdi. Sakellapoulos'un, sporla uzaktan yakından ilgisi olmayan yorumunda, pankartlarda yer alan küfür ve yazıların "tarihsel analizi " işlendi. 
"Türkler, işlerine gelmeyince istedikleri gibi yorumluyorlar" diyen Derby gazetesi ise "İbrahim Kutluay burada, İstanbul'daki gibi Türkler tarafından yuhalanmadı, alkışlandı" diye yazarken, Ta Nea, "Diplomatik bir galibiyet aldık" yorumunu yaptı. 

Çirkin manşete tepki 
Bu arada, Yunanistan Spor Yazarları Derneği, Athlitiki Icho gazetesinde önceki gün çıkan küfürlü manşeti sert bir dille eleştirdi. 
Başkan Iannis Theodorokopoulos, olaydan duyduğu üzüntüyü belirterek, "Bu kadar seviyesizce bir ifade kullanılması hepimizi çok üzdü. Athlitiki Icho gazetesini protesto ediyoruz" dedi. 
Kathimerini gazetesi yazarı Ioannis Koukoulas da "Bir gazetenin böyle bir şey yapmaya hakkı yoktur. Bu resmen serserilik" diyerek olayı kınadı. 



</TEXT>
</DOC>
