<DOC>
<DOCNO> 326013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur28.html </URL>
<DATE> 2005/03/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Bir soygun hikayesi... Endüstri Holding mağduru anlatıyor... 
</HEADLINE>
<TEXT>

     Endüstri Holding'in eski Yönetim Kurulu Başkanı Mustafa Ertekin'i, adliyeye getirildiği sırada mağdur olduğu iddiasıyla protesto eden Adnan Güzeloğlu, ailece Holding'e 700 bin mark yatırdıklarını, paradan ümidini kestiklerini, ancak adaletin yerini bulmasını istediklerini söyledi. 
     Almanya'da işçi olarak çalışan Güzeloğlu, AA muhabirine, 2000 yılında Almanya'da, camilerde reklamlarını yaparak para toplayan Endüstri Holding temsilcilerini sözüne kandıklarını savundu. Camilerin toplantı salonlarında yaptıkları reklam ve broşürlerle kendilerinden para istendiğini anlatan Güzeloğlu, ''Cami Öğretim Başkanı denilen kişiler aracılığıyla bu holdinge ailece 700 bin mark para yatırdık. Biz Konya'daki adamları tanımıyorduk. Camideki bu kişilere güvenerek paramızı verdik'' dedi. 
     2002 yılında zararını öğrenmek ve kalan parasını almak için Konya'ya geldiğini belirten Güzeloğlu, şöyle konuştu 
     ''Biz bu parayı kar-zarar diye yatırdık, en azından kar-zarar neyse onu almamız lazımdı. Ama bizden aldıkları paralarla bodygard tutmuşlar. Meram'daki lüks villasının önündeki 4 koruması Ertekin'le görüşmeme izin vermediler. 2 kez villasına gitmeme rağmen görüşemedim. Konya'ya ikinci gelişimde de görüştürmediler. Osman Şanlı isimli yönetici ile görüştüm. Bana sen git paranı göndereceğiz dedi. Ama sözlerini tutmadılar.'' Güzeloğlu, Adliye önünde Ertekin'e gösterdiği tepkinin nedenini de şöyle anlattı 
     ''Ertekin'e bir türlü ulaşamamıştım. İçim yanıyordu. Ben zaten paradan ümidimi kestim, adaletin yerini bulmasını istiyorum. Türkiye'ye gelmiştim. Televizyondan holding yöneticilerinin yakalandığını duydum. Gideyim, belki rastlarım diye düşündüm. Suratına tükürmek için geldim. Hiç olmazsa bilsin ki adalet bizim hakkımızı savunacak. Bu insanlar dini istismar ederek para topladılar. Dini kullanarak bizi bu hale getirdiler. Avrupa'da pek çok insan tanıyorum. Ailesine haber vermeden holdinge para yatırdığı için eşinden boşanan çok sayıda kişi var.'' Elindeki 700 bir marklık makbuz ve hisse senetlerini gösteren Güzeloğlu, ''Umudumuz önce Allah, sonra devlet'' diye konuştu. 
     
</TEXT>
</DOC>
