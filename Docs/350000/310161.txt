<DOC>
<DOCNO> 310161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun01.html </URL>
<DATE> 2005/01/28/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Ermeniler kızgın, Bakü memnun 
</HEADLINE>
<TEXT>

     Nurettin ATMACA DHA 

      ERMENİSTAN'ın uluslararası arenada ilk kez resmen Dağlık Karabağ'da 'işgalci' olarak adlandırılması ve Batı'da Dağlık Karabağ konusunda rüzgarların Azerbaycan tarafına yönelmesi Erivan'ı karıştırdı. Ermenistan Parlamentosu, Avrupa Konseyi Parlamenterler Asamblesi'nin AKPA önceki günkü toplantısında kabul edilen Dağlık Karabağ Raporu'na itirazını bildirmek için Strasburg'a protesto mektubu gönderdi. 
     Azerbaycan'ın Ekspress gazetesinin AKPA kaynaklarına dayanarak verdiği habere göre, Erivan'dan gönderilen mektupta, raporun tek taraflı olarak Azerbaycan'ın tezlerini desteklediği ileri sürülüyor. Dağlık Karabağ'daki sözde Ermeni yönetimini ayrılıkçı olarak niteleyen raporu yazan İngiliz David Atkinson'ı Ermeni halkı önünde hesap vermeye çağıran Erivan, Avrupa Konseyini de objektif olmamak, taraflı ve kindar davranmakla suçladı. Ekspress gazetesi Ermenilerin tutumunu Atkinson'a yönelik şantaj olarak nitelendirdi. 
     
     KOÇARYAN ATKİNSON RAPORU İŞE YARAMAZ BİR KAĞIT PARÇASI 
     Ermenistan Cumhurbaşkanı Robert Koçaryan ise Atkinson raporu için Avrupa Konseyin'de bazı güçlerin Avrupa Güvenlik ve İşbirliği Teşkilatı AGİT Minsk Grubu'nun faaliyeti aleyhine çalıştığını ve kabul edilen belgenin barış görüşmelerine etki etme amacını taşıdığını savundu. Koçaryan, raporun 'hiçbir gerçek yaptırımı olmayan, hiçkimseye ve hiçbir şeye yaramayan bir kağıt parçası' olarak nitelendirdi. Koçaryan'ın gelişmeler üzerine Karabağ'daki ayrılıkçı rejimin lideri olan Arkadi Kukasyan ile bir araya gelerek durum değerlendirmesi yaptığı da belirtiliyor. 
     Öte yandan, Robert Koçaryan dün resmi bir ziyaret için İtalya'ya gitti. 3 gün sürecek ziyarette İtalyan yetkililerle yapacağı görüşmelerden sonra Vatikan'a geçecek olan Koçaryan, Papa ve diğer dini yetkililerle de bir araya gelecek. Papa 2. John Paul, bir süre önce Karabağ sorununun çözümünde arabuluculuk yapabileceğini açıklamıştı. 
     
</TEXT>
</DOC>
