<DOC>
<DOCNO> 318525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko15.html </URL>
<DATE> 2005/02/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
"Türkiye'nin iyi bir sürdürülebilir borç yapısı bulunuyor" 
</HEADLINE>
<TEXT>

     ABD'nin önde gelen borsa şirketlerinden BCP Securities'in Araştırma Bölümü Başkanı Walter Molano, Türkiye'nin ''iyi bir sürdürülebilir borç yapısı'' olduğunu söyledi. 
     Başta Arjantin olmak üzere, gelişmekte olan piyasalar konusunda raporlar hazırlayan Walter Molano, A.A muhabirine yaptığı değerlendirmede, Arjantin'in durumunun, gelişmekte olan piyasaları olumsuz etkilediğini, ancak Türkiye'nin durumunun 'olumlu' anlamda farklı olduğunu bildirdi. 
     Türkiye'nin finansman maliyetinin düşük olduğunu belirten Molano, Türkiye'nin ekonomik büyüme oranının yüksek olduğunu, ayrıca büyük oranlı bir faiz dışı fazla verdiğini, bütün bu gelişmeler neticesinde, borçların Gayri Safi Hasıla'ya oranının azaldığını kaydetti. 
     
     HER ÜLKENİN DURUMU TÜRKİYE GİBİ DEĞİL.... 
     Walter Molano, diğer gelişmekte olan ülkelerin ise 'yüksek faiz dışı fazla vermedikleri ve büyüme sağlayamadıkları' için, Türkiye ile aynı pozisyonda bulunmadığını vurguladı. 
     Molano'ya göre, Arjantin'in ''borç yeniden yapılandırma' örneğinden hareketle, bundan sonraki aşamada gelişmekte olan ülkeler Hükümetleri, alacaklılarına, istedikleri şartları dikte ettirebilir hale gelebilecekler. Bu durum ise finansörlerin bundan sonraki yaklaşımlarında olumsuz bir etken olacak. 
     
     ARJANTİN'İN TAKAS SÜRESİ BUGÜN DOLUYOR... 
     Bu arada Arjantin'in takas süresi bugün doluyor. Dört yıl süren ekonomik durgunluğun ardından, üç yıl önce Arjantin Hükümeti, gelişmekte olan ülkeler tarihinin en büyük borç iflasını ilan ederek, uluslararası borç yükümlülüklerini yerine getiremeyeceğini açıklamıştı. 
     Arjantin, borç yeniden yapılandırmasına odaklanırken, geçen yılın Ağustos ayında IMF ile 13 milyar dolarlık kredi programını askıya almıştı. 
     Arjantin, ödeyemediği 102.6 milyar dolarlık borcunu 41.8 milyar dolar değerindeki yeni kağıtlarla değiştirmeyi öneriyor. Takas işlemine ait teklif bitiş tarihi ise bugün yani 25 Şubat olarak gösterilmişti. 
     Arjantin Hükümeti, teklifleri 2-3 Mart gibi açıklayacak. 
     Arjantin'in yeniden yapılandırma işlemi, yakın tarihin en büyük borç iflasının çözülme sürecini de başlatacak. 
     En son veriler belli olmamasına rağmen, Arjantin'e borç verenlerin yaklaşık yüzde 40'nın takas önerisini kabul ettiği tahmin ediliyor. Son dakika başvurularıyla bu rakamın daha da artması bekleniyor. 
     Arjantin'e borç verenler arasında en büyük grubu, İtalyanlar oluşturuyor. 
     Arjantin, üç yıl önce 81.8 milyar dolarlık borcunu ödeyemediğini açıklamış ve faiziyle birlikte toplam 102.6 milyar dolar olan borcuna karşılık, 41.8 milyar dolarlık yeni tahvil önerisinde bulunmuştu. 
     IMF, borç takasının başarılı kabul edilebilmesi ve Arjantin'in kısa sürede sermaye piyasalarına geri dönebilmesi için, kabul oranının yüzde 75 olması gerektiğini vurguluyor. 
     
</TEXT>
</DOC>
