<DOC>
<DOCNO> 338842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko02.html </URL>
<DATE> 2005/05/02/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Sıcak paranın yıllık getirisi yüzde 34'e çıktı... 
</HEADLINE>
<TEXT>

     Mart ayında dolar kurundaki yükselişe bağlı olarak azalan sıcak paranın yıllık getirisi, nisanda yeniden artmaya başladı. Nisan 2004’te YTL’ye dönüştürülerek 1 yıl süreyle İMKB’de tutulan dolar, dolar bazında yüzde 34’lük getiri sağladı. YTL mevduatta değerlendirilen sıcak parada yüzde 22.6-24.1, kamu kağıtlarında tutulan sıcak parada ise yüzde 25.3-33.6 kazanç oluştu. 
     ANKA’nın 1000 dolarını YTL’ye dönüştürerek, YTL cinsinden yatırım araçlarında değerlendirdiği varsayılan bir yatırımcıyı dikkate alarak yaptığı hesaplamaya göre, mart ayında doların YTL karşısında değer kazanmasına bağlı olarak yüzde 16.8-27.1 arasında kalan sıcak paranın getirisi, nisan ayında yeniden artış trendine girdi. Geçen yılın nisan ayında dolarını TL’y çevirrek Borsa’dan hisse senedi alanların getirisi, bu yılın nisan ayında Borsa’da endeksindeki yüzde 7.7’lik düşüşe rağmen, dolar bazında yüzde 34’ü buldu. YTL mevduata geçenlerin getirisi yüzde 24’ü, kamu kağıtlarına geçenlerin getirisi yüzde 33’ü geçti. 
     
     DOLAR KURU DÜŞTÜ SICAK PARA KAZANDI 
     2004 yılının nisan ayında 1.4173 YTL olan dolar kuru, 
     bu yılın nisan ayı sonunda ise 1.3844 YTL’ye indi. Dolar kuru son bir yılda yüzde 2.3’lük değer kaybetti. 
     
     BORSA’DA TUTULAN SICAK PARA YÜZDE 34 KAZANDIRDI 
     Nisan 2004’te 1000 dolar bozdurarak elde ettikleri 1417.3 YTL’yi, bir yıl boyunca İMKB’de değerlendirenlerin 
     parası bu yıl nisan sonunda 1855.2 YTL’ye çıktı. Bu para Nisan 2005’teki kurdan 1340 dolara denk geliyor. Buna göre, son bir yılda Borsa’da tutulan sıcak paranın dolar bazındaki getirisi yüzde 34’ü buldu. 
     
     DÖVİZDEN KAMU KAĞITLARINA GEÇENLER 
     Geçen yıl nisanda 1000 dolarını YTL’ye dönüştürerek son bir yılda sürekli olarak altı ay vadeli kamu kağıtlarına yatırım yapanların kazancı, bu yılın aynı ayında 12 dolara çıktı. 1000 dolarını bozdurarak 9 ay vadeli kamu kağıtlarında tutanların kazancı 1277 dolara, 12 ay vadeli kamu kağıtlarında değerlendirenlerin kazancı 1283 dolara, 15 ay vadeli kamu kağıtlarında tutanların kazancı ise 1336 dolara ulaştı. 
     Son bir yılda dolardan 6 ay vadeli kamu kağıtlarına geçenler dolar bazında yüzde 25.3, 9 ay vadeli kamu kağıtlarına geçenler yüzde 27.7, 12 ay vadeli kamu kağıtlarına geçenler yüzde 28.3, 15 ay vadeli kamu kağıtlarına geçenler yüzde 33.6 kazanç sağladı. 
     
     YTL MEVDUAT 
     2004 yılının nisan ayında 1000 dolar bozdurarak YTL 
     mevduatta yatıranların birikimi, bu yılın aynı ayında bir ay vadeli mevduatta 1226 dolara, üç ay vadelide 1239 dolara, altı ay vadelide 1238 dolara, bir yıl vadelide 1241 dolara çıktı. Dolardan YTL mevduata geçenler dolar bazında 1 ay vadeli mevduatta yüzde 22.6, üç ay vadelide yüzde 23.9, altı ay vadelide yüzde 23.8, bir yıl vadelide yüzde 24.1 getiri elde etti. 
     
     DÖVİZDE KALANLAR 
     Tasarruflarını dolar mevduatında değerlendirenler ise sınırlı düzeyde getiri sağladı. 2004 yılının nisan ayında 1417.3 YTL’ye denk gelen 1000 dolarını bankada bir ay vadeli 
     döviz mevduatına yatıranların parası, bu yılın aynı ayında 1029 dolara çıktı. 1000 dolarını üç ay vadeli döviz mevduat hesabına yatıranlar 1031 dolara, altı ay vadeliye yatıranlar 1034 dolara, bir yıl vadeliye yatıranlar 1031 dolara yükseltti. Sözkonusu tutarlar Nisan 2005’teki 1.3844 YTL’lik kurdan YTL’ye dönüştürüldüğünde ise tasarruf sahibinin eline bir ay vadeli mevduatta 1425 YTL, üç ay vadelide 1428 YTL, altı ay vadelide 1431 YTL, bir yıl vadelide 1427 YTL geçti. 1000 dolarını döviz mevduatında tutanlar son bir yılda dolar bazında yüzde 2.9-3.1, YTL bazında ise sadece yüzde 0.5-1 getiri sağladı. 
     
</TEXT>
</DOC>
