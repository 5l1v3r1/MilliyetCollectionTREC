<DOC>
<DOCNO> 326435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas12.html </URL>
<DATE> 2005/03/23/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
King Kong partisinde yıldızlara hevenklerce muz... 
</HEADLINE>
<TEXT>

     Beyazperdenin dev gorili King Kong'un beyazperdeye 72 yıl aradan sonra dönmesi şerefine hevenklerce muz dağıtıldı. ''Yüzüklerin Efendisi'' serisinin yönetmeni Jackson, ''King Kong''un çekimlerinin bitmesi onuruna verdiği partide konuklarına muz ikram etti. 
     Internetteki ''imd'' sitesinin haberine göre, King Kong'u 72 yıl sonra yeniden sinemaya getiren ve çocukluğundan beri bunun düşünü kuran ünlü yönetmen Jackson, dev goril onuruna görkemli bir parti verdi. 
     King Kong filminin konusunun geçtiği 1930'lu yılların havasını yansıtan bir şekilde döşenmiş mekanda verilen partide adeta karnaval havası yaşandı. Filmin çekimleri boyunca sabahlara kadar çalışan yıldızlar ve set ekibinin davetli olduğu partide en ilginç karşılanan ise yönetmen Jackson'ın ikramları oldu. 
     Toplam 145 milyon dolara malolan dev yapımın partisinde aralarında Naomi Watts, Jack Black ve Adrien Brody'nin de bulunduğu film ekibi ile partiye davet edilen birbirinden ünlü Hollywood yıldızlarına hevenklerce muz dağıtıldı. 
     Filmin gelecek yıl kış aylarında gösterime girmesi planlanıyor. 
     
     ''KING KONG'' GELİYOR... 
     Peter Jackson'ın kamera arkasına geçtiği yeni ''King Kong'' filminde Naomi Watts, Jack Black ve ''Piyanist'' filminin ünlü oyuncusu Adrien Brody rol alıyor. 
     ''Yüzüklerin Efendisi-The Lord of the Rings'' serisinin en ilgi çekici karakterlerinden yaratık Gollum'a yaptığı hareketlerin bilgisayara aktarılmasıyla can veren aktör Andy Serkis, filmde aynı yöntemle King Kong'u diriltecek. 
     Universal Pictures şirketinin çekeceği film, 2005'in Aralık ayında gösterime girecek. 
     1950'li yıllardan bu yana defalarca beyazperdeye aktarılan ''King Kong'', son olarak 1976'da izleyiciyle buluşmuştu. Yönetmenliğini John Guillermin'in üstlendiği filmde Jeff Bridges, Charles Grodin, Jessica Lange, John Randolph, Rene Auberjonois ve Julius Harris başlıca rolleri üstlenmişti. 
     
</TEXT>
</DOC>
