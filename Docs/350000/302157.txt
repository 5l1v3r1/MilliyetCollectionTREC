<DOC>
<DOCNO> 302157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko06.html </URL>
<DATE> 2004/12/30/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Düşük maaşa yüksek zam 
</HEADLINE>
<TEXT>

     SSK ve Bağ-Kur emeklilerinin aylıklarında, aldıkları aylık ve bulundukları basamaklara göre 2005 yılında iki dilim halinde kademeli artış öngören yasa tasarısı, TBMM Genel Kurulu'nda kabul edildi. 
     Yasaya göre, SSK Kanunu ve Tarım İşçileri Sosyal Sigortalar Kanunu kapsamındaki gelir ve aylık alanlara ocak ve temmuz 2005 tarihlerinde gelir ve aylık miktarlarına göre kademeli artışlar verilecek. 
     Ocak ve temmuz aylarında, 200 Yeni Türk Lirası'nın YTL altında aylık alanlara yüzde 8, 201-318 YTL arasında aylık alanlara yüzde 7, 318 YTLve üzerinde aylık alanlara da yüzde 6 oranında zam yapılacak. 
     
     Bağ-Kur emeklilerine kademeye göre zam 
     BAĞ-KUR Kanunu'na göre aylık alanlardan 1-6'ncı basamaklarda bulunanlara ocak ve temmuz aylarında yüzde 8, 7-12'nci basamaklarda yer alanlara yüzde 7, 13 ve daha yukarı basamaklarda bulunanlara ise yüzde 6 artış verilecek. 
     Tarımda Kendi Adına ve Hesabına Çalışanlar Sosyal Sigortalar Kanunu kapsamında bulunanlardan 1-12'nci basamaklarda yer alanların aylıkları da ocak ve temmuz dönemlerinde yüzde 8, 13 ve daha yukarı basamakta bulunanların aylıkları ise yüzde 7 oranında artırılacak. 
     
     Başesgioğu Şartları zorladık 
     Çalışma ve Sosyal Güvenlik Bakanı Murat Başesgioğlu, yasanın kabulünden önce yaptığı konuşmada, hükümetin üç yıldan bu yana emeklileri korumayı amaçlayan bir anlayışla hareket ettiğini kaydetti. Başesgioğlu, "emeklileri ezdirmemek için şartlar zorlanmıştır'' dedi. 
     SSK ve Bağ-Kur'un yanlış politikalar sonucu sigortacılıktan uzaklaşıp sosyal yardım kurumu haline getirildiğini ifade eden Başesgioğlu, bu anlayışı değiştirecek düzenlemeler hazırladıklarını bildirdi. 
     Başesgioğlu, tek maaş almaları nedeniyle emeklilerin ücretlerinin yetersiz kaldığını belirterek, ''İkinci ayak emeklilik sistemi denilen sistemi getirerek emeklilerin tek bir maaşa kalmasını önlemeyi amaçlıyoruz'' diye konuştu. 
     
</TEXT>
</DOC>
