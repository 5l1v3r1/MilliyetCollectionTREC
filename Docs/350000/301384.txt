<DOC>
<DOCNO> 301384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur32.html </URL>
<DATE> 2004/12/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
"Marmara'nın patlamaya hazır bomba olduğu gerçeği değişmedi" 
</HEADLINE>
<TEXT>

     Mimar ve kent bilimci Prof. Dr. Ahmet Vefik Alp, ''Güney Asya depremi bizi etkiler mi bilmiyorum, ancak Marmara'nın patlamaya hazır bomba olduğu gerçeği değişmedi'' dedi. 
     Prof. Dr. Alp, yaptığı yazılı açıklamada, Türkiye'de meydana gelebilecek olası bir depreme karşı gerekli tedbirlerin alınmadığını öne sürdü. 
     ''Güney Asya depremi bizi etkiler mi bilemiyorum, ancak Marmara'nın patlamaya hazır bomba olduğu gerçeği değişmedi'' diyen Prof. Dr. Alp, ''Reklam karşılığı sokaklara konulan deprem kutuları da yok oldu. 5 yıldır raporlar, seminerler, konseyler, nutuklar diz boyu. Ancak sahada hareket yok'' dedi. 
     Prof. Dr. Alp, şunları kaydetti 
     ''İstanbullu, depremi çaresiz bekliyor. Muhtemel deprem karşısında en ciddi kayıp, eski mevzuat ve teknolojiye göre inşa edilmiş çok katlı daireli betonarme apartmanlardan beklenmektedir. Çoğunun son deprem yönetmeliğine uygun inşa edilmediği bilinmektedir.'' Deprem riski altındaki bina sahiplerinin, binalarının yeniden yapılmasına sıcak baktıkları ve özveriye hazır olduklarını vurgulayan Prof. Dr. Alp, ''Ancak maliyetine katlanmaları zordur. Bu gibi yapılara, bölgesine göre ve değerine endeksli yüzde 10 ile 30 ilave duşey imar hakkı tanınarak kat karşılığı inşaat şeklinde müteahhitlerce yenilenmesine olanak tanınmalıdır'' dedi. 
     
</TEXT>
</DOC>
