<DOC>
<DOCNO> 309273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur04.html </URL>
<DATE> 2005/01/25/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Kızını göstermeyen kayınbiraderini öldürdü 
</HEADLINE>
<TEXT>

     DHA 

KAHRAMANMARAŞ'ta 49 yaşındaki Mehmet Tiyek, ayrı yaşadığı eşi 40 yaşındaki Fatma Tiyek'in yanında kaldığı kayınbiraderi 35 yaşındaki Mahmut Başçıl'ı, 13 yaşındaki kızı Aslı Tiyek'i kendine göstermediğini gerekçesiyle öldürdü. 
     Mersin'de berberlik yapan Mehmet Tiyek'i 2 yıl önce terk eden eşi Fatma Tiyek, kızı Aslı'yı da yanına alarak memleketi Kahramanmaraş'a dönerek kardeşi Mahmut Başçıl'ın evine yerleşti. Mehmet Tiyek, resmi olarak boşanmadığı eşi Fatma Tiyek'i önceki akşam telefonla arayarak Kurban Bayramı nedeniyle kızı Aslı'yı görmek istediğini söyledi. Ancak, Fatma Tiyek ile kardeşi Mahmut Başçıl buna karşı çıktı. Telefonla tartışan Mehmet Tiyek, gece yola çıkarak sabah Kahramanmaraş'a geldi. Kızı Aslı'nın kendisine gösterilmemesinden sorumlu tutuğu kayınbiraderi Mahmut Başçıl'ın tekstil mağazasının bulunduğu Menderes Mahallesi 9 Sokak'ta pusu kurdu. Tiyek, dün sabah işyerine gelen Mahmut Başçıl'a kurşun yağdırdı. Vücuduna 3 kurşun isabet eden Başçıl, ağır yaralı olarak götürüldüğü Kahramanmaraş Devlet Hastanesi'nde öldü. 
     Polisin sıkı takibi sonucunda yakalanan katil zanlısı, bayram nedeniyle kızı Aslı'yı görmek istediğini bunun için bir gün önce akşam telefonla eşi Fatma ile görüştüğünü, ancak buna izin verilmeyince Kahramanmaraş'a geldiğini söyledi. Katil zanlısı, kızı ile görüşmesini kayınbiraderi Mahmut'un engellediğini ileri sürerek cinayeti bu yüzden işlediğini itiraf etti. 
     
</TEXT>
</DOC>
