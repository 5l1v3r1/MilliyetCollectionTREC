<DOC>
<DOCNO> 349623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun14.html </URL>
<DATE> 2005/06/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İnsan klonlama hala bilim kurgu 
</HEADLINE>
<TEXT>

     Klonlama sayesinde geçen yıl ilk kez bir embriyon elde eden Koreli bir bilim adamı, insan klonlamanın hala ''bilim kurgu'' olduğunu ileri sürdü. 
     Hwang Woo-Suk isimli bilim adamı, ''İnsan klonlama sadece ahlaki açıdan kötü ve tıbbi açıdan tehlikeli değil, aynı zamanda teknik olarak da imkansızdır. Klonlanmış insanlar, bilim kurgudan başka bir şey değil. Size en azından gelecek 100 yıl içinde klonlanmış biriyle burun buruna gelemeyeceğinizi garanti edebilirim'' diye konuştu. 
     Seul Milli Üniversitesi'nde ekibiyle beraber çalışmalarını sürdüren Woo-Suk, geçen yılın şubat ayında bir insan embriyonunu klonlayabildiğini açıklamıştı. 
     Koreli araştırmacı, dünyada bir ilk olan bu çalışmanın, klonlanmış bir bebek ''üretmek'' için değil, organizmanın bütün dokularının yapılandırılmasına yarayacak hücreleri oluşturmak için gerekli kök hücreleri elde edip diyabet, kanser ve Alzheimer gibi hastalıklara çare bulabilmek için yapıldığını belirtmişti. 
     Woo-Suk, bu yıl içinde, Amerikalı ve İngiliz bilim adamlarının da katılımıyla Kore'de bir ''Kök hücre araştırma merkezi'' kurmak istediğini de anlattı. 
     Güney Kore'de tedavi ve araştırma amaçlı olarak hücre klonlamaya müsaade ediliyor. İnsan klonlamaya çalışmaksa 10 yıl hapisle cezalandırılıyor. 
     
</TEXT>
</DOC>
