<DOC>
<DOCNO> 345568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/yasam/yas02.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hem Bilgili hem Engin vizeden haberdardı' 
</HEADLINE>
<TEXT>


Çakıcı'nın yurtdışına kaçışıyla ilgili davada ifade veren İlker Kerem Eymür, "İtalya'dan Serdar Bilgili ve Sinan Engin'in bilgisi dahilinde vize alındı" dedi 

MUSA KESLER İstanbul 

Alaattin Çakıcı'nın yurtdışına kaçışına ilişkin 14 sanıklı davada dün, eski MİT'çi Mehmet Eymür'ün yeğeni İlker Kerem Eymür dinlendi. İstanbul 9. Ağır Ceza Mahkemesi'ndeki duruşmada, tutuksuz sanıklar Ali Yüce ve Velit Yavuz Günerkan hazır bulundu. Erol Evcil, Sinan Engin ve MİT görevlisi Kaşif Kozinoğlu da dahil tutuksuz sanıkların gelmediği duruşmada, Beşiktaş Turizm A.Ş. sorumlusu olduğunu belirten yeğen Eymür, Çakıcı için İbrahim Arı adına düzenlenen pasaporttan, hem eski Beşiktaş Spor Kulübü Başkanı Serdar Bilgili'nin hem de eski menajer Sinan Engin'in haberinin olduğunu söyledi. 

'Baskı uygulanmadı' 
İşleyişin aksamaması için, olmadığı zamanlarda Bilgili'nin elektronik imzasının kullanıldığını ifade eden Eymür, Çakıcı'nın kullandığı pasaportlar geldiğinde şirkette olmadığını savunarak, şunları söyledi "İbrahim Arı'nın pasaportunu gördüm. Engin'i aradım, 'Ne yapalım ' dedim. 'Vize alabilirseniz alın' dedi. Bilgili'yi aradım. O da, 'Tamam, al' dedi. 'Beşiktaş Travel' antetli k ğıtla vize için başvuruldu. Bu şekilde 500'e yakın vize alınmıştır. Arı adına pasaporttaki fotoğraf Çakıcı'nın değildi. Engin vize için baskı yapmadı." Mahkemeye heyeti, Aydın Göker, Başar Barış Çakıcı ve Fırat Ardıç'ın dinlenmelerine karar verdi. 




</TEXT>
</DOC>
