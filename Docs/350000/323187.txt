<DOC>
<DOCNO> 323187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/soneko12.html </URL>
<DATE> 2005/03/12/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Şener Teşvik Yasası ile ilgili ne IMF'de ne de hükümette tererddüt yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Teşvik Yasası ile ilgili ne IMF'de ne hükümette ne de Meclis'te bir tereddüt olmadığını söyledi. 
     Şener, Trabzon Valisi Hüseyin Yavuzdemir'i ziyaret ederek ilin sorunları hakkında brifing aldı. 
     Bakan Şener, burada yaptığı açıklamada, Trabzon gezisinde özellikle buradaki havayı teneffüs etme çabası içinde olacağını belirterek, ''Ankara'da karar verirken sadece raporlar üzerinde, masa başında karar vermenin doğru olmadığına inanıyorum. Bu nedenle sorunları yerinde görmek, çözüm önerileri geliştirmek açısından bu tür gezilerin faydalı olacağına inanıyorum'' dedi. 
     Ziyaretinde Trabzon'un komple fotoğrafını çekmiş olacağını ifade eden Bakan Şener, ''Trabzon'un sorunlarıyla ilgili konuları takip ediyoruz. Özellikle Trabzon'da ulaşımla ilgili sorunların ağırlık teşkil ettiği anlaşılıyor. Bu konular gündemimizde. Diğer konularda da gereken neyse yapılacaktır'' diye konuştu. 
     Daha sonra AK Parti Trabzon İl Başkanlığı'nı ziyaret eden Bakan Şener, tüm illerin olduğu gibi Trabzon'un da bazı sorunları olduğunu bildiğini kaydederek, ''Önemli olan bu sorunların varlığı değil bu sorunları çözme iradesinin milletvekillerimizde olup olmadığıdır. Milletvekillerimiz ve hükümetteki diğer yöneticilerimizde de bu iradenin olduğunu görüyoruz'' dedi. 
     Bakan Şener, Trabzon'un ülkenin diğer kesimleriyle bağlantısının önemli olduğunu vurgulayarak, ''Bizim Trabzon'a bakışımız Anadolu'nun diğer bölgeleriyle rahat ulaşım sağlanan bir il olması aynı zamanda uluslararası bağlantıları olan bir merkez haline dönüşmesidir. Bir tarafta doğumuzda Gürcistan ve Azerbaycan, güneyde Rusya Federasyonu var. Trabzon Türkiye'de üretilen malların dünyaya açılacağı kapı olarak önem arzetmektedir'' diye konuştu. 
     
     TEŞVİK KANUNU 
     Teşvik Kanunu ile ilgili plan ve bütçe alt komisyonunda görüşmelerin devam ettiğini belirten Bakan Şener, şöyle devam etti 
     ''Buradaki görüşmelerin ardından alt komisyona ve Meclis Genel Kurulu'na kanun tasarısını getireceğiz. Teşviğin anlamı şudur. Türkiye'ye yatırımı cazip görmeyip yurtdışına yatırım yapanlara Gelin Trabzon'a, Türkiye'ye yatırım yapın. Size ucuz enerji ve birçok kolaylık sağlıyoruz diyoruz. Aynı zamanda da yabancı yatırımcılara da çağrıda bulunmuş oluyoruz. Teşvik Yasası özü itibariyle bu çağrının adıdır. Teşvik Yasası ile ilgili ne IMF'de ne hükümette ne de Meclis'te bir tereddüt yok. Kamuoyunda Trabzon'un ve başka illerin teşvik kapsamına girmesiyle ilgili tereddüt olduğu konuşuluyor. Bu doğru değil.'' 
     
     MİLLETVEKİLİ İSTİFALARI 
     Bakan Abdüllatif Şener, son günlerdeki milletvekili istifalarıyla ilgili soruyu ise ''Bu istifalar hakkında özel bir değerlendirme yapmaya gerek yok. Genel olarak bir değerlendirme yaparsak çok partili siyasi hayata geçişimizden bugüne kadar TBMM'de bazı milletvekillerinin parti değiştirdiklerini gördük. Ve bu hiçbir zaman önemli olmadı. Bu Türkiye'deki siyasi yapının genel görünümüdür. Üzerinde değerlendirme yapacak kadar önemli bir konu değildir'' diye yanıtladı. 
     Ziyaret sırasında AK Parti Trabzon İl Başkanı Ahmet Metin Genç, Bakan Şener'e 58 numaralı Trabzonspor forması, atkısı ve kravatı hediye etti. 
     
     HORON OYNADI 
     Bakan Şener, daha sonra Toys R Us Mağazası'nın açılışına katıldı. 
     Açılışta halkoyunları ekibine katılarak bir süre horon oynayan Şener, açılışın ardından Kunduracılar Caddesi'nden konferansa katılacağı Trabzon Ticaret ve Sanayi Odası'na kadar yürüyerek vatandaşlarla selamlaştı. 
     
</TEXT>
</DOC>
