<DOC>
<DOCNO> 300831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yazar/okur.html </URL>
<DATE> 2004/12/25/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
TMSF'nin yolculuğu 
</HEADLINE>
<TEXT>


Tasarruf Mevduatı Sigorta Fonu TMSF , 2005 yılında nasıl sınav verecek Sınav belli. Öncelikle Çukurova Holding'in Turkcell hisseleriyle ilgili ödemesi. İkinci önemli konu, Star televizyonunun satışı. Diğer konu ise, bankalardan dolayı TMSF'ye borcu faiziyle birlikte 30 milyon dolara ulaşan Erol Evcil dosyası. 
Diyeceksiniz ki sınav sadece bu üç konu mu Elbette hayır. Bu üç konunun da buluştuğu ortak bir nokta var. O da 5020 sayılı yasanın 2005 yılından itibaren nasıl çalışacağı. Yani sadece müzayedelerle gündeme gelen TMSF'nin borç ödeme anlaşması yaptığı gruplarla yolculuğu ve protokol anlaşmalarıyla ilgili gündeme gelecek tartışmalar. TMSF'nin işinin kolay olmadığını biliyoruz. 
1 milyar 250 milyon dolar ödeyecek 
Ayın 30'unda TMSF, Yapı Kredi'deki rehinli Turkcell hisseleriyle ilgili Çukurova Grubu ile yaptığı protokole bağlı üçüncü taksitini tahsil edecek. 
Ödeme tutarı bu ay yine 15 milyon dolar. Çukurova Holding, eylül ayından bu yana TMSF'ye 60 milyon dolar ödeyecekti. Bunun 45 milyon dolarını ödedi. Aralık, ocak ve şubatta 45 milyon dolar daha ödeyecek. Ancak mart ayı ile birlikte durum değişiyor. Çukurova ödemeleri, mart ayıyla birlikte 125 milyon dolara çıkıyor. Ve 2005 sonuna kadar Çukurova tamı tamına 1 milyar 250 milyon dolar ödeme yapacak. 
Üstelik Çukurova Holding'in BDDK ile yolculuğu da bu noktada devreye girecek. Çünkü Çukurova, BDDK ile yaptığı İstanbul Yaklaşımı anlaşmasını sürdürüyor. Ve buna göre ocak sonu itibariyle YKB'deki yüzde 13.5'lik rehinli hisselerini alıp almayacağı konusunda da büyük bir sınav verecek. 
Çünkü görünen o ki bu süre içinde iki şirket Türkiye'nin gündeminde yerini alacak. Biri yüzde 37.1 oranındaki hissesiyle Turkcell'in Finlandiya - İsveç ortaklığındaki ortağı TeliaSonera ve İngiltere'nin iletişim devi Vodafone. Vodafone, Telsim ile ilgileniyor. Ama asıl odaklandığı nokta Turkcell. 
Kritik soru Turkcell'in patronu kim olacak 

Büyük sürpriz 
TMSF'nin ikinci büyük sınavı, ocak ayındaki Star televizyonunun satışı. Şu ana kadar üç büyük grup bu işle ilgileniyor. Ancak bir dünya devi, Star televizyonunu çok yakından takibe almış durumda. Amerika kıtası kökenli bu dünya devinin birlikte hareket ettiği grup, özellikle Digitürk satışını da izliyor. Yapı Kredi Bankası'nın iştiraki olan Digitürk, belki de geleceğini Star televizyonunun satışı sonucu belirleyecek. 
Kısacası sürprizlerle dolu bir satış süreci bu. Ve özellikle Sabah gazetesini çıkaran Merkez Yayıncılık'ın çizgisi de sürprizin bir parçası olabilir. 

Evcil açmazı 
Gelelim bir başka konuya... Gündemdeki isim Erol Evcil. 
Evcil, Sivas Demir Çelik operasyonu ile kamuoyunun gündemine yeniden girdi girmesine de asıl gündem TMSF'de. 
Çünkü Evcil'in başta Türk Ticaret Bankası olmak üzere fona alınan Demirbank, Egebank, Toprakbank ve İnterbank dahil faiziyle birlikte TMSF'ye 30 milyon dolar borcu var. 
Evcil, TMSF'ye olan borçlarıyla ilgili bir protokol yapmak üzere eylül ayında TMSF ile görüşmeye başladı. 20 Eylül'de yaptığı son görüşme çerçevesinde 2 trilyonu peşin, bakiyesi 3 yıla yayılmış şekilde bu borçları ödemek istediğini bildirdi. TMSF ise Evcil'i dinledi. Ancak borç ödeme protokolü ile ilgili henüz geri dönmedi. 



</TEXT>
</DOC>
