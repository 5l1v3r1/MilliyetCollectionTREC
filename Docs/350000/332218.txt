<DOC>
<DOCNO> 332218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko48.html </URL>
<DATE> 2005/04/11/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Unakıtan Tekel'de yeni takvim belirlenecek, saplantımız yok 
</HEADLINE>
<TEXT>

     Maliye Bakanı Kemal Unakıtan , Türkiye ile Suriye sınırı arasında mayınlı bir arazinin bulunduğunu belirterek, ''Bu mayınlı alanı organik tarıma açmak ve uzun vadeli olarak kiraya vermek istiyoruz. Orayı kiraya verdiğimiz kimselere temizletmek istiyoruz'' dedi. 
     Unakıtan, Ankara'dan İstanbul'a giderken uçakta gazetecilerin gündeme ilişkin çeşitli sorularını yanıtladı. 
     Hükümet olarak bu arazinin tamamen mayınlardan temizlenerek organik tarıma kazandırılmasını amaçladıklarını belirten Unakıtan, Bakanlar Kurulu kararı ile bu temizleme konusundaki görevin Maliye Bakanlığı'na verildiğini, bu çerçevede de Perşembe, Cuma ve Cumartesi günleri bölgede incelemelerde bulunduğunu söyledi. İçinde Savunma Bakanlığı ve Genel Kurmay'dan uzmanların da bulunduğu bir ekiple helikopter ile tüm bölgeyi gezdiğini anlatan Unakıtan, ''Bunun altyapısını şimdi geliştiriyoruz. Bunun işlemlerine de yakında başlıyoruz'' dedi. 
     Unakıtan bir soru üzerine mayından temizlenecek bölgenin 500 km kadar olduğunu, mayınlı arazinin tamamen temizleneceğini belirterek, insan hayatını ilgilendiren, teknik ve ihtisaslaşma gerektiren bu konuda sıfır tolerans ile çalışmaları gerektiğinin altını çizdi. Bu konuda gerekli teknik ve idari şartnamelerin hazırlanması hususunda Maliye Bakanlığı Müsteşarlığı koordinatörlüğü'nde ilgili bakanlıkların yetkilileri ile çalışmalar yürüttüklerini hatırlatan Unakıtan, ''Ben de oraya inceleme gezisinde bulundum. Yapacaklarımızı bilmemiz gerekir. Masa başında oturmakla bir şey idare edilmiyor. Benim stilimde, ne yapacaksam yerinde görmem lazım. Oralarda gezerken biraz üşüttük de, tabii, Ama hasta olduğum kısmını yazmayın ki, ekonomi etkilenmesin'' diye konuştu. 
     Unakıtan mayın temizleme işinin mali portresine ilişkin bir soruya karşılık, bunun mali portresinin oldukça fazla olduğunu kimilerine göre 200-300, kimilerine göre de 600-700 milyon doları bulduğunu vurgulayarak, ''Fakat biz başka şekilde bunu düşünüyoruz'' dedi. 
     Unakıtan, şöyle devam etti 
     ''Orayı organik tarıma açmak ve uzun vadeli oraları kiraya vermek istiyoruz. Ve kiraya verdiğimiz kimselere bunu temizletmek istiyoruz. Bütçeye ve devlete herhangi bir yük olmadan oralara uzun vadeli kiraya vermek suretiyle, hem oraları temizlettirmeli, hem de ekonomiye kazandırmalı. Organik tarım fevkalade önemli. Ürünlerin tamamı yurtdışına ihraç ediliyor ve oldukça da pahalıya satılıyor. Dolayısıyla böyle bir şekil düşünüyorum. Ama henüz netleşmedi. Çalışmalar hızlı bir şekilde yapmak istiyoruz. Bu proje yerli ve yabancılara da açık olacaktır.'' Unakıtan, proje ile ilgilenen yerli firmalara ilişkin soruya karşılık, kendilerine başvuran firmaların olduğunu, fakat çalışmaların netleşmesinin ardından ihalenin yapılacağını, kimin girip girmeyeceğinin kamuoyu önünde belli olacağını kaydetti. Unakıtan bir soruya karşılık, bunun için yasal bir düzenleme gerekmediğini, Bakanlar Kurulu kararıyla Maliye Bakanlığı'nın görevlendirildiğini hatırlattı. 
     
     TEKEL'İN ÖZELLEŞTİRİLMESİ 
     Bakan Unakıtan, Tekel ihalesine ilişkin bir soruya karşılık, ''Bu sonuçtan sonra ilgili arkadaşlarla toplanacağız. Maliye'nin politikası değişmedi. Oturup konuşacağız, özelleştirme ile ilgili de oturup konuşacağız. Herhalde bazı kararlar alacağız'' diye konuştu. Unakıtan TEKEL'in de Petkim gibi halka arz olup olmayacağına ilişkin soruya karşılık, bu konuda yeni bir takvim belirleneceğini belirterek, şunları kaydetti 
     ''Bizim halka arz ya da blok satış konusunda saplantımız yok. Petkim'i daha önce blok olarak satmaya kalktık. 605 milyon dolar verdiler. Ama sonradan olmadı. Biz Petkim'in bir kısmını halka arzettik, oldukça yoğun bir talep aldık. Öteki de Tekel niye olmasın yani'' Maliye Bakanı Unakıtan bir gazetecinin Tekel'in alkollü içkiler bölümünün özelleştirmesi konusunda Başbakanlık Yüksek Denetleme Kurulu'nun YDK hazırladığı raporla ilgili sorusu üzerine ''Ben ona gerekli soruşturma için gerekli yerlere izin verdim. İnceleme sonunda hep beraber göreceğiz. Çıksın bir rapor görelim'' dedi. 
     
     IMF İLE İLİŞKİLER 
     Bakan Unakıtan, IMF ile imzalanacak olan stand- by anlaşması ile İncirlik Üssü'nün kullandırılması arasında bir bağlantı olup olmadığının sorulması üzerine, ''Hayır, stand-by görüşmelerini biz yapıyoruz. Bu İncirlik konuda ima bile yok. 
     
</TEXT>
</DOC>
