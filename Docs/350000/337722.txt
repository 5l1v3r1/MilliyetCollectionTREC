<DOC>
<DOCNO> 337722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun46.html </URL>
<DATE> 2005/04/28/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Putin İsrail de... 
</HEADLINE>
<TEXT>

     İsrail ve Rusya'nın, istihbarat alanında işbirliğini güçlendirme kararı aldıkları bildirildi. 
     İsrail basını, Rusya Devlet Başkanı Vladimir Putin'le İsrail Başbakanı Ariel Şaron arasındaki görüşmede, Şaron'un, terör gruplarının eline geçeceği endişesiyle Rus silahlarının İran ve diğer Arap ülkelerine satışlarından duyduğu kaygıyı dile getirdiğini belirtti. 
     Putin'in Rus silahlarının İsrail için bir tehlike olmayacağını belirttiği, ''İsrail'in bu gibi konularda bir bilgisi varsa bize iletsin, böyle bir durumu engellemek için elimden gelen her şeyi yaparım'' dediği kaydedildi. 
     Putin'in görüşmede, nükleer güce sahip bir İran'ın, İsrail'i olduğu kadar Rusya'yı da endişelendireceğini dile getirdiği belirtildi. 
     İsrail radyosu ise iki ülkenin terörizmle savaş için bilgileri karşılıklı transfer edeceğini, ortak bir mekanizma oluşturulması için karar alındığını duyurdu. 
     Putin-Şaron görüşmesinde, Rusya Devlet Başkanı'nın Kahire'de yaptığı, sonbaharda Moskova'da ''Ortadoğu Barış Zirvesi'' önerisinin de tartışıldığı belirtildi. 
     Öte yandan İsrail Cumhurbaşkanı Moşe Katsav ile birlikte, Yad Vaşem Soykırım Müzesi'ni ziyaret eden Putin, Müzenin anı defterine, ''Böyle bir trajedi bir daha asla yaşanmamalı'' diye yazdı. 
     İsrail'e ilk ziyaretini düzenleyen Putin, Kudüs temaslarının ardından yarın sabah Filistin'e geçerek Filistin Devlet Başkanı Mahmud Abbas'la bir araya gelecek. 
     Putin, yarın İsrail üzerinden ülkesine dönecek. 
     
</TEXT>
</DOC>
