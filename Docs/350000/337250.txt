<DOC>
<DOCNO> 337250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/spo13.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehir zemberek 
</HEADLINE>
<TEXT>


TMSF Başkanı Ahmet Ertürk, Türk futbolunu eleştirdi, "Pislikler halının altına süpürülmüş, ama artık ortada halı yok, herkes pisliğin üzerinde oturuyor" dedi 


Tasarruf Mevduatı Sigorta Fonu TMSF Başkanı Ahmet Ertürk, Türkiye'de futbol dünyasının kirlendiğini ve temizlenmeye muhtaç olduğunu söyledi. 
İstanbulspor'un TMSF'ye geçişinin ardından spor konusunda da gündeme gelen ve Beşiktaşlılığı ile bilinen TMSF Başkanı Ahmet Ertürk, ayda bir çıkan Beşiktaş Serencebey Gazetesi'nin 3. sayısında yer alan röportajında, futbol dünyasının kendine özgü bir hukuk sistemi bulunduğunu ifade ederek, şunları söyledi 
"Tüm pislikler halıların altına süpürülmüş, ama artık ortada halı da yok, herkes pisliğin üzerinde oturuyor. Böyle bir şey futbolun ölümüdür. Dikkat ederseniz, son bir, iki senedir ne kazanan zevk alıyor, ne kaybeden razı oluyor. Bundan sonra artık hakemin 90 dakika maç yönetemez hale geldiği bir futbol dünyasına doğru gidiyoruz". 
"Beşiktaş'ta geçen sene ikinci yarıdan sonra başlayan çöküntüyü, hiçbir zaman anlayamadım. Belki de Beşiktaş'ın geçen sene uğradığı yıkımı anlamak, Türkiye'de çok şeyi anlamak demek olacak. Beşiktaş'ın o dönemde yönetiminde bulunmuş insanların, Beşiktaşlılar'a bunu açıklama sorumluluğu var. Burada tamamen futbol faktörleri mi, yoksa futbol dışı faktörler mi rol oynadı " 
"Kendi içini düzeltemeyen bir federasyonun, vereceği hiçbir şey yok. Öncelikle federasyona bir güven gelmesi ve adaleti sağlaması gerekir ki dünyaya verebileceği bir şey olsun. Onun için de ben TFF'den hiçbir şey beklemiyorum. TFF seyrediyor, belki de seyirci kalmak istiyor.Bana göre umutsuz bir vaka". 
"TMSF'nin, İstanbulspor'a el koyması, hukuk düzenini ayakta tutmak için yapılmış, kulübü kısa dönemde elden çıkarmaya yönelik kısa vadeli müdahale idi. Ama federasyon kulübü elden çıkarmamıza izin vermedi. Şayet İstanbulspor değer kaybeden, küme düşen bir takım olursa, suçlu federasyondur". 


</TEXT>
</DOC>
