<DOC>
<DOCNO> 321926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur03.html </URL>
<DATE> 2005/03/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İstanbul'a lapa lapa kar, hava soğuyor 
</HEADLINE>
<TEXT>

     Batı bölgelerimizden dün yurda giren yağışlı hava bugün sabah saatlerinden itibaren İstanbul'da kar yağışına dönüştü. İstanbul perşembe günü de kar yağışı altında. 
     İstanbul'da sabah saatlerinde başlayan kar yağışı, herhangi bir olumsuzluğa yol açmadı. Kar yağışı öğleden sonra etkisini azalttırken, rüzgarın kuzeye dönmesiyle birlikte hava sıcaklığı da hissedilir derecede düşecek. 
     Kentin büyük bölümünde saat 07.30 sıralarında başlayan kar yağışı, kara ve deniz ulaşımını olumsuz etkilemedi. 
     Halen süren yağış, yağmurun ardından gerçekleştiği için kar toplanmasına neden olmazken, Meteoroloji yetkilileri, ildeki kar yağışının öğle saatlerinden itibaren etkisini kaybedeceğini bildirdiler. 
     Yetkililer, İstanbul'da bugün hava sıcaklığının gündüz 4, gece ise 2 derece olmasının beklendiğini kaydettiler. 
     Ege bölgesi de sağanak yağışın etkisi altında. Yağışlar, yağmur ve sağanak, güney Ege kıyılarında gökgürültülü sağanak, zamanla kuzey Ege'nin iç kesimlerinde karla karışık yağmur ve yükseklerinde kar şeklinde olacak. Yağışların hafta sonuna kadar molalarla devam etmesi bekleniyor. 
     Sıcaklık, lodosun zamanla etkisini kaybetmesiyle birlikte, özellikle kuzey kesimlerinde hissedilir derecede azalacak. 
     
     KAR KESİLECEK AMA SOĞUK SÜRECEK 

     İstanbul'da kar yağışının öğle saatlerinde etkisini kaybedeceği, soğuk havanın ise hafta sonuna kadar etkisini sürdüreceği bildirildi. 
     İstanbul Meteoroloji Bölge Müdürü Mustafa Yıldırım, AA muhabirine yaptığı açıklamada, kentte sabah saatlerinde başlayan kar yağışının yüksek kesimlerde etkili olduğunu belirterek, yağışın sahil kesimlerinde yağmur ve karla karışık yağmur şeklinde görüldüğünü söyledi. 
     Kar yağışının öğle saatlerinde etkisini kaybedeceğini anlatan Yıldırım, kentte dün 17 derece olan sıcaklığın sabah saatlerinde 3 dereceye düştüğünü, ancak öğle saatlerinde 6 derece seviyesinde olacağını kaydetti. 
     Yıldırım, İstanbul'da yarın havanın parçalı bulutlu olacağını ifade ederek, perşembe günü ise parçalı bulutlu, zaman zaman kar ve karla karışık yağmur, cuma günü de kar yağışı beklendiğini dile getirdi. 
     Mustafa Yıldırım, hava sıcaklığının hafta sonundan itibaren artacağını sözlerine ekledi. 
     Hafta sonuna kadar yağış 
     Karadeniz üzerinden gelen soğuk ve yağışlı havanın hafta sonuna kadar yurtta etkili olacağı bildirildi. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarıya'' göre, yağışlı hava halen yurdun büyük bölümünde etkili oluyor. Yağışlar genellikle yağmur ve sağanak, Marmara'nın doğusu ile Doğu Anadolu'nun kuzeydoğusunda karla karışık yağmur ve kar şeklinde görülüyor. 
     Bu gece ve yarın akşama kadar Marmara'nın batısı dışında tüm yurtta yağış bekleniyor. 
     Yağışlar, hava sıcaklığında beklenen azalmayla birlikte, bu gece Marmara'nın doğusu, Batı Karadeniz'in iç kesimleri, İç Ege ile İç Anadolu'nun kuzeybatısında, yarın İç Anadolu'nun doğusu, orta ve Doğu Karadeniz'in iç kesimleri ile Doğu Anadolu'da karla karışık yağmur ve kar şekline dönüşecek. 10 Mart Perşembe günü Orta ve Doğu Karadeniz, İç Anadolu'nun doğusu, Doğu Anadolu ve Güneydoğu Anadolu ile öğle saatlerinden itibaren Ege, Marmara, Batı Karadeniz ile Eskişehir çevrelerinde yağış bekleniyor. Yağışların Güney Ege kıyıları ile Güneydoğu Anadolu'da yağmur, diğer yerlerde karla karışık yağmur ve kar şeklinde olacağı tahmin ediliyor. 
     11 Mart Cuma günü Marmara'nın batısı ile Kıyı Ege dışında tüm yurt yağışlı geçecek. Yağışlar kuzey ve iç kesimlerde karla karışık yağmur ve kar, güney kesimlerde yağmur şeklinde görülecek. 
     Hava sıcaklığı yurdun kuzey ve iç kesimlerinde hissedilir derecede 6-8 derece olmak üzere tüm yurtta azalacak. 
     Hava sıcaklığındaki azalmayla birlikte görülecek kar yağışları ile Perşembe ve Cuma günleri yurdun batı kesimlerinde beklenen buzlanma ve don olayının oluşturacağı olumsuz şartlara karşı ilgililerin ve vatandaşların tedbirli olmaları gerekiyor. 

     
</TEXT>
</DOC>
