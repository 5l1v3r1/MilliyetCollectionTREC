<DOC>
<DOCNO> 328536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko43.html </URL>
<DATE> 2005/03/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bankacılık sektörü Ocak'ta 1.1 katrilyon lira net kar elde etti... 
</HEADLINE>
<TEXT>

     Bankacılık sektörünün 2005 Ocak ayında, net dönem karı 1 katrilyon 183 trilyon lira oldu. 
     BDDK verilerine göre, Ocak ayında kredilerden 1.5 katrilyon lira faiz geliri elde eden bankalar, diğer faiz işlemleriyle birlikte toplam 3 katrilyon 758 trilyon liralık faiz gelirine ulaştı. 
     Sektörün toplam faiz giderleri ise 2 katrilyon 237 trilyon lira seviyesinde kaldı. 
     Yaklaşık 750 trilyon liralık faiz dışı gelir sağlayan bankalar, 1 katrilyon 345 trilyon lira da faiz dışı harcama yaptı. 
     Bunların sonucunda 1 katrilyon 529 trilyon lira vergi öncesi kar eden bankalar, vergi provizyonunun ardından 1 katrilyon 183 trilyon lira kar elde etmiş oldu. 
     Ocak ayında kamu sermayeli bankaların karı ise 389 trilyon lira olarak belirlendi. 
     
     KREDİLER 
     Ocak sonu itibariyle 97 katrilyon 280 trilyon liralık krediye ulaşan sektör, bunda en fazla payı 17.1 katrilyon lira ile işletme kredilerine ayırdı. 
     Kredi kartları kullandırımı 14.2 katrilyon liraya ulaşırken, 13.6 katrilyonluk ihracat kredisi, 12.7 katrilyonluk da tüketici kredisi kullandırılmış durumda. 
     Sektör Ocak itibariyle tekstil ve tekstil ürünleri sektörü için 8.2 katrilyon, toptan ticaret ve komisyonculuk ve tarım sektörüne 6.3'er katrilyon, otomobil için de 4.4 katrilyon lira kredi kullandırmış bulunuyor. 
     
     DÖVİZ VARLIKLARI 
     Ocak sonu itibariyle bankaların döviz varlıkları 100.7 milyar dolar olurken, yükümlülükleri toplamı da 100.9 milyar dolar olarak hesaplandı. Bunun sonunda Ocak ayında bankaların açık pozisyonu 234 milyon dolar oldu. Bir önceki ayda bu rakam, 71 milyon dolar düzeyindeydi. 
     Sektörün sendikasyon kredileri 6 milyar 367 milyon dolar, seküritizasyon varlığa dayalı menkul kıymet ihracı kredileri de 3 milyar 668 milyon dolar olarak belirlendi. 
     
     ŞUBE SAYISI, PERSONEL 
     Sektördeki bankaların yurtiçi şube sayısı Aralık ayına göre Ocak ayında 10 adet azalışla 6 bin 163'e geriledi. 
     Yurtiçi personel sayısı ise 154 kişi artarak 127 bin 540'a çıktı. Kamu bankalarında çalışan personel sayısı 94 kişi azalırken, özel sermayeli banka çalışanlarının sayısı 249 kişi arttı. 
     Bankaların sahip oldukları ATM sayısı da 38 adet artışla 13 bin 594'e ulaştı. 
     
</TEXT>
</DOC>
