<DOC>
<DOCNO> 300475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun09.html </URL>
<DATE> 2004/12/24/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
ABD'de kutup soğuğu ve kar fırtınası... 
</HEADLINE>
<TEXT>

     ABD'nin özellikle ortabatı ve güney kesimlerinde etkili olan kutup soğuğu ve kar fırtınası hayatı olumsuz yönde etkiliyor. 
     Noel tatilinden istifade edip seyahate çıkanların kötü hava koşullarının kurbanı olduğu, hem kara hem de hava yolu ulaşımında aksamalara yol açan kötü hava koşullarına bağlı sebeplerden dolayı 7 kişinin hayatını kaybettiği bildirildi. 
     Soğuk hava, fırtına ve kar yağışının etkili olduğu bölgelerde buzlanma ve kar yüzünden yer yer trafiğin durduğu, kar fırtınasının etkili olduğu güney Indiana'yı diğer eyaletlere bağlayan otoyolların ise tamamen kapandığı kaydediliyor. Kar yüzünden yüzbinlerce insana elektrik verilemeyen Ohio'da, insanların uyku tulumları, odun ateşi ve gaz ocakları ile ısınmaya çalıştıkları belirtiliyor. 
     Yollarda mahsur kalan ve donma tehlikesiyle karşı karşıya olan bazı yolcuların, güvenlik görevlileri tarafından kurtarılarak otoyollar üzerindeki otel ya da Kızılhaç merkezlerinde barındırıldıkları belirtiliyor. 
     Bu arada Cincinnati'de aşırı kar yağışı yüzünden bir mağazanın çatısının çöktüğü, trafik kazalarında 3'ü Ohio'da olmak üzere toplam 7 kişinin hayatını kaybettiği kaydediliyor. Bölgede ayrıca hava ulaşımında da büyük sıkıntılar yaşandığı ve uçakların rötarlı havalandığı ifade ediliyor. 

     
</TEXT>
</DOC>
