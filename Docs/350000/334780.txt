<DOC>
<DOCNO> 334780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko14.html </URL>
<DATE> 2005/04/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tarım Bakanı'ndan çiftçiye müjde Gübre ve mazotta indirim olacak 
</HEADLINE>
<TEXT>

     Tarım ve Köyişleri Bakanı Sami Güçlü, bu yıl gübre ve mazot indiriminin kesinlikle olacağını bildirdi. 
     Tarım ve Köyişleri Bakanı Sami Güçlü, Ağrılı çiftçi Rahmi Yontar'ı makamında kabul etti. 
     Yontar'ın Ağrı'da örnek bir çiftçi olduğunu belirten Güçlü, ''Çiftçimiz alternatif ürün ekerek devlet desteğinden yararlandı ve iyi bir kar elde etti'' dedi. 
     Yontar da topraklarına silajlık mısır, yonca, fiğ gibi yem bitkileri ektiğini ve yılda iki kez mahsul elde ettiğini belirterek, ''Bin dönümlük bir alana yem bitkisi ektiğim zaman 78 milyar lira destek alıyorum. Pancar eksem bu karı elde edemezdim. Bölge halkına da çiftçilik ve üreticiliği öğretiyorum'' diye konuştu. 
     Kabul sırasında gazetecilerin ''Mazot ve gübreye indirim sözünüz vardı, bu konuda bir gelişme var mı '' sorusu üzerine Bakan Güçlü, bu konudaki gelişmenin bundan sonra gündeme gelebileceğini, çünkü zamanın artık biraz daha uygun olduğunu söyledi. 
     2005 yılında gübre ve mazot indiriminin kesinlikle olacağını vurgulayan Bakan, ''Bu konuda verilmiş sözler, yapılmış açıklamalar var. Dolayısıyla kamuoyunda bu konuda verdiğimiz sözlere yönelik olarak bir gelişme ortaya koyacağız. Bu sadece zamanlama sorunu, fakat 2005'te kesinlikle olacak'' diye konuştu. 
     
     SÜT KONUSUNDA BAKANLIKTA TOPLANTI YAPILACAK 
     Sütteki fazla üretime çözüm bulmak amacıyla sektör temsilcileri ve diğer muhataplarla bugün bakanlıkta toplantı yapacaklarını da bildiren Güçlü, konunun çözümü için birçok alternatif bulunduğunu, fakat henüz netleşmiş bir şeyin olmadığını ifade etti. 
     Bugünkü görüşmelerin sorunu çözmeye yönelik olacağını belirten Güçlü, şunları söyledi 
     ''Geçtiğimiz Cuma günü Aksaray'da da bu konuyu uzun uzun görüştük taraflarla. Aksaray'da üretim fazlasının bir biçimde mahalli olarak çözümüne şahit oldum. Sütün maliyetinin yarısına üretici birlikleri kaynak aktaracaklar, 10 ton sütü de belediye ve vilayet destek olarak okul öğrencilerine dağıtılacak. 
     Bu dahil bütün değişik ihtimallerin hepsi gündemimizde. Sütte büyük bir kampanyaya ihtiyaç var. Biz kampanyanın hem ülkenin süt tüketiminin artırılmasına sebep olsun istiyoruz, hem de hayvancılık sektörünün gelişmesine...'' 
     
</TEXT>
</DOC>
