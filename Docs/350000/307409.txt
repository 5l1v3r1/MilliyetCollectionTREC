<DOC>
<DOCNO> 307409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/yazar/civaoglu.html </URL>
<DATE> 2005/01/18/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Hangisi yanlış 
</HEADLINE>
<TEXT>


Cumhuriyet'in dünkü başyazısından birkaç paragraf yansıtıyorum 
"Bugün Türkiye'de muhalefet işlevini üstlenen ve sosyal demokrat kimlik iddiasını taşıyan CHP, en azından ATO ve İTO Ankara-İstanbul ticaret odaları ziraat odaları ve öteki özel sektör kurumları kadar dinamik ve eleştirel bir tutumu ortaya koyabilmeliydi. 
......... 
Ülkede laikliğin kalesi sayılan CHP'nin sessiz, durağan ve halktan kopuk hali, bu partiyi bir iç hesaplaşmaya sürüklemiştir. Bu konuda sorumluluk parti liderinde ve merkez yönetimindedir. 
.......... 
CHP'yi destekleyen halk tabanın da parti yönetimine tepki duyduğu açıktır. Yoksa parti merkez yönetiminin toplayamayacağı halk kitlelerinin meydanları doldurması mümkün olamazdı. 
.......... 
Bu durumda CHP'nin yaşanan olaya doğru bir teşhis koyması gerekiyor. 
Bu teşhisi koyabilmesi için her şeyden önce parti içi demokrasiyi yeniden canlandırmak gerekiyordu ama anlaşılıyor ki bu iş kolay olmayacaktır. 
.......... 
CHP'nin değişikliğe, silkinmeye ve tarihine yakışır bir sorumluluk bilincine ihtiyacı var. Halkla yeniden ilişki kurabilmesi, bu bilincin oluşturacağı bir heyecana bağlı." 

Cumhuriyet'in sesi 
Dostlar için "acı da olsa gerçekleri" yazmak zordur. Deniz Baykal'ın başında bulunduğu CHP yönetimi için satırlar, böyle bir ipoteğe rağmen yazılıyor. 
Deniz Baykal, dün, "Milliyet'i ve Milliyet yazarlarının çoğunluğunu CHP'ye karşı olmakla" suçladı. 
Milliyet'in yarım yüzyılı aşkın saygınlığının kökleri bu toplumun vicdanında ve belleğindedir. Savunulması bile "abesle iştigal" olan bu suçlamaları geçelim. 
Ancak... Cumhuriyet'le yaşıt ve adını Atatürk'ün koyduğu Cumhuriyet gazetesinin başyazısına ne demeli 
"CHP yönetiminin dolduramadığı meydanları Şişli Belediye Başkanı'nın doldurması... CHP'nin ticaret ve ziraat odaları kadar bile muhalefet yapamadığı... CHP'nin dışa dönük başarısızlığının, parti içi hesaplaşmaya neden olduğu... CHP'de parti içi demokrasinin yeniden canlandırılması gereği" vurgulanıyor. 
Hangisi yanlış 
Milliyet yazarları da bunları yazdı. 
Milliyet anketinin sonuçları ise bilinmiyor ki... Baykal hayalet taşlıyor. 

Sarıgül olayı değil 
Ne meydanların görüntüsü, ne halkın nabzı, ne Milliyet yazarları ne de Cumhuriyet'in başyazısı, Sarıgül ile bağlantılı... 
Hatta, alternatifin Sarıgül olması, Baykal'a ve CHP yönetimine tepkilerde dozajın hafiflemesine bile neden oluyor. 
Sarıgül, birikmiş ve hareketlenmeye hazır kar katmanlarını tetikleyen ve çığın oluşmasına vesile olan herhangi bir ses... 

Baykal'ın şansı 
Baykal bu kurultayı da alabilir. 
Ama... Şansı bu değildir. 
Şansı, "CHP'ye demokratik bir yapılanmayı kazandıracak tüzük değişikliği için, -muhalefet gruplarıyla da uzlaşarak- saygın ve bilge bir kişiyi, bu kurultayda geçici genel başkan yapmak üzere çekilmek" olabilir. 
O geçici başkan önce, tüzük değişikliği kurultayını toplar. Ardından, eşit koşullarda ve demokratik bir yarışmayla adayların özgürce katılacakları bir kurultay toplanır. 
Atatürk'ün partisine genel başkan olmaya gerçekten layık ama popülizmin önünü açan bu tüzük nedeniyle kenarda durmayı yeğleyen değerler seçilebilir CHP'ye değişim, entelektüel hareketlenme ve toplum heyecanını verebilirler. 
.......... 
Atatürk'ün partisi, "Ilımlı İslam demokrasisi" gibi buram buram din dayatması kokan dış kaynaklı yönlendirmelere karşı laik, özgürlükçü parlamenter demokratik sistemi savunmak misyonuyla karşı karşıya... O tarihi görev sürecinde, kendine hedef olarak Şişli Belediye Başkanı'nı yok etmeyi üretebilmiş olmak, sadece CHP'nin değil, Türkiye'nin de talihsizliği... 



</TEXT>
</DOC>
