<DOC>
<DOCNO> 301379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur27.html </URL>
<DATE> 2004/12/27/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Mustafa Bayram'ın avukatı "Müvekkilimin hayati tehlikesi var" 
</HEADLINE>
<TEXT>

     Eski Van Milletvekili Mustafa Bayram'ın avukatı Hüsnü Ayhan, müvekkilinin İzmir'e uçakla sevk edilmesi için Cumhuriyet Savcılığı'na müracaat ettiklerini bildirdi. 
     Bayram'ı ziyaret etmek amacıyla Edremit'teki Yüksek İhtisas Hastanesi'ne giden Ayhan, buradan ayrılırken gazetecilere yaptığı açıklamada, davanın İzmir'e alındığını hatırlatarak, müvekkilinin İzmir'e karayoluyla götürülmesinin sağlık açısından tehlikeli olabileceğini belirtti. 
     Bayram'ın hayati tehlikesi olduğunu ve İzmir'e karayoluyla değil, uçakla nakledilmesi için Cumhuriyet Savcılığı'na başvuruda bulunduklarını belirten Ayhan, şöyle konuştu 
     ''Müvekkilimin sağlığı hayati tehlike taşıyor. Kendisinde kalp, şeker ve tansiyon rahatsızlığı var. Bu rahatsızlığı nedeniyle kendisinin İzmir'e karayoluyla gitmesi hayati tehlike riskini artırıyor. Cumhuriyet Savcılığı'na müracaat ederek, uçakla sevk edilmesini istedik. Bu talebimizin kabul edileceğini düşünüyoruz.'' 
     
</TEXT>
</DOC>
