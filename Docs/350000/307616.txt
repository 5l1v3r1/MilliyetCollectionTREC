<DOC>
<DOCNO> 307616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonyas01.html </URL>
<DATE> 2005/01/18/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
'İki şey sonsuzdur İnsanın ahmaklığı ve evren...' 
</HEADLINE>
<TEXT>

     Almanya, 2005'i ''Einstein yılı'' olarak kutluyor. Bilim dünyasını ''devrimci'' teorileriyle alt üst eden bu dehanın onurlandırılmasına yönelik ''Einstein yılı'', çarşamba günü Berlin'de Başbakan Gerhard Schröder tarafından başlatılacak. 
     1879'da doğduğu Alman topraklarından 1933'de Naziler yüzünden kaçan ve doğduğu topraklara bir daha dönmeyen fizik biliminin bu dehası kongreler, toplantılar, sergiler ve orijinal gösterilerle anılacak, dehanın eserleri, düşünceleri ve kişiliği anlatılacak. 
     Almanya, bağrından çıkan bu ''hür fikirli, barış yanlısı, dünya vatandaşına'' duyduğu minnet ve saygıyı böylece göstermek istiyor. 
     Daha profesör değilken, 1905'de, yani yüzyıl önce ilk ''devrimci'' makalelerini yayınlayan Einstein, ışığın hem dalga, hem de parçacık olarak hareket ettiğini söyledi. 1921'de bu teoremiyle Nobel ödülünü kazanan Einstein, böylece özellikle radarların geliştirilmesini sağlayan yolu açan adam oldu. Bilim adamı, atom ve moleküllerin varlığını teorik olarak kanıtladı, zaman ve uzayın mutlak değerler olmadığını, bunların gözlemciye bağlı izafi kavramlar olduğunu gösterdi... Ünlü fizikçi, çok geçmeden bugün pek bilinen E mc2 formülünü ortaya attı ve enerjiyle kütle arasındaki bağıntıyı ortaya koyarak, nükleer bomba yapımına kapıyı araladı, ancak kendisi bomba yapımına karışmadı. 
     Einstein, asıl ününe 1919 yılında güneş tutulması esnasında ışık teorisinin doğrulanmasıyla kavuştu. Büyük fizikçi, birinci büyük savaşın bitmesiyle barışçıl çabalarına daha da hız verdi, hatta bir ara insan hakları adlı örgüte başkanlık etti. 
     İşte bu barışçıl özelliği ve Yahudi kökeni yüzünden Nazilerin hışmına uğrayan bilim adamı, Berlin'deki evi Nazilerce yağmalanınca çareyi Almanya'yı terk etmekte buldu. Öğretmenlik yapmak için ABD'ye sığındı. 
     
     ROOSEVELT'E UYARI 
     İkinci dünya savaşı yaklaşırken, Başkan Franklin Roosevelt'e mektup yazan ünlü fizikçi, Nazi rejiminin yakında atom bombası yapabileceği uyarısında bulundu. Roosevelt, ''Manhattan projesini'' devreye sokarak Einstein'ın mektubuna cevap verdi. Bu proje çalışmaları sonunda ABD yaptığı atom bombalarını Japonya'yı teslim olmaya zorlamak için Hiroşima ve Nagazaki'ye attı. 
     Araştırmalarının hayata nasıl geçirildiğini görünce dehşete kapılan Einstein, dünyanın silahtan arındırılması ve bir ''dünya hükümeti'' kurulması fikrini her fırsatta savundu. İsrail sorunuyla da ilgilenen fizikçinin adı İsrail devlet başkanlığı için bile geçti. 
     
     ÇAPKIN... 
     İki kez evlenen Einstein, çok sayıda kadınla da gönül ilişkisine girdi. Gayet güzel keman çalan bilim adamı, 76 yaşında anevrizma yırtılması sonucu hayata gözlerini yumdu. Naaşı yakılan ve külleri açıklanmayan bir yerde doğaya saçılan ünlü fizikçinin beyni, bilimsel araştırmalar için halen ABD'de muhafaza ediliyor. 
     Almanların Die Zeit dergisi, Einstein'a ayırdığı bölümde şu ifadeye yer verdi 
     ''Çok az sayıda şahsiyet, 20. yy'ın belirleyici olaylarını Einstein kadar iyi yansıtabilir Bilim dünyasının yenilenmesi, atom korkusu, Nazi çılgınlığı, Yahudi diasporası, bilimin sorumluluğu ve eksikleri...'' 
     
     ÇELİŞKİLİ KİŞİLİK 
     Dergi, Einstein'ın çelişkili bir şahsiyet olduğunu da yazarak, şunları kaydetti 
     ''Fizikte devrim yaptı, ancak daha sonra kuantum teorisine kendisi ayakbağı oldu. İnançlı barış savunucusuydu, ama atom bombasını yaptırdı. Çok iyi kalpli bir adamdı, ama dostlarını ve yakınlarını kırmakta da pek mahirdi...'' Alman Fizik Kurumu Başkanı Knut Urban da, dilini çıkardığı o meşhur fotoğrafıyla ölümsüzleşen bu nüktedan adamı bir cümleyle şöyle tanımladı ''Hemen herkesin benzemek isteyebileceği adam gibi idealist adam...'' 
     
     ÖZLÜ SÖZLERİ 
     Bu büyük bilim adamı, özlü sözleriyle de anılarda yaşıyor. İşte onlardan bazıları 
     -İki şey vardır ki, ucu bucağı yoktur Biri evren, diğeri insanın ahmaklığı. Ama evren hakkındaki sözlerimden emin değilim. 
     -Nasıl oluyor da, anlamadıkları halde herkes beni seviyor 
     -Bendeniz, bütün insanları seven münzeviyim. 
     -Güzel bir kızın yanındayken bir saat bir dakikada geçer gider, sıcak bir fırına girerseniz bir dakika bir saat gibi gelir. 
     -Tanrı zar atmaz. -Sevgili gelecek kuşaklar Sizler bizlerden daha barışçıl ve makul olmazsanız, cehennem sizi bekliyor 
     -Karıma, hiç izne çıkarmadığım müstahdem gibi davrandım... - İsraillilere hitaben ''Araplarla dürüst işbirliği olmazsa barış da olmaz, refah da... 
     
</TEXT>
</DOC>
