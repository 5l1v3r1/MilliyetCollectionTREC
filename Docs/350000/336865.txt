<DOC>
<DOCNO> 336865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/spor/aspo.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Duymamış olayım' 
</HEADLINE>
<TEXT>


Galatasaray Başkanı Özhan Canaydın, 300 milyon YTL ile Seyrantepe ihalesine girmeye hazırlanan ve "30 milyon taraftarımıza güveniyoruz" diyen Fenerbahçe'ye sert yanıtlar verdi 

ERHAN TELLİ 


Sarı-Kırmızılı takımın Başkanı Özhan Canaydın önceki gün Star TV'de katıldığı bir programda ve dün Beykent Üniversitesi'ndeki panelde yaptığı konuşmalarla, Seyrantepe ile ilgilenen Fenerbahçe'ye göndermelerde bulundu. İşte Başkan'ın sözleri 

TV'de söyledikleri 
Aziz Yıldırım'ın 'UEFA Kupası tesadüfen alındı' açıklamasını üzerine "Ben Fair - Play ödülü almış bir başkanım. Tahriklere kapılmam. Ama gerekirse de masaya yumruğumu vurmasını iyi bilirim. Aziz beyin herhalde dili sürçmüştür. Galatasaray'ın başarılarını küçük göstermek kimsenin haddine değildir". 
Nihat Özdemir'in Seyrantepe açıklamaları üzerine "Bunları duymamış sayıyorum. Seyrantepe arazisinin üst kullanım hakkını 30 yıllığına Galatasaray almıştır. Onlar, bu noktadan sonra almaya da çalışsalar, hiçbir şey yapamazlar. Galatasaray işine bakar, stadını yapıp gider. Bu tür açıklamalar bir yere varmaz, büyük bir uçuruma sürükler. İki takım taraftarları birbirlerine girer. Ne demek 30 milyon taraftar. Biz de 30 milyon 1 deriz. Bunun sonu yok". 

Beykent'te söyledikleri 
"Şu an herkesin dilinde bizi yıpratmak için üç konu var mali kriz ve futbolculara ödenemeyen paralar, yönetimde çatırdama, yönetimle teknik heyet arasındaki kriz. Böyle bir şey yok. Bu çark böyle döner." 
"1999 - 2000 sezonunda bileğimizin hakkıyla, alın terimizle UEFA kupası'nı elde ettik. İşte sonuçlar burada elimde Burada tüm sonuçları okudu . Namağlup alınan bir kupa. İnşallah böyle tesadüflerle kazanılmış kupayı diğer Türk takımları da bir gün kazanır." 
"Yenilgide başımız her zaman diktir. Gündem değiştirmeyiz. Galatasaraylılık'ta bu yoktur. Söylenenlere cevap vermek yerine son gülen iyi güler diye mesaj yollamalıyız. Anlayan anlar..." 
"Seyrantepe'nin, milli emlaktan 30 yıllığına üst kullanım hakkını aldık. Bu konu artık bizim için kapanmıştır. Üç sene içinde Amsterdam Arena Stadı'nı yapan Arena şirketiyle muhteşem bir stat yapacağız". 
"Bizim borcumuz açık ve nettir. Borç alacak farkımız 138 milyon dolardır. Bunun 23.5 milyon doları AIG hisselerine karşılık olarak iyi bir Galatasaraylı olan Ünal Aysal beyefendidedir. Yani 115 milyon dolar borcumuz bulunmaktadır." 
"Şampiyonluğa giden bir takım için ne transfer konuşmaya ne de görüşmeye hakkımız vardır. Temaslarımız oluyor. Sezon sonunda bir şeyler yapacağız. Ama şu anda bunları konuşup oyuncuların motivasyonunu dağıtmamalıyız." 
"Hagi ile üç yıllık bir anlaşma şu an söz konusu değil. Konuşulmadı. Onunla zaten bir yıl daha mukavelemiz var. Zamanı gelince oturur, konuşuruz." 
Bir Fenerbahçeli üniversite öğrencisi '100. yılda istediğiniz ya da hayal ettiğiniz yerde misiniz ' diye soruyor "100. yıl sportif başarı için baskı oluşturamaz. Galatasaray, kupada finale çıktı. Ligde şampiyonluğun çok iyi bir takipçisi. Yüzde 80'inde başarılıyız ve mutluyuz". 

Mesajlar 
"Avrupa'nın en büyük, ekonomik durumu en sağlam kulübü olmak üzereyiz". Sözlü sataşmalar olunca 5 Fenerbahçeli salonu terk ettikten sonra "Galatasaraylı olarak sakin olmalıyız. Bu öğrencilerin çıkmalarını bekledim. Galatasaraylı, Galatasaraylı gibi hareket eder". "Anne veya abla dediğimiz yabancı basketbolcularla 5.'likleri, 7.'likleri başarı olarak istemiyoruz. Bir de onların kocalarını İstanbul'a getirmek için her ay verdiğimiz uçak bileti paralarını da gözönünde bulundurursak, bizim bu ablalarla gelecek başarılara ihtiyacımız yok". Bir öğrenci, 'Bayan futbol takımı kurmayı düşünüyor musunuz ' diye sorunca "Küme düşürdüğümüz bayanları geri getirelim, ondan sonra bakarız"."TV kanalı kurma eğiliminde olmadık. Çünkü basınla ilişkilerimizi tıkamak istemedik. Eğer öyle yapsaydık, antrenmanları basın mensupları beş dakika izleyebilecekti. Hangi futbolcu, hangi futbolcuyla kavga etmiş göremeyecekti. Biz o kanala konuşacaktık. O zaman basın mensupları ne iş yapacaktı". 

'Sakın inanmayın' 

Canaydın, forma satışıyla transfer yapılamayacağını söyledi, "Geçtiğimiz yıl şampiyon oldular, 16 milyon dolar ciro yaptılar. Biz 6. olduk, 14 milyon dolar ciro yaptık" dedi 

Galatasaray Başkanı Canaydın, Beykent Üniversitesi'ndeki "100. yılda Galatasaraylı olmanın farklılıkları ve gururu" konulu panelde, her zaman forma satışlarıyla övünen Fenerbahçe'yi yine hedefine aldı. 
Canaydın, bir oyuncunun forma satışlarıyla transfer edilemeyeceğini ileri sürdü. Başkan şöyle devam etti 
"Bu tür şeylere inanmayın. Ben tekstilciyim. Anlaşma yaptığınız firma ile rakibimiz de anlaşmalı. Bir formadan 22 YTL kar kalıyor kulüplere. Bir oyuncuyu transfer ettiğinizde en fazla 10 bin forma satarsınız. Bu da 220 bin YTL kazandırır. Bütün yıl 250 bin forma satılabilir en fazla... Yani forma satışıyla transfer karşılanmaz. Geçtiğimiz yıl onlar şampiyon olmalarına rağmen 16 milyon dolar ciro yaptı. Biz ise ligi altıncı bitirmemize karşın 14 milyon dolar ciro yaptık. Demekki pek bir fark yok. Galatasaray Storelarımız'da rafları zaman zaman boş görebilirsiniz. 1400 çeşit ürünümüz var. Çok satıldığı için boş kalıyordur, yoksa biz üretiyoruz". 

Özdemir ne demişti 
İkinci Başkan Nihat Özdemir, Galatasaray İkinci Başkanı Ergun Gürsoy'un, "Seyrantepe projesi için Fenerbahçe'nin ayırdığı 300 trilyonun suyu nereden geliyor" açıklamasına cevap verdi. 
Özdemir, "Biz hiçbir tesis hamlesine cebimizden para koymuyoruz. Çünkü bugüne kadar olduğu gibi yaptığımız ve yapacağımız bütün tesislerde 30 milyon Fenerbahçe taraftarına güveniyoruz. Fenerbahçe için yüreği atan 30 milyon taraftarımız sayesinde beş kuruş cebimizden harcamayız. Eğer 300 trilyon gerekiyorsa taraftarımız işte burada" dedi. 


</TEXT>
</DOC>
