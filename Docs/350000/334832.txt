<DOC>
<DOCNO> 334832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy25.html </URL>
<DATE> 2005/04/19/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Baykal Enerji Bakanlığı'nda kıyamet kopuyor, bakan yerinde duruyor 
</HEADLINE>
<TEXT>

     CHP Genel Başkanı Deniz Baykal, Enerji ve Tabii Kaynaklar Bakanlığı'ndaki yolsuzluk iddiaları konusunda, ''Enerji Bakanlığı'nda kıyamet kopuyor. Milletvekili istifa ediyor, sayın Bakan yerinde duruyor. Sanki Sayın Bakanın ilgisi olmayan bir dünya bu'' dedi. 
     Baykal, partisinin TBMM grup toplantısında yaptığı konuşmada, Enerji ve Tabii Kaynaklar Bakanlığı'ndaki yolsuzluk iddialarına değindi. Doğalgazla ilgili fiyatlandırma modelinde değişiklik yapılmasıyla Hazine'nin 8.5 milyar dolar zarara uğratıldığını savunan Baykal, şöyle devam etti 
     ''Kim verecek bunun hesabını Bütün bunlar, 'dostum, arkadaşım, yakınım, bizim çocuğumuz, bizim adamımız, onu oraya yerleştirin' anlayışının sonucudur. Orada kişilikli, sorumluluğun bilincinde bir bürokratın bulunması durumunda bu uygulamayı görebilir misiniz Ancak vücut dilinden anlarsa olur... Olduktan sonra, ortaya çıkarsa onu atar, işi örtbas edersiniz... Öyle yağma yok. Bürokrasiyi kişiselleştiren iktidar, o bürokrasinin siyasi sorumluluklarını da üstlenmiş olur.'' 
     
     ''İHALE ALMIYOR, DAĞITIYOR'' 

     Baykal, ''Bir müteahhidin bürosunun dört başı mamur bir ihale dağıtım merkezi haline getirildiğini'' savundu. Söz konusu büroya bürokratların yanı sıra, ''AKP'nin en yetkili üst yöneticilerinin, Genel Sekreteri'nin, Genel Başkan Yardımcısının geldiğini'' öne süren Baykal, sözlerini şöyle sürdürdü 
     ''Bu olay Enerji Bakanı'nın tamamen bilgisi dışında ortaya çıkıyor. Bu organizasyonu yapan kişi kimlerle içli dışlı, gücü nereden alıyor Kendisi ihale almıyor, dağıtıyor. Çok akıllıca kurulmuş bir düzen. İhaleleri dağıtıyor, hediye gönderiyor. Burada sorulması gereken, kimin hangi ihaleyi aldığının ötesinde, cezaevinde bulunan bu zata bunları yapma yetkisini, güveni kimin verdiğidir 
     Bu arada kamuoyunun ilgisini çekti, CHP'den ayrılan bir milletvekilini ihale dağıtarak transfer ettikleri ortaya çıktı. Şimdi herkes onunla meşgul. O, olayın küçük bir parçasıdır. Transfer edilen kişi ihale almış ya da alma girişimde bulunmuş, şimdi onunla ilgili fezleke tazmininde bulunuluyor. Peki, bu insana ihale sözünü veren, 'gel partiye gir, sana ihale vereceğiz' diyen kim AKP'ye yeni bir transfer olmuş bir milletvekili, bürokratlara gidip 'arkadaş bana bir ihale' deyip, onların kararıyla ihale mi alacak Böyle bir şey olur mu O ihale dağıtan kişiye ihale dağıtma yetkisini gücünü veren kim Araştırılması gereken bu. Bu araştırıldığı zaman işte o telefonlarda adı geçen parti üst yöneticileri akla gelmiyor mu 
     
     ''BAKAN YERİNDE DURUYOR'' 

     Enerji Bakanlığı'nda kıyamet kopuyor, milletvekili istifa ediyor, sayın Bakan yerinde duruyor. Sanki sayın Bakan'ın ilgisi olmayan bir dünya bu. Bakanlığının genel müdürleri hakkında dava açılıyor, kimisi tutuklu, sayın Bakan bunların tamamen dışında kalıyor... Bu nasıl oluyor 
     Sayın Bakan kendi bakanlığında bu tezgahların kurulduğunu, bu dolapların döndürüldüğünü bilmiyor ise bundan haberi olmayan bir kişinin orada bir saniye bile durmasına imkan yoktur. Derhal ayrılmalıdır. Eğer bunları bile bile, 'ne yapalım canım, parti büyüklerimiz öyle uygun görmüşler' diye sessiz kalarak bu çarkın dönmesine göz yumuyor ise bunun da hesabını vermelidir.'' 
     
     KKTC'DEKİ SEÇİM 

     Baykal, konuşmasında KKTC'de gerçekleştirilen Cumhurbaşkanlığı seçimiyle ilgili değerlendirmelerde de bulundu. 
     Demokratik bir anlayış içinde, tamamen eşit koşullarda gerçekleştirilen seçimin, KKTC'nin siyasi erginliğini göstermesi açısından önem taşıdığına dikkati çeken Baykal, ''Bu seçimle bir kez daha kanıtlanmıştır ki KKTC denilen bir toplum vardır ve o toplum kendi geleceğini kendi iradesiyle belirlemektedir'' dedi. 
     Bu tabloyu bütün dünyanın çok iyi değerlendirmesi gerektiğini ifade eden Baykal, ''Sanki KKTC yokmuş gibi bir anlayış ortaya konuluyor. Bu seçim, KKTC'nin varlığının, saygınlığının göstergesi ve bir yabancı ülkenin müdahalesi doğrultusunda hareket etmediğinin, tamamen kendi egemenliğini işletmekte olduğunun bir yeni işaretidir. Bunu bütün dünya iyi değerlendirmeli. Sen ister tanı, ister tanıma, kendi iradesini kullanıyor, meclis seçiyor, cumhurbaşkanını belirliyor'' diye konuştu. 
     CHP Genel Başkanı Baykal, ''Annan Planı çerçevesinde çözüm arandığına'' ilişkin bazı değerlendirmeler yapıldığını anımsatarak, şunları kaydetti 
     ''Çözüm Türklerin, 'Rumları memnun edeceğiz' diye yeni ödünler vermesinde değil. Çözüm KKTC'nin varolan işleyen demokrasisini ve devletini giderek daha kabul edilmiş, benimsenmiş ve kalkınmasını gelişmesini kendi doğrultusunda sürdürmesini sağlamak yönünde olmalıdır. Bu gelişmenin sonucu elbette Türkler de Rumlar da uygun gördükleri çerçeve içinde bir arada yaşama kararlarını alabilirler ama kendi kararlarıyla ve kendi kimlikleri olduğu gibi kalarak, bu noktaya getirmek herkesin göreve olmalıdır.'' Baykal, Başbakan Recep Tayyip Erdoğan'ın, AB sürecine ilişkin ilginç açıklamalarda bulunduğunu ileri sürerek, ''Sayın Başbakanı AB konusunda 'Bizi parçalamaya yönelik girişimlerde bulunuyorlar ama biz direniyoruz' deme noktasına getiren yaklaşımlar nelerdir, bunu bilmek hakkımızdır'' dedi. 
     Baykal, partisinin grup toplantısında, Başbakan Erdoğan'ın AB ile ilgili yaptığı son değerlendirmeler sonrasında, parti olarak bu konudaki tutumlarını yeniden gözden geçirme ihtiyacı içine girdiklerini söyledi. 
     Başbakanın, AB konusunda ''bir hayal kırıklığı içine girdiğini'' geçen haftalarda yaptıkları tespitlerde dile getirdiklerini ifade eden Baykal, şunları söyledi 
     ''Ancak Başbakanın son değerlendirmeleri farklı. Sayın Başbakanı bu tespite getiren nedir Ne olmuştur da Sayın Başbakan bu sözleri söylemiştir. Eğer bu sözler bizim, gerek 6 Ekim'de açıklanan rapora gerekse 17 Aralık'ta yaptığımız tespitlere dayalı ise ve onlara karşı çıkış ise sayın Başbakan çok geç kalmıştır. 
     İki kez yayınlanan belgelerdeki azınlıklar, ucu açık müzakere, tam üyelik hedefinin olmaması gibi unsurlar bizi üzüntüye sevk ederken, sayın Başbakan bu belgeler yayınlandıktan 1 saat sonra, çok olumlu ve dengeli açıklamalarda bulunmuştu. Hatta sayın Başbakan, 17 Aralık'ta Kızılay'da bayram ilan edip, kutlamalar yapmıştı. Eğer hayal kırıklığı bu belgelerle ilgili ise günaydın sayın Başbakan günaydın, çok geç kaldınız. Ve bu geç kalışınız Türkiye'nin büyük kaybına neden oldu.'' Türkiye'ye 17 Aralık 2004'de müzakere tarihi verildiğini ve bu toplantıya kendisinin de katılması için Başbakandan teklif geldiğini kaydeden Baykal, ''Ben de kendisine olası olumsuzluklar ve Ekim'de açıklanan belgeler karşısında tavrının ne olacağını sordum ve birlikte tavır alınması gerektiğini söyledim. Ancak yanıt alamadım ve bu nedenle de gitmedim. Bizi, 'gitmedi' diye eleştirenler vardı. Şimdi geldiğimiz noktada Başbakan bile gittiğine pişman...'' dedi. 
     Başbakan Erdoğan'ın, AB ile ilgili sözlerini ''başka gelişmeler üzerine söyleme olasılığının da bulunduğunu'' belirten Baykal, ''Eğer böyle ise sayın Başbakan biz ana muhalefet partisiyiz, bu bilgileri bizimle paylaşmak zorundasınız. Meclis ile ve sorumlu tüm kurumlarla paylaşmak zorundasınız'' diye konuştu. 
     Başbakanın ''çelişki ve tutarsızlık'' içinde bulunduğunu ileri süren Baykal, ''AB, AB dedi gitti, şimdi 'Bizi bölecekler' diye feryat ediyor. Bu yaklaşımlar, yeni bir strateji, yeni bir oyun, ya da yükselen birtakım tepkilerden pay kapma anlayışı da olsa tümüyle yanlış bir yaklaşımdır'' dedi. 
     
     MİLLİYETÇİLİK ANLAYIŞI 

     Baykal, son günlerde kamuoyunun gündeminde oldukça sık yer alan milliyetçilik konusuna da değinerek, ''Böyle bir değerlendirmeyi, parti ambleminde yer alan 6 oktan biri milliyetçilik olan partinin genel başkanı olarak benim de yapmam gerekir'' diye konuştu. 
     CHP'nin milliyetçilik anlayışının, bir husumet veya düşmanlığa dayanmadığını, herhangi bir şekilde şiddet ve terörle ilişkilendirilemeyeceğini belirten Baykal, ''Biz yüzyıllardır çeşitli topraklarda büyüyüp gelişen ve daha sonra etnik, ırki, ve dini ögelerini, birbirini dışlamadan, kucaklayarak bir araya getiren yani bir ulus yaratan bir milliyetçilik anlayışına sahibiz'' dedi. 
     Baykal, sözlerini şöyle tamamladı 
     ''Bu vatanda yaşamayı içine sindiriyorsan, aynı milletin, aynı ulusun parçası isen, nereden geldiğin önemli değildir. Kimseye ne ırkını, ne kafatasını sorarız. Önemli olan bu vatanda yaşamayı içine sindirmendir. 
     Gözümüz bir başka yerlerde değil. Bir olacağız, beraber olacağız. Kimsenin soyuna, sopuna, kütüğüne bakmayacağız. Etnik kimliğimizi devlete damga gibi vurmaya kalkmayacağız ve devletten de bunu yapmasını beklemeyeceğiz. Bu ülkeye sahip çıkıp, bu bayrağa saygı duyacağız. 
     Ayrı bayrak arama anlayışı içine girdiysen, senin bu anlayışını kanatları altına alma girişimlerinde bulunanlar da olacaktır. Ancak şu bilinmelidir ki Türkiye'nin ulusal bütünlüğüne zarar verme gücü, ne içeride ne de dışarıda vardır. Biz, bunu kimseden lütufla almadık, kendi alın terimizle sağladık. Kimse bunu kurcalamasın. Bu, çıkmaz bir yoldur, kimse bir yere varamaz. Herkes aklını başına alsın. Burası Türkiye Cumhuriyetidir ve Türkiye Cumhuriyeti olarak kalacaktır.'' 
     
</TEXT>
</DOC>
