<DOC>
<DOCNO> 340006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/ekonomi/eko03.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Reform büyümenin yakıtı oldu' 
</HEADLINE>
<TEXT>


EKONOMİ SERVİSİ 

Uluslararası Para Fonu IMF Birinci Başkan Yardımcısı Anne Krueger, Türkiye'nin son üç yılda çok çarpıcı ilerleme kaydettiğini, ancak iç ve dış borçlar, vergi ve hukuk sistemi, emeklilik, bankacılık ve para politikaları ile özelleştirmede yeni reformlara ihtiyaç olduğunu söyledi. 
Krueger, Forum İstanbul'da yaptığı konuşmada, Türkiye'nin gerçekleştirdiği reformların yararlarını görmeye başladığına değinerek, "AB ile başlayan müzakereler büyük ölçüde birkaç yıldır uygulanan reform programlarının sonucu" dedi. 
Türkiye'nin son üç yılda hedeflerine ulaşan güvenilir bir ülke konumuna geldiğini ancak bazı alanlarda yeni reformlara ihtiyaç olduğunu belirten Krueger, "Özellikle vergi oranlarına bakmak lazım. Vergiyi tabana yaymak gerekiyor. Böylece devlete para akacaktır" diye konuştu. 
Finans sektöründeki yapısal reformaların, gelişmeyi ve büyümeyi sağlayan yakıtı ortaya çıkardığını dile getiren Krueger, TBMM'ye sunulan Bankacılık Kanunu'nda Değişiklik Taslağı'na işaret ederek, "Bankacılıkta yeni reformlara ihtiyaç var. Bu alandaki reformlar bitmeyecektir. Çünkü finans sektörü kendini sürekli değiştirmek ve geliştirmek zorunda" dedi. 



</TEXT>
</DOC>
