<DOC>
<DOCNO> 322707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/guncel/agun.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Malzemeler Las Vegas'tan alınmış 
</HEADLINE>
<TEXT>


Milliyet, yetim çocuklara yardım için kurulan Darüşşafaka Cemiyeti'ne ilişkin müfettiş raporunu gün ışığına çıkarıyor. İşte müthiş rapordaki bombalar... 

Huzurevine malzeme için Las Vegas, Hollywood ve Beverly Hills'e gitmişler 

Maltepe Huzurevi inşaatında cemiyet 5.2 milyon dolar zarar etti 

138 taşınmaz emsallerinden ucuza satıldı zarar 7.6 trilyon 

Tolga Şardan - Ankara 

Oyuncular ile rulet masasını, birbirine 500 metre mesafedeki iki ayrı mek nda "buluşturan" tele-kumarhane skandalıyla gündeme gelen Darüşşafaka Cemiyeti yönetimi, tarihinde görülmemiş iddialarla sarsılıyor. Cemiyette soruşturma yapan İçişleri Bakanlığı müfettişleri, trilyonluk yolsuzluk iddialarına dayanak olan bulgulara ulaştı. 
Milliyet'in gün ışığına çıkardığı raporda, cemiyetin üst düzey yöneticilerinin, "huzurevine malzeme seçimi" gerekçesiyle ABD'de kumarhaneler merkezi Las Vegas, eğlence merkezi Beverly Hills ve dünya film endüstrisinin merkezi Hollywood'a gittiklerine dikkat çekildi. Kurumun kayıtlarını 6 ay mercek altına alan müfettişler, yeni tamamladıkları raporlarında usulsüzlük ve yolsuzluk bulgularını şöyle sıraladılar 

Zarar 5.2 milyon dolar 
Maltepe Huzurevi inşaatı, 2001 Bayındırlık Bakanlığı birim fiyatları ile 3 milyon 336 bin 458 ABD doları maliyetli olduğu halde, 8 milyon 604 bin dolara ihale edildi. Cemiyet bu ihaleyle, 5 milyon 267 bin 514 ABD doları yaklaşık 7 milyon YTL, 7 trilyon lira zarara uğratılarak, müteahhit firmaya menfaat sağlandı. 

Ucuza satıldı 
2000 - 2004 yılları arasında cemiyet tarafından satılan gayrimenkullerin 250'sine ait İTO ve İstanbul Umum Emlak Komisyoncuları Odası'nca hazırlanan ekspertiz raporlarına göre, 138 gayrimenkulün piyasa değerinin çok altında satılması nedeniyle Darüşşafaka Cemiyeti toplam 7 trilyon 610 milyar 235 milyon 380 bin TL 7.6 milyon YTL zarara uğratıldı. 

Malzeme gezisi 
Cemiyet Yönetim Kurulu kararıyla, yaşlıların kaldığı Maltepe Bağışçılar Sitesi için malzeme seçimi ve alımı amacıyla Yönetim Kurulu Başkanı, Başkan Yardımcısı ve İnşaat Emlak Müdürü'nden oluşan heyet, 18 Ekim 2001'de ABD'ye gitti. Gidilen yerlerden Las Vegas'ın kumarhaneler merkezi, Los Angeles Beverly Hills'in eğlence merkezi ve Hollywood'un da sinema endüstrisinin merkezi olması nedeniyle, söz konusu ABD seyahati, amacından saptırılarak gezi ve eğlence maksadıyla yapıldı.Aynı seyahate katılacağı belirtilen kişiler dışında cemiyet ile ilgili olmayan kişilerin yol ve konaklama masrafları usulsüz olarak cemiyet tarafından karşılanarak 29 milyar 415 milyon 908 bin 346 TL 29 bin 415 YTL zarara uğratıldı. 

Trilyonluk mobilyalar 
Cemiyet Yönetim Kurulu'nca tefrişi yaptırılan Maltepe Huzurevi'nin mobilyaları ABD'den getirtildi ve 2 trilyon TL 2 milyon YTL tutarında yüksek ödeme yapıldı. Diktirilen perdeler de normal fiyatının 4 - 5 katı pahalıya hazırlatıldı.Cemiyete ait Şişli Halaskargazi Caddesi üzerinde Arı İnşaat'a "kat karşılığı ve 13.5 yıllığına otopark işletim hakkı karşılığı" inşaat yaptırıldı. Bu anlaşma ile binanın en değerli zemin katı, 1. katı ve otoparkı 5.5 yılı ücretsiz, 8 yılı ise yıllığı 150 bin ABD doları karşılığı yaptırıldı. 

Lise binası ipotek edildi 
İzmir Urla'da yapımına başlanan huzurevi için Amerikan Eximbank'tan alınan kullanılmaya hazır ve bir kısmı kullanılmış 39.8 milyon dolar krediye karşılık, cemiyete ait çok değerli Darüşşafaka Lisesi binası 43 milyon ABD dolarına ipotek edildi.İstanbul Şenesenevler Huzurevi inşaatı 4 milyon ABD dolarına ihale edildi.Darüşşafaka Lisesi kampusundaki oditoryum inşaatı 5 milyon dolara ihale edildi. 

Yıldız bürokrat rapordaki sitede öldü 

SÜLEYMAN Demirel döneminin Cumhurbaşkanlığı Genel Sekreteri, Demirel'in yakın arkadaşı, eski Başbakanlık Müsteşarı ve Türkiye'nin deneyimli bürokratlarından Necdet Seçkinöz, yaşamının son günlerini raporda adı geçen Bağışçılar Sitesi'nde geçirdi. Demirel ile birlikte Köşk'ten ayrılan Seçkinöz, yaptığı bağış karşılığında eşiyle birlikte sitenin "özel bölümünde" yaşamaya başlamıştı. Darüşşafaka Derneği'nin ünlü üyelerinden biri olan Seçkinöz, 9 Şubat 2004'te vefat etmişti. 

Yetimler için fermanla kuruldu 

Bir asrı aşkın bir süredir Türk kültür ve eğitimine katkılarda bulunan Darüşşafaka, "Cemiyet-i Tedris-i İslamiye" adıyla, 30 Mart 1863 tarihli padişah fermanı ile babası ölmüş yoksul öğrencilere karşılıksız eğitim yardımı sağlamak amacıyla kuruldu. Geleneksel yapısını uyarlayarak modern eğitimin öncü kuruluşları arasında yer alan Darüşşafaka, "Anadolu Lisesi" statüsünde faaliyet gösteriyor. 

Berkmen yönetiyor 
Darüşşafaka Cemiyeti Başkanlığını, son 15 yıldır Çetin Berkmen yürütüyor. Berkmen, 25 yıldır da cemiyetin yönetiminde yer alıyor. 

Darüşşafaka ünlüleri 
Darüşşafaka Eğitim Kurumları, bugüne kadar, Aziz Nesin, OYAK Yönetim Kurulu Başkanı Coşkun Ulusoy, eski Cumhurbaşkanlığı Genel Sekreteri Necdet Seçkinöz, gazeteci Ali Acar'ın da aralarında bulunduğu çok sayıda ünlü ismi mezun etti. 


</TEXT>
</DOC>
