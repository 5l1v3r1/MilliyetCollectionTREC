<DOC>
<DOCNO> 317791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/yazar/guclu.html </URL>
<DATE> 2005/02/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Çelik o koltukta artık nasıl otursun 
</HEADLINE>
<TEXT>


Milli Eğitim Bakanı Hüseyin Çelik'e gerçekten çok ayıp edildi. Öyle ya da böyle bir bakana karşı eğer güvensizlik söz konusu ise bundan sonra kendisinden cansiperane görev beklemek hayalcilik olur. 
Başbakan Erdoğan'ın, Beşir Atalay'ı ısrarla Milli Eğitim Bakanlığı koltuğunda görmek istemesini de anlamak mümkün değil. Mumcu'nun, Çelik'in yapamadığını Atalay mı yapacak İki yıldır devlet bakanı olarak, hangi icraatıyla göz doldurdu ki ısrarla böylesine zor bir göreve getirilmek isteniyor. Kaynar kazanın içine atılıyor. 
Atalay, Kırıkkale Üniversitesi rektörüyken irticai faaliyetleri gerekçe gösterilerek görevinden alındı. Bakan, iddiaların hepsini reddetti. Ama Cumhurbaşkanı Sezer'in elinde ciddi kanıtlar var ki Milli Eğitim Bakanı olmasına ısrarla karşı çıkıyor. 
Bütün bunlar bir yana, AKP'nin Milli Eğitim Bakanlığı koltuğunu iki yıl içinde üçüncü kez değiştirmek istemesi de anlaşılır gibi değil. Diğer bakanlıkların pek çoğunda ikinci bir değişim bile söz konusu değilken, Milli Eğitim'de üçüncü değişikliğe gidilmesinin gerekçeleri iyi anlatılmalıdır. Yoksa en büyük haksızlık, şu anda o koltukta oturan Çelik'e yapılmış olur. 
Bakan Çelik'i, yaptıkları ya da yapmadıkları nedeniyle en çok eleştirenlerin başında biz geliyoruz. Ama şu anda kendisine karşı yapılanları onaylamak, hele hele görmezlikten gelmek hiç kolay değil. 
Neden değiştirilmek isteniyor Öncelikle bu açıklanmalı. Başarısız olduğu için mi Yoksa parti içi dengelerin kurbanı olduğu için mi Madem Kültür Bakanlığı'na geri gönderilecekti, neden Milli Eğitim Bakanı yapıldı O bu konularda sakindir. Parti disiplinine bağlıdır. Konuşmaz. Ama birilerinin olup biteni kamuoyuna açıklaması gerekir. Yoksa kendisine her an değiştirilecek bakan gözüyle bakılır ki böylesi bir ortamda da icraatına devam etmesi mümkün değildir. 

AKP'nin yumuşak karnı 
Eğitim, AKP'nin yumuşak karnı. ÖSS ve YÖK konusunda patinaj yapan AKP'nin, öğrenci affına sıkı sıkıya sarılması bu yüzden. Eğer bu konuda da bir sonuç alamazsa kendisine oy verenler nezdinde büyük itibar kaybına uğrayacak. Eksik ve dar kapsamlı da olsa bir an önce çıkarmak için için acele etmesi bu yüzden. Eğer bu kez de Meclis'ten elleri boş dönerlerse, kendilerine güvenlerini kaybedecekler. 
Başbakan Erdoğan'ın Milli Eğitim Bakanlığı için hiç yıpranmamış bir isim yerine Beşir Atalay'da ısrar etmesi, siyasi çevrelerde ve eğitim camiasında "hiç değişmemiş" yorumlarına neden oldu. 
Oysa AKP içerisinde eğitim sorunlarına vakıf, iş bitirici, tansiyonu düşürücü ve uzlaştırıcı pek çok isim var. Neden onlar değil de Atalay Bu sorunun cevabını AKP kurmaylarından pek çoğu da maalesef bilmiyor. Görünen o ki AKP'yi fırtınalı günler bekliyor. Kabine değişikliğine bir türlü gidilememesinin altında yatan neden de bu. Ama ertelenen her dakika sadece icraatı yavaşlatmakla kalmıyor, AKP'ye de zarar veriyor. 
Birçok bakan diken üstünde. Ne olacaksa bir an önce olsun bitsin görüşünde. Aynı hatayı daha önceki başbakanlar da yaptı. Sonra da geciktirdikleri için çok büyük pişmanlıklar duydular. 
Özetin özeti Başbakan Erdoğan, kamuoyu istiyor diye hükümet revizyonundan kaçıyor. Oysa tam aksi bir durum söz konusu. Değişim isteyen kamuoyundan çok, kendi partisi. Belki de kendisi... 



</TEXT>
</DOC>
