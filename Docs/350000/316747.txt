<DOC>
<DOCNO> 316747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonspo18.html </URL>
<DATE> 2005/02/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Fenerbahçe moral arıyor... İşte muhtemel 11... 
</HEADLINE>
<TEXT>

     UEFA Kupası 3. tur ilk maçını kaybederek avantaj yitiren Fenerbahçe, Birinci Süper Lig'de yarın Kayserispor ile yapacağı karşılaşmayı kazanarak, moral bulmayı amaçlıyor. 
     Sarı-lacivertliler, İspanyol rakibi Real Zaragoza ile 24 Şubat Perşembe günü deplasmanda yapacağı rövanş mücadelesi öncesi, Kayserispor maçını kazanmayı hedefliyor. 
     Bu sezon kendi sahasında Birinci Süper Lig'de yaptığı 10 maçı da kazanan sarı-lacivertliler, bu galibiyetle yenilmezlik unvanını korumaya çalışacak. 
     
     AURELİO TAKIMDA 

     Real Zaragoza maçında kart cezası nedeniyle forma giyemeyen ve yokluğunu fazlasıyla hissettiren Aurelio, yarın takımdaki yerini alacak. 
     Kayserispor maçı öncesi takımda ciddi sakatlık sorunu olan futbolcu bulunmadığı bildirildi. UEFA Kupası maçı sonrası sonrası hafif sakatlıkları oluşan Alex ve Önder'in tedavisinin sürdüğü, yarınki mücadelede oynamalarına engel bir durumun bulunmadığı ifade edildi. 
     
     OLASI 11 

     Sarı-lacivertlilerin Kayserispor karşısına, Rüştü, Önder, Servet, Luciano, Ümit, Serhat, Aurelio, Tuncay, Alex, Nobre ve Anelka olası 11'i ile çıkması bekleniyor. 
     Fenerbahçe, Kayserispor mücadelesinin hazırlıklarını bu akşam basına kapalı antrenmanla tamamlayarak, kampa girecek. 
     Bu arada, 3'er sarı kartları bulunan Serkan, Tuncay ve Alex, kart cezası sınırında bulunuyor. Bu futbolcular yarın forma giyip, 1'er kart daha görmeleri durumunda 22. haftadaki Akçaabat Sebatspor maçında cezalı duruma düşecek. 
     Fenerbahçe Şükrü Saracoğlu Stadı'nda saat 19.00'da başlayacak mücadeleyi hakem Tolga Özkalfa yönetecek. 

     
</TEXT>
</DOC>
