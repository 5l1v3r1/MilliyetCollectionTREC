<DOC>
<DOCNO> 346988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonyas01.html </URL>
<DATE> 2005/05/29/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Kadın beyni konuşmada, erkek beyni cinsellikte üstün 
</HEADLINE>
<TEXT>

     İbrahim ÖZÇEKİÇ DHA 

ERCİYES Üniversitesi Tıp Fakültesi Psikiyatri Anabilim Dalı Öğretim Üyesi Doç. Dr. Ertuğrul Eşel, kadın ve erkek arasındaki en belirgin farkın cinsellik konusunda ortaya çıktığını belirterek, kadınların konuşmada, erkeklerin de cinsellikte beyinlerinin bir bölümünü daha fazla kullandıklarının bilimsel çalışmalarla kanıtlandığını söyledi. 
     Doç. Dr. Ertuğrul Eşel, kadın ve erkek beyni arasında farklılıklar olduğunun yüzyıllardır bilinmesine rağmen, son 10 yıldır bilimsel anlamda çalışmalar yapıldığını belirtti. Bu çalışmaların kadın ve erkek beyni arasında farklar olduğunu doğruladığına dikkat çeken ve her iki cinste de çocukluktan itibaren farklılıkların görüldüğünü vurgulayan Doç. Dr. Eşel, kız çocuklarının oyuncak bebeklere ilgi duyarken, erkek çocuklarının silah gibi oyuncaklara ilgi duymasının farklılığın başlangıcını oluşturduğunu kaydetti. En belirgin farkın cinsellikte ortaya çıktığını ifade eden Doç. Dr. Eşel şunları söyledi 
     
     ERKEK SEKS, KADIN DUYGUSALLIK PEŞİNDE 

     Kadın ve erkek beyni arasında duyguları anlama, konuşma yeteneği, cinsellik, uzaysal ve matematiksel yetenekler ile hafıza konularında farklılıklar bulunuyor. En belirgin fark ise cinsellikte karşımıza çıkıyor. Erkekler seks peşinde koşarken, kadınlar duygusallık istiyor. Erkek ve kadınlara aynı anda kendilerinin seçtiği çıplak fotoğraflar gösterildiğinde erkekler daha fazla uyarılıyor." Erkeklerin seçtiği filmlerden kadınların uyarılması bir kenara, iğrenç şeyler hissettiklerini gördüklerini belirten Doç. Dr. Eşel, Kadınlar ortalama olarak cinsel birleşmeye hazır olmak için 30 dakikaya ihtiyaç duyarken erkeklerde ise bu süre 30 saniye. Erkeklerde orgazma ulaşma süresi ortalama 2- 2.5 dakika, kadınlarda ise 13 dakika. Erkekler kadınların büyük penis isteyeceğini düşünür, ama büyük penis isteyen kadınların oranı sadece yüzde 2’dir" diye konuştu. 
     
     AŞKI VE SEKSİ KARIŞTIRIYORLAR 

     Kadınların çoğunun cinsel birleşme için duygusal bağlanmanın olmasını istediğini belirten Doç. Dr. Eşel, bu durumun erkekler için bir zorunluluk oluşturmadığını, bu yüzden kadınların çoğunun aşk ve seksi birbirine karıştırdığını söyledi. Doç. Dr. Eşel, Kadın aşkı ve seksi birbiriyle bağlantılı görüyor, erkekler için ise bu iki kavramın birbiriyle bağlantısı yoktur. Aşırı seks düşkünlüğü erkeklerde kadınlara oranla 5 kat daha fazla, cinsel sapkınlıklar ise erkeklerde 20 kat daha fazla görülüyor" dedi. 
     
     KONUŞMA YETENEĞİNDE KADINLAR ÜSTÜN 

     Konuşma yeteneği konusunda kadın beyninin erkek beynine göre daha fazla çalıştığının belirlendiğini dile getiren Doç. Dr. Eşel, şöyle devam etti 
     Kadınlar konuşurken hem sağ hem de sol beynini kullanıyor. Erkekler ise daha çok konuşurken sol beyninin yarısını kullanıyor. Kızların erken konuşması, yabancı dili daha çabuk öğrenmesi bunun bir göstergesi. İki hafta aynı fiziki ortamı paylaşan iki kadın ayrıldığı günün akşamı 2 saat daha telefonla konuşabilir. Kadınlar genellikle erkeklere göre daha kolay yalan söyler, yalan söylenildiğini de daha çabuk anlar." 

     
</TEXT>
</DOC>
