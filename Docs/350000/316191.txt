<DOC>
<DOCNO> 316191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur25.html </URL>
<DATE> 2005/02/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Eminönü'nde soygun .. Hırsızlar 120 bin avro çaldı, 60 bini unuttu 
</HEADLINE>
<TEXT>

     Zeytinburnu'ndaki evinde el ve ayaklarını bağladıkları işadamından aldıkları anahtarla Eminönü'ndeki işyerine giren 2 kişi, 120 bin Avro'yu alarak kaçtı. 
     AA muhabirinin aldığı bilgiye göre, Laleli'de ''Tarablus Dış Ticaret Limited Şirketi''nin ortağı olan Libya uyruklu Telal Beyrum, polisi telefonla arayarak işyerinin soyulduğunu bildirdi. 
     Bunun üzerine Beyrum'un Zeytinburnu Cevizlibağ'daki evine giden polis, işadamının ifadesine başvurdu. 
     Beyrum ifadesinde, dün gece evine gireceği sırada 2 kişinin başına silah dayayarak daireye girdiğini, el ve ayaklarını bağladığını, sabaha kadar dairede tuttuklarını, soygunculardan biri kendisini beklerken, diğerinin anahtarı alarak Laleli Ordu Caddesi Laleli İş Merkezi'nin 5. katındaki işyerine gittiğini anlattı. 
     İşyerine giden kişinin, yanında bekleyen soyguncuyla cep telefonuyla irtibat kurduğunu belirten Beyrum, bir süre sonra el ve ayaklarını çözen evdeki soyguncunun da kaçtığını söyledi. 
     Beyrum'un beyanı üzerine Laleli'deki işyerine giden polis, çelik kasanın açılarak alt bölümdeki 120 bin Avro'nun alındığını, ayrı bir poşete konulan 60 bin Avro ile 10 bin Dolar'ın ise unutulduğunu tespit etti. 
     Beyrum'un ev ve işyerinde incelemelerde bulunan polis, soyguncuların yakalanması amacıyla çalışma başlattı. 
     
</TEXT>
</DOC>
