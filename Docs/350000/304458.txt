<DOC>
<DOCNO> 304458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur36.html </URL>
<DATE> 2005/01/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Sağlık müdürünün makam otomobili çalındı 
</HEADLINE>
<TEXT>

     Niğde Sağlık Müdürü'nün makam otomobili çalındı. 
     AA muhabirinin aldığı bilgiye göre, Niğde Sağlık Müdürlüğü'nde sürücülerin kullandığı odanın pencere camını gece kırarak içeri giren hırsızlar, çekmecede buldukları kontak anahtarlarını aldılar. Hırsızlar daha sonra İl Sağlık Müdürü Dr. Mustafa Yılmaz'a tahsis edilen 51 DZ 035 resmi plakalı otomobili, bahçedeki otoparktan çalarak kayıplara karıştılar. 
     Sabah Sağlık Müdürlüğü'ne gelen personelin olayı fark etmesi üzerine polis ekipleri binada parmak izi tespiti yaptı. Olayla ilgili soruşturmanın çok yönlü olarak sürdürüldüğü, Sağlık Müdürlüğü binasından otomobillere ait kontak anahtarı dışında bir şey çalınmadığı kaydedildi. 
     Sağlık Müdürlüğü'nün bahçesindeki otoparktan çalınan ve halen aranmakta olan 51 DZ 035 plakalı Hundai marka otomobilin, 5 yıl önce İş Bankası Niğde Şubesi tarafından hibe edildiği kaydedildi. 
     
</TEXT>
</DOC>
