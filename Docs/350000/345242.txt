<DOC>
<DOCNO> 345242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/spor/spo10.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kupa özel olacak 
</HEADLINE>
<TEXT>


25 Mayıs akşamı kıtanın en büyüğüne verilecek kupa, 50'nci olacağı için zaten özeldi. Şampiyonun iki kıtanın buluştuğu yerde belli olması kupayı daha da özelleştirdi. Özel bir oyuncu Cisse ve Liverpool kupaya yakın taraf 


Milan'da finali getiren adam Ambrosini, Atatürk Olimpiyat Stadı'nda olmayacak. Carlo Ancelotti, şampiyonluğu kaybetme pahasına Lecce ve Palermo karşısında birçok yıldızını dinlendirdiği için Ambrosini'den başka eksiği yok. Filippo Inzaghi de sakatlıktan kurtuldu ve Palermo karşısında ikinci yarıda forma giydi. 
Liverpool'sa Premier Lig'in 15 Mayıs'ta bitmesinin avantajıyla 10 günlük dinlenme imkanı buldu. Uzun süren bir sakatlık döneminden çıkan Djibril Cisse, Aston Villa'ya karşı bir penaltı yaptırıp iki gol atarak finalin yıldızı olabileceğini de gösterdi. 23 Kasım'dan beri Avrupa'da kaybetmeyen ve oynadığı 7 maçta sadece 4 gol yiyen Liverpool, galibiyete yakın taraf. Sonucu tek gol belirleyebilir. 

Royal Lig finali 

Geçtiğimiz yıl İsveç Ligi'ni üçüncü sırada bitiren Göteborg, Royal Lig'e ağırlığını koydu ve ikinci gruptan rahat bir biçimde finale çıkmayı başardı. Kopenhag'sa Rosenborg'un son maçtaki sürpriz puan kaybıyla kendini finalde buldu. İki takımın birinci tur grubunda oynadığı iki maçı da Kopenhag kazanmıştı, ama uluslar arası tecrübesi daha fazla olan Göteborg bir adım önde. 

Hazırlık 

Kostarika, Dünya Kupası CONCACAF yarı final grubunu lider kapatıp 4 Haziran'da ABD ile oynayacağı maça konsantre oldu. Avrupa elemeleri 5. grubunda 5 maçta 8 puanla ikinci sırada olan Norveç'se aynı tarihte İtalya'yı konuk edecek. İki ülke için de prova niteliğindeki bu maçta beraberlik ağır basıyor. Kostarika FIFA sıralamasına göre 21'inci, Norveç'se 36'ncı sırada. 


</TEXT>
</DOC>
