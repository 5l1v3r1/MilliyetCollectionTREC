<DOC>
<DOCNO> 317708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/ekonomi/eko01.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
G. Kore, dolara kaybettirdi 
</HEADLINE>
<TEXT>


Güney Kore Merkez Bankası'nın rezervlerini çeşitlendireceğini açıklaması, uluslararası piyasalarda dolarda satış baskısı yarattı. Dolar, dün euro karşısında yüzde 1.4 oranında değer kaybetti 

EKONOMİ SERVİSİ 

Dünyanın en büyük dördüncü döviz rezervine sahip Güney Kore Merkez Bankası'nın, farklı para birimleri cinsinden oluşan rezerv yapısını değiştireceğini açıklaması, doların hızlı düşüşüne neden oldu. G. Kore, 200 milyar dolarla Japonya, Çin ve Tayvan'dan sonra dünyanın en geniş döviz rezervlerine sahip bulunan dördüncü ülke konumunda bulunuyor. 
Dolar, dün euro karşısında 1.3068'den 1.3254 düzeyine gelerek yaklaşık yüzde 1.4 değer kaybetti, Japon Yen'i karşısında da yüzde 1.3 düşüş göstererek 104.22'ye geriledi. HSBC yıl sonuna kadar euro - dolar paritesinin 1.40'ı görebileceği tahminini yaparken, euro - dolar paritesi 30 Aralık 2004'te 1.36'ye kadar çıkarak en yüksek seviyesine ulaşmıştı. 
ABD'nin cari açığının geçen yılın üçüncü çeyreğinde 164.7 milyar dolara çıkarak rekor kırdığına dikkat çeken uzmanlar, doların değerini koruyabilmesi için günlük olarak ABD'nin 1.8 milyar dolarlık parasal giriş sağlaması gerektiğini belirttiler. 

Uzakdoğu dolara endeksli 
G.Koreli yatırımcılar ve ülkenin merkez bankasının geçen yılın aralık ayı itibariyle toplam 69 milyar dolarlık ABD Hazine tahvili bulunduğu biliniyor. G.Kore elinde en fazla ABD Hazine tahvili bulunduran beşinci ülke konumunda. 
Japonya ise bu listede 711.8 milyar dolarlık ABD varlığı ile ilk sırada yer alıyor. Rusya Merkez Bankası da geçen yılın kasım ayı içinde rezervlerindeki euro miktarını artırabileceğini ifade etmiş ve doların hızla değer kaybına neden olmuştu. 

Kötü hava koşulları petrolü 50 doların üzerine çıkardı Kuzey Amerika ve Avrupa'da hava sıcaklıklarının mevsim normallerinin altına düşmesi nedeniyle petrol, tekrar 50 dolar sınırını geçti. ABD'de ham petrol fiyatları varil başına yüzde 6.1 artarak 51.30 dolar oldu. Londra'da ise brent petrol 48.18'den işlem gördü. 
Petrol İhraç Eden Ülkeler Örgütü'nün OPEC üretimi kısabileceğine yönelik açıklamalar ve Rusya'nın üretimindeki düşüşlerin de fiyatlardaki yükselişlerde etkili olduğu belirtiliyor. Rusya'daki üretimde meydana gelen gerilemede Yukos'un etkili olduğu ve ülke üretiminin eylül ayındaki günlük 9.42 milyon varilden ocak ayında 9.28 milyon varile indiği belirtiliyor. 
Petrol fiyatları geçen yıl dünya ekonomisindeki büyümenin yarattığı talep artışı ve Ortadoğu'da yaşanan olaylar nedeniyle yükselişe geçmişti. ABD'de petrol 25 Ekim 2004'te varil başına 55.67 dolara kadar çıkarak rekor kırmıştı. 




</TEXT>
</DOC>
