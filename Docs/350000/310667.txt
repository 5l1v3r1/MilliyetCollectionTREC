<DOC>
<DOCNO> 310667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/spor/spo05.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Serena destanı 
</HEADLINE>
<TEXT>


Avustralya Açık'ın tek bayanlar finalinin ilk setini, kaburgasından sakatlanarak 6-2 kaybeden ABD'li raket, mucizeye imza attı, 6-3, 6-0'lık setlerle şampiyonluğa ulaştı 


İkinci sırada 
TENİSTE yılın ilk Grand Slam turnuvası Avustralya Açık'ta, tek bayanlar şampiyonluğunu, finalde vatandaşı Lindsay Davenport'u 1 saat 29 dakika süren maçta 2 - 6, 6 - 3 ve 6 - 0'lık setlerle yenen Birleşik Amerikalı Serena Williams kazandı. Yedi numaralı seribaşı Williams, kaburgasından sakatlandığı ilk seti 6 - 2 kaybetmesine karşın diğer iki sette mucizevi bir direnç göstererek galibiyete ulaştı ve Dünya klasmanında da beş basamak birden fırlayarak ikinciliğe yükseldi. 

Sürekli konuştu 
İKİNCİ setteki beşinci oyunda kortta kendi kendine "Bu maçı kaybetmeyeceğim. Kollarım düşse de umurumda değil" dediği gözlenen 23 yaşındaki genç raket, "Hayatımın hiçbir evresinde, daha zor durumlarda bile mücadeleyi bırakmak aklımın ucundan geçmemiştir. Hedefim yeniden zirveye ulaşmak" dedi. Davenport ise vücudunun finale kadar aşırı yorgun düştüğünü belirtti. Her iki tenisçinin de, kazandıkları ödülün yüklü bir miktarını tsunami felaketzedelerine bağışlayacakları açıklandı. 

Kral günü 

Hewitt-Safin 
AVUSTRALYA Açık Tenis Turnuvası'nda en büyüğün belirleneceği tek erkekler finali bugün Avustralyalı Lleyton Hewitt 3 ile Rus Marat Safin 4 arasında oynanacak. Melbourne'deki Rod Laver Arena'da TSİ 11.30'da başlayacak karşılaşmada Hewitt, 1976'dan beri şampiyon çıkaramayan ev sahibi Avustralya'ya 29 yıl aradan sonra ilk zaferi yaşatmaya çalışacak. 

Hewitt 
Yaşı 23 
Boyu 1.80 
Kilosu 69 
Grand Slam şampiyonlukları 2 2001 ABD Açık, 2002 Wimbledon 
Kariyer kazancı 14 milyon 573 bin 520 dolar 
Kazandığı maç 368 
Kaybettiği maç 111 

Safin 
Yaşı 24 
Boyu 1.93 
Kilosu 89 
Grand Slam şampiyonlukları 1 2000 ABD Açık 
Kariyer kazancı 10 milyon 917 bin 933 dolar 
Kazandığı maç 294 
Kaybettiği maç 165 


</TEXT>
</DOC>
