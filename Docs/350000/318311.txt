<DOC>
<DOCNO> 318311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur20.html </URL>
<DATE> 2005/02/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kalın bağırsağını yemek borusu yaptılar 
</HEADLINE>
<TEXT>

     Gaziantep'te, yanlışlıkla tuz ruhu içince midesi ve yemek borusu tamamen tahriş olan genç kızın, yemek borusu alınarak, yerine kalın bağırsağı yerleştirildi. 
     Yaklaşık dört ay önce yanlışlıkla tuz ruhu içen 23 yaşındaki Filiz Hangil'in ameliyatı Gaziantep Üniversitesi GAZÜ Şahinbey Araştırma ve Uygulama Hastanesi'nde yapıldı. 
     GAZÜ Göğüs Cerrahi Anabilim Dalı Başkanı Prof. Dr. Levent Elbeyli AA muhabirine yaptığı açıklamada, Türkiye'de sayılı merkezlerde yapılan bu tür bir ameliyatın Gaziantep'te ilk defa gerçekleştirildiğini söyledi. 
     Elbeyli, Filiz Hangil'in dört ay içinde hem göğüs hem de karın bölgesinden üç ameliyat geçirdiğini ve bu süre içinde ağızdan beslenemediğini belirtti. 
     İlk ameliyatta Hangil'in midesinin alındığını ve beslenmesi için bağırsağına sonda yerleştirildiğini anlatan Elbeyli, daha sonra tahriş olan yemek borusunun yerine, kalın bağırsağından 30 santimetre alınarak, yemek borusu görevi görecek şekilde kalp önünden göğüs kafesi içine yerleştirildiğini kaydetti. 
     Kalın bağırsağın yemek borusu olarak yerleştirilmesinin ardından, ince bağırsakla birleştirilerek mide görevi yapmasının sağlandığını ifade eden Elbeyli, ''Hastamız, yapılan bu işlemlerin ardından sağlıklı bir şekilde hayatına devam edebilecek. Her şeyi yiyip-içebilecek ve ağızdan beslenmesinde herhangi bir problem yaşamayacak'' dedi. 
     Tahriş edici maddelerin yanlışlıkla ya da intihara teşebbüs olaylarında içilebildiğine dikkat çeken Elbeyli, bu tür olaylarla sık sık karşılaştıklarını, ancak hastaların tedavi için Ankara, İstanbul, İzmir gibi büyük sağlık merkezlerinin bulunduğu illere gönderildiğini bildirdi. 
     Tuz ruhu gibi ağızdan alınan maddelerle oluşan mide ve bağırsak yanıklarında, hastanın yaşam kalitesini arttırmak ve hayatını kurtarmak adına bu ameliyatların önemli olduğunu, bu ameliyatında Göğüs Cerrahisi Bölümü ile Genel Cerrahi Bölümü uzmanları tarafından gerçekleştirildiğini ifade eden Elbeyli, bu tür ameliyatların artık GAZÜ'de yapılabilmesi için gerekli ortamın ve ekibin bulunduğunu kaydetti. 
     Yemek borusu alınan Filiz Hangil ise tuz ruhunu yanlışlıkla içtikten sonra iyileşemeyeceğini düşündüğünü, ancak yapılan ameliyatla sağlığına tekrar kavuştuğunu belirtti. 
     Hangil, yaklaşık 4 ay gibi kısa bir süre içinde tekrar yemek yemeye başladığını ifade ederek, ''Artık eskisi gibi yemek yiyebileceğim için çok mutluyum'' dedi. 
     
</TEXT>
</DOC>
