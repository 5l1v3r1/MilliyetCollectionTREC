<DOC>
<DOCNO> 307246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur09.html </URL>
<DATE> 2005/01/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bakanlık, soyadan yapılmış hazır köftelere karşı uyardı... 
</HEADLINE>
<TEXT>

     Tarım Bakanlığı Müsteşar Yardımcısı Mustafa Erten, hazır köfte yapımında bazı üretici firmaların kıyma yerine genetik yapısı değiştirilmiş soya kullandığının tespit edildiğini açıkladı. Erten, piyasada haksız rekabete de yol açan soyadan yapılmış hazır köftelere karşı tüketicileri uyardı. 
     Tarım Bakanlığı Müsteşar Yardımcısı Erten, ANKA'ya yaptığı açıklamada, yaptıkları incelemelerde hazır köftelerin yapımında kıyma yerine soya kullanıldığını tespit ettiklerini bildirdi. Erten, soyanın nişasta haline getirildikten sonra et normuna dönüştürüldüğünü ve kıyma haline getirildikten sonra köfte yapımında kullanıldığını kaydetti. 
     
     NASIL ANLAŞILACAK 
     Mustafa Erten, soyadan yapılanla et kıymasından yapılan hazır köftenin nasıl ayırt edileceğine ilişkin de pratik bir bilgi verdi. Erten, bu iki köftenin birbirinden ayrılmasının en kolay yolunun fiyatlarına bakmak olduğuna işaret etti. Soya kıymasından yapılan köftenin et kıymasından yapılana göre çok daha ucuz olduğunu söyleyen Erten, kıymanın kilosunun 10 milyon lira dolayında bulunduğu, 2-3 milyon liradan satışa sunulan hazır köftelerin ise çoğunun soya kıymasından yapıldığına işaret etti. 
     
     PERSONEL YETERSİZ 
     Soyadan yapılan hazır köftelere ilişkin olarak denetimler yapıldığını ifade eden Erten, teknik personelin yetersizliğinden yakındı. Erten, soyadan hazır köfte yapan işletmelerin yakalanması durumunda haklarında cezai işlem yapıldığını da kaydetti. 
     
     HAKSIZ REKABET 
     Türkiye'de soya üretiminin az olduğu ve bu ürünün büyük oranda ithal edildiğine işaret eden Erten, büyük kısmının da genetik modifiye ürünler olduğuna dikkat çekti. Erten, soyadan yapılan hazır kıymaların diğerlerine göre fiyatlarının düşük olması nedeniyle piyasada haksız rekabete yol açtığını da kaydetti. 
     
</TEXT>
</DOC>
