<DOC>
<DOCNO> 334719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun10.html </URL>
<DATE> 2005/04/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Şiiler Saddam Hüseyin'in idamını istiyor 
</HEADLINE>
<TEXT>

     Irak'ta, devrik lider Saddam Hüseyin'in geleceği tartışma konusu. Geçici devlet başkanı Celal Talabani'nin, idama 'ilke' olarak karşı olduğunu açıklaması mecliste en büyük grubu oluşturan Şiilerin tepkisini çekti. Şiiler, Saddam Hüseyin'in suçlu bulunması halinde mutlaka idam edilmesini talep ediyor. 
     Irak'ın 275 üyeli meclisinde 140 sandalyesi bulunan Şii bloku Birleşik Irak İttifakı, savaş suçundan hüküm giymesi halinde eski Devlet Başkanı Saddam Hüseyin'in idam edilmesi gerektiğini savundu. 
     
     'Tartışılmaz' 
     Birleşik Irak İttifakı sözcülerinden Ali El Dabak, Saddam Hüseyin'in idam edilmesinin 'tartışılmaz' olduğunu belirterek, "bizce o bir suçlu. Dünyadaki bir numaralı suçlu. O bir katil" dedi. 
     Dabak, "eğer mahkeme onun suçlu olduğuna hükmederse, buna uyarız. Talabani, şu anda devlet başkanı ve kanuna uymalı. Eğer idam kararını imzalamak istemiyorsa, devlet başkanlığından çekilmeli" diye konuştu. 
     
     Üç kişi karar verecek 
     Talabani, BBC'ye yaptığı açıklamada, 'ilke olarak idam cezasına karşı olduğunu' söylemiş, devlet başkanlığında üç kişinin devlet başkanı ve iki yardımcısı bulunduğunu belirterek, "buna, bu üç kişi karar verecek. Ben namevcut olabilirim. Tatile gidebilirim ve diğer ikisi buna karar verir" demişti. 
     
</TEXT>
</DOC>
