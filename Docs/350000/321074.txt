<DOC>
<DOCNO> 321074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur13.html </URL>
<DATE> 2005/03/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Aksu G-Mall Alışveriş Merkezi'nde özel güvenlik görevlisi yok... 
</HEADLINE>
<TEXT>

     İçişleri Bakanı Abdülkadir Aksu, bir sinema filminin galası sırasında çıkan yangınla ilgili olarak, G-Mall Alışveriş Merkezi'nde özel güvenlik görevlisi bulunmadığını bildirdi. 
     İçişleri Bakanı Aksu, CHP İstanbul Milletvekili Mehmet Sevigen'in, ''Büyü'' filminin galası sırasında Dolmabahçe'deki G-Mall Kültür ve Alışveriş Merkezi'nde çıkan yangına ilişkin soru önergesini cevaplandırdı. 
     Sinema, tiyatro ve alışveriş merkezleri de dahil kurum ve kuruluşların güvenliklerinin, gerekli eğitimi almış özel güvenlik teşkilatı görevlilerince sağlandığını belirten Aksu, şunları kaydetti 
     ''Özel güvenlik görevlileri için verilen eğitimlerde 'yangın güvenliği ve tabii felaketlerde müdahale tarzı' ders ve eğitimleri verilmektedir. Söz konusu sinemada, herhangi bir güvenlik görevlisi bulunmamaktadır. Sinemanın kapılarının açık veya kapalı olması ile özel güvenlik görevlilerinin istihdam edilmesi gibi konular ise tamamen işletme sahibinin sorumluluğundadır.'' Bakan Aksu, Şişli Belediyesi İtfaiye Müdürlüğü'nce söz konusu sinemada yapılan incelemede, makine elektrik tesisatının kontrolden geçirildiğini, faaliyetinde herhangi bir sakınca olmadığının tespit edildiğini de bildirdi. 
     
</TEXT>
</DOC>
