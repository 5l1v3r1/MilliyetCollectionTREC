<DOC>
<DOCNO> 321842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko45.html </URL>
<DATE> 2005/03/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Coca-Cola Türkiye'den yurtdışına transfer... 
</HEADLINE>
<TEXT>

     Coca-Cola Türkiye'de görevli Umut Özaydınlı, 67 ülkenin bağlı olduğu Coca-Cola Avrupa, Avrasya ve Ortadoğu Grubu'na atandı. 
     Coca-Cola Türkiye'den yapılan açıklamaya göre, son 6 ayda yurt dışına transfer edilen üçüncü yönetici olan Özaydınlı, şirketin Londra merkezinde çalışacak ve Coca-Cola'nın ilk defa Avrupa çapında hayata geçireceği müzik etkinliklerini yönetecek. 
     Özaydınlı, yeni görevi kapsamında Coca-Cola şirketinin Avrupa'da düzenleyeceği müzik festivallerinin desteklenmesi, gençlerin Avrupa içindeki festivallere katılımını sağlayacak pazarlama etkinliklerinin yürütülmesi, müzik ve gece hayatına yönelik sponsorlukların saptanması ve bu konularda danışmanlık verilmesinden sorumlu olacak. 
     Açıklamada, Özaydınlı'nın 2 yıldır proje liderliğini yürütüğü Rock'n Coke Festivali'ndeki başarısının bu atamada etkili olduğu, Coca-Cola Avrupa, Avrasya ve Ortadoğu Bölüm Başkanı Sandy Allen'in Rock'n Coke'u, İtalya'daki Coca-Cola Live MTV ve İsrail'deki Music Village projesi ile birlikte şirketin en önemli projeleri arasında gösterdiği vurgulandı. 
     Uluslararası Coca-Cola sisteminde 20'nin üzerinde Türk yönetici görev alırken, 51 ülkenin yer aldığı Coca-Cola Orta Avrupa, Avrasya ve Ortadoğu Grubu Başkanı Cem Kozlu, aynı grup bünyesinde görev yapan Pazarlama Direktörü Ayla Ficken, Hukuk Direktörü Banu Pektaş ile 23 ülkenin yer aldığı Avrasya ve Ortadoğu Bölüm Başkanı Ahmet Bozer, Türkiye Coca-Cola'nın transfer ettiği yöneticiler arasında yer alıyor. 
     Geçtiğimiz yılın Ekim ayında Türkiye Bölgesi Pazarlama Müdürü Galya Frayman Molinas, Coca-Cola Orta Avrupa ve Rusya Bölümü Pazarlama Direktör Yardımcılığı'na, Ocak 2005'te de Coca-Cola Türkiye'de Meyve Aromalı Gazlı İçecekler Grup Marka Müdürü olarak görev yapan Duygu Alptekin Orta Avrupa, Avrasya ve Ortadoğu Grubu'na yönetici olarak atanmıştı. 
     
</TEXT>
</DOC>
