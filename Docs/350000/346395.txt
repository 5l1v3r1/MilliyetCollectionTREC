<DOC>
<DOCNO> 346395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy16.html </URL>
<DATE> 2005/05/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'den "dokunulmazlık" kampanyası... 
</HEADLINE>
<TEXT>

     CHP, milletvekili dokunulmazlığının kaldırılması için 30 Mayıs Pazartesi günü 81 ilde "Ey iktidar, dokunulmazlığın arkasına saklanma, çık ortaya, hesap ver" ana sloganıyla bir imza kampanyası başlatacak. CHP Grup Başkanvekili Haluk Koç, "Meclis artık dar geliyor, şeffaf bir siyaset için çabalarımızı sokakta sürdüreceğiz" dedi. 
     CHP Kadın Kolları Genel Başkanı Güldal Okuducu’nun düzenlediği basın toplantısına, Genel Başkan Yardımcıları Mustafa Özyürek ve Cevdet Selvi ile Grup Başkanvekili Haluk Koç, bazı milletvekilleri ve partili kadınlar katıldı. 
     Okuducu, 3 Kasım genel seçimleri öncesinde Başbakan Recep Tayyip Erdoğan’ın CHP Genel Başkanı Deniz Baykal ile bir televizyon kanalında katıldığı açık oturumda "dokunulmazlığın kaldırılması" konusunda söz verdiğini belirterek, "Bu söz havada kaldı ama yolsuzluk iddiaları yol almaya devam ediyor. TBMM’de 200’ün üzerinde dosya beklemekte, bu dosyalardaki iddialarla ilgili olarak gerekenlerin yapılması konusunda gelip dayanılan yer dokunulmazlıklar" diye konuştu. 
     "Ülke kaynaklarının bir avuç haramzedeye peşkeş çekildiğini, birilerinin cebi doldurulurken ülke çocuklarının geleceğinin karartıldığını" savunan Okuducu, yolsuzlukların önlenmesi açısından dokunulmazlıkların kaldırılmasının önem taşıdığını vurguladı. 
     Okuducu, şimdiye kadar Parlamento’da verdikleri mücadeleden sonuç alamadıklarını ve artık sokak etkinlikleri gerçekleştirmeye karar verdiklerini belirterek, 30 Mayıs Pazartesi günü 81 ilde imza kampanyası başlatacaklarını, beldelere, köylere, işyerlerine, kahvehanelere giderek kampanyayı yaygınlaştıracaklarını anlattı. 
     Okuducu, ana sloganlarının, "Ey iktidar, dokunulmazlığın arasına saklanma, çık ortaya, hesap ver" olduğuna dikkati çekerek, "Biraz da hızlı ol. Maliye Bakanı’na af çıkarırken gösterdiğin hızı, halkın bu en temel talebine cevap vermek için de göster" diye konuştu. Okuducu, "adaletsizliklerle Meclis’te hesaplaşılamaması durumunda, halkın sandıkta hesaplaşacağını" söyledi. 
     
     "MECLİS DAR GELİYOR" 
     CHP Genel Başkan Yardımcısı Mustafa Özyürek de dokunulmazlıkların kaldırılması için Meclis’te yürüttükleri mücadeleye halkın da etkin katılımını sağlamak üzere imza kampanyası başlattıklarını söyledi. 
     İktidarın dokunulmazlıkların kaldırılması konusunda seçimlerden önce verdiği sözü tutması gerektiğini belirten Özyürek, "Geçmiş iktidarların bakanlarını Yüce Divan’a gönderdiler ama iş kendi bakanlarının, milletvekillerinin yolsuzluk dosyalarına gelince harekete geçmiyorlar" dedi. 
     Yolsuzlukların önlenmesinin sadece etik açıdan değil ülkedeki yoksulluğa çözüm sağlanması açısından da önem taşıdığını ifade eden Özyürek, tüm halkın hortumculardan hesap sorulmasını istediğini kaydetti. Özyürek, iktidarı "takiyecilikle" suçlayarak, kaçak Kuran kurslarıyla ilgili cezaları düzenleyen yasanın TBMM’de görüşülmesi sırasında AK Parti’nin son anda bir önergeyle cezaların azaltılmasına yönelik bir önerge verdiğini belirtti ve bunun "iktidarın ikiyüzlülüğü ve takiyeciliğini ortaya koyan son örnek" olduğunu savundu. 
     CHP Grup Başkanvekili Haluk Koç da "şeffaf, hesap verebilir bir siyaset" için çaba harcadıklarını, ancak iktidarın seçim öncesi söz verdiği halde dokunulmazlıkları kaldırmaya niyetli olmadığını söyledi. 
     Koç, "Kim bunlar, bunların etiketi ne, ona bakmak lazım. Bunlar hızlı trenciler, naylon faturacılar, zimmetine para geçirenler, evrakta sahtecilik yapanlar... Şimdi milletvekili ve bakan olarak Meclis’teler. Bu etiketi kaldırmak lazım. Kaldırın dokunulmazlığı, yasal zırha sığınmayın, çıkın ortaya..." diye konuştu. 
     Meclis’in artık kendilerine dar geldiğini belirten Koç, "Şeffaf bir siyaset için çabalarımızı sokakta sürdüreceğiz. Bütün yurt, meydanlar, sokaklar bizi bekliyor" dedi. 
     İmza kampanyasının bu yönde bir başlangıç olduğunu vurgulayan Haluk Koç, Başbakan Recep Tayyip Erdoğan’ın bu kampanya nedeniyle kendilerini yine "ideolojik yaklaşımla" suçlayabileceğini belirterek, "Sayın Başbakan keşke senin de bir ideolojin olsa da karşılıklı tartışabilsek" diye konuştu. 
     
     KAMPANYA BİR AY SÜRECEK 
     Okuducu’nun verdiği bilgiye göre, 30 Mayıs Pazartesi günü tüm illerde başlatılacak olan imza kampanyası bir ay sürecek. 
     Kampanya sırasında "Ey iktidar, dokunulmazlığın arkasına saklanma, çık ortaya, hesap ver" ana sloganın yer aldığı el ilanları ve broşürler dağıtılacak, bez afişler asılacak. 
     Broşürlerde, Başbakan Recep Tayyip Erdoğan’ın "Yolsuzlukların ucu nereye giderse oraya kadar gidilecek" dediği belirtilerek, şu görüşe yer verildi 
     "Biz de ’Ucu Meclis’e, size, bakanlarınıza ve AKP yönetici milletvekillerine kadar gidiyor’ diyoruz ve Başbakan’a soruyoruz, kendin, bakanların ve milletvekillerin için de ’nereye kadar gidiyorsa oraya kadar gidilsin’ diyebiliyor musun Diyebiliyorsan, hodri meydan... CHP istiyor, siz de kaldırın parmaklarınızı ve dokunulmazlık zırhından çıkın" 
     
</TEXT>
</DOC>
