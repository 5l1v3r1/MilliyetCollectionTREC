<DOC>
<DOCNO> 328792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/spo30.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



VURAL'IN İFADESİ 

Hatır işi 
TBMM Araştırma Komisyonu'na ifade veren Ankaragücü Teknik Direktörü Yılmaz Vural, istifa ettiği Rizespor - Akçaabat Sebat maçındaki şike iddasına, "Karadeniz psikolojisinde yalvaranın hatırı kırılamıyor" yorumunu getirdi. Vural ayrıca, "Yöneticiler eskiden kulüplere para getirirdi. Şimdi kulüpler sayesinde para kazanıyorlar" diye konuştu. Futbol Federasyonu eski Başkanı Haluk Ulusoy da bugün ifade verecek. 

DENİZLİSPOR 

Bulak'tan ret 
Teknik Direktör Giray Bulak, Denizlispor Yönetimi'nin üç yıllık yeni sözleşme önerisini kabul etmedi. Bulak, Türkiye'de sonuca dayalı bir sistem olduğunu belirterek, "Denizlispor'un teklifi onur verici. Ancak, biz teknik adamlar uzun süreli sözleşmelere pek yanaşmıyoruz. Çünkü üst üste alınacak kötü sonuçlardan sonra istenmeyen adam olabilirsiniz. Sezon sonu kararımızı vereceğiz" dedi. 

OKUL GÜNLERİ 

Dilmen'den lezzet testi 
Özel Yeni Dünya Koleji'nin Avrupa Birliği Projeleri çerçevesinde organize ettiği geleneksel 5. Türk Yemekleri Yarışması'nda yazarımız Rıdvan Dilmen de jüride yer aldı. Dilmen ve diğer üyelerin oyları sonucunda birinci seçilen kişi önümüzdeki yıl Türkiye'yi Yeni Dünya Koleji adına Avrupa Birliği üyesi yedi ülkenin katılacağı yarışmada temsil edecek. 

TV DÜNYASI 

Doludizgin 
Spor programlarının içinde zirvenin en güçlü isimleri arasında yer alan Maraton, transfer olduktan sonra Lig TV'nin izlenme oranlarını yüzde 80 artırarak önemli bir başarıya imza attı. Yetkililer, Şansal Büyüka'nın önderliğinde hazırlanan ve Erman Toroğlu'nun yorumlarıyla katıldığı programın sponsorluk gelirlerini de yüzde 25 artırdığını açıkladılar. 



</TEXT>
</DOC>
