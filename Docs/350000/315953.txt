<DOC>
<DOCNO> 315953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/siyaset/siy02.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de sancı 
</HEADLINE>
<TEXT>


Bakan Güler'in bürokratlarının ihale pazarlıklarının ortaya çıkması, partide büyük rahatsızlık yarattı... 

SALİHA ÇOLAK Ankara 


Enerji ve Tabii Kaynaklar Bakanı Hilmi Güler'in, Cumhurbaşkanı Sezer'in vetosuna rağmen göreve getirdiği bürokratlar ile AKP'ye yakın işadamları ve CHP'den transfer olan Ağrı Milletvekili Cemal Kaya'nın ihale pazarlıklarının ortaya çıkması, partide rahatsızlık yarattı. AKP kulislerinde, olayın sorumlularının bakan düzeyinden başlamak üzere istifa etmesi gerektiği görüşü dile getirilirken, konuyla ilgili resmi açıklamalarda "savunmaya" geçilmesi dikkat çekti. 

'Trenden farklı' 
İddiaların partinin yürüttüğü yolsuzluk mücadelesini zedelediğini savunan bazı milletvekilleri, hızlandırılmış tren olayından farklı olarak bu kez bakan sorumluluğunun göz ardı edilemeyeceğini kaydederek, Başbakan Erdoğan'ın olaya el koymasını ve kabine revizyonu ile birlikte partiyi bu görüntüden kurtarması gerektiğini dile getirdiler. 
Ağrı Milletvekili Cemal Kaya'nın da ihale pazarlıklarını ortaya koyan telefon kayıtlarına ilişkin sorulara parti yöneticileri ve milletvekillerinden, "resmi savunma" açıklamaları geldi. Grup Başkan Vekili İrfan Gündüz, "Haberleri izliyoruz. Basında çıkan bazı bilgilere dayanarak harekete geçmemiz doğru olmaz. Soruşturmanın sonuçlanmasını bekleyeceğiz" dedi. 

'Hükümet tam ofsaytta' 

CHP'den AKP'ye transfer olan Ağrı Milletvekili Cemal Kaya'nın, enerji yolsuzluğunda adının geçmesi, dokunulmazlığı yeniden gündeme getirdi. CHP'li Haluk Koç, "dokunulmazlıkları sınırlandırın" çağrısı yaptı. Erdoğan'ın, daha çok futbol jargonuyla konuştuğunu" söyleyen Koç, "'Şimdi tam olarak ofsayttasınız" dedi. 


</TEXT>
</DOC>
