<DOC>
<DOCNO> 333953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun12.html </URL>
<DATE> 2005/04/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
WP ABD baskısı sona ererse Ortadoğu'da statükoya razı olunur 
</HEADLINE>
<TEXT>

     Genişletilmiş Orta Doğu Projesi çerçevesinde, ABD baskısının sona ermesini istemenin, bölgede statükoya razı olmak anlamına geleceği öne sürülürken, bundan birkaç yıl önce Türk ordusunun, Türkiye'de demokratik bir İslami partinin iktidara gelmesini istemediği ancak hapse girdiği zaman iktidar şansı bittiği söylenen Recep Tayyip Erdoğan'ın göreve geldiği ifade edildi. 
     Washington Post gazetesi, Genişletilmiş Orta Doğu Projesi kapsamında, İran'da bir sistem değişikliği gerektiğini savundu. 
     Bölgede son yıllarda yaşanan gelişmeleri değerlendiren gazete, bundan yedi yıl önce Genişletilmiş Orta Doğu kapsamındaki temel reform umudunun İran olduğunu belirtti. Reformcu zihniyetteki bir din adamının, cumhurbaşkanlığı seçimini kazanmasının bunda en önemli etken olduğu ifade edildi. 
     Bölgede reform umutlarının, o dönemde İran dışında daha az umut verici olduğu kaydedilen yazıda, "Türkiye'nin ordusu, bir demokratik İslami partinin, bu laik cumhuriyette asla iktidara gelememesini garantiye almaya niyetli görünüyordu. Ülkedeki en popüler politikacı olduğu söylenen İstanbul'un eski belediye başkanı hapisteydi ve yüksek bir görev şansı görünürde sona ermişti" denildi. Yazıda, o dönemde, Arap dünyasında "diktatör ve otoriter krallarla başkanlar rejimlerinin" güvencede olduğunun gözlendiği yorumu yapıldı. 
     "Bu şeyler değişti" denilen yazıda, Genişletilmiş Orta Doğu'da reform beklentilerinin artık İran dışındaki her yerde daha parlak hale geldiği ifade edildi. Yazıda, Filistin, Irak, Fas ve Suudi Arabistan'dan örnekler verilirken, Türkiye'ye de değinildi. Yazıda, "Türkiye'de, eski mahpus politikacı Recep Tayyip Erdoğan şimdi başbakan ve ülkenin AB'ye girmesini kolaylaştıracak geniş ölçekli reformlara önderlik ediyor" denildi. 
     ABD'nin bölgedeki baskısına karşıt görüşlerin eleştirildiği yazıda, "ABD baskısını sona erdirme yönündeki bir çağrı, statükoya razı olmak anlamını taşır. Genişletilmiş Orta Doğu, değişim getirecek özgürlük ve demokrasi yandaşı açık ABD retoriğinin gücünün büyük bir kanıtını gösteriyor" denildi. 
     
</TEXT>
</DOC>
