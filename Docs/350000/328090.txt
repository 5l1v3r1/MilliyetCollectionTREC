<DOC>
<DOCNO> 328090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun36.html </URL>
<DATE> 2005/03/29/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Fransa'da kiliseler referandumda 'evet' için devrede... 
</HEADLINE>
<TEXT>

     Fransa'da kiliseler, 29 Mayıs tarihinde AB Anayasası için düzenlenecek referandumda ''Evet'' oyu verilmesi için seçmenlere çağrıda bulundu. 
     ''AB Anayasası'nın, mevcut AB sözleşmelerinin önemli ölçüde iyileştirilmesine katkıda bulunacağını'' savunan Fransız Katolik, Protestan ve Ortodoks kiliselerinin liderleri, ''referandumun, Türkiye'nin AB üyeliğiyle ilgili veya yerel siyasi konulara ilişkin bir seçim haline getirilmemesini'' istedi. 
     Kilise liderleri ortak imzaladıkları mektupta, ''referandumun, sadece AB Anayasası'nı ret ya da kabulden başka bir hedefi olmadığını'' vurguladı. 
     ''Ulusal ve diğer konuların AB Anayasası ile ilgili referandumu etkilememesi çağrısında bulunulan'' mektupta, ''Türkiye'nin AB üyeliği, AB Anayasası'nı kabul etmekle veya reddetmeğe bağlı değil'' denildi. 
     Mektupta, ''AB'nin kurucu üyesi Fransa'nın, AB Anayasası'nın kabulünde önemli bir sorumluluğu olduğu'' ifade edildi. 
     Fransa'da yapılan son kamuoyu yoklaması, AB Anayasası hakkında iki ay sonra yapılacak referandumda, vatandaşların yüzde 54'ünün ''Hayır'' diyeceğini ortaya koyuyor. 
     Ipsos kamuoyu araştırma merkezinin Le Figaro gazetesinde bugün yayınlanan yoklama sonuçlarına göre, 29 Mayıs tarihinde düzenlenecek referandumda vatandaşların yüzde 46'sı anayasadan yana oy kullanacak. 
     Aynı kamuoyu araştırma merkezi tarafından 18-19 Mart tarihlerinde düzenlenen ankette, ''Hayır'' oyları yüzde 52 olarak belirlenmişti. 
     Fransa'da çalışanların sosyal haklarına darbe vuracağı ve sermayenin yatırım için başka ülkelere yöneleceği yolundaki görüşlerin, AB Anayasası'na yönelik kaygıları artırdığı tahmin ediliyor. 
     Cumhurbaşkanı Jacques Chirac, geçen hafta Brüksel'de yaptığı açıklamada, referandumda ''Hayır'' oyu çıkması halinde ''Fransa'nın AB içindeki otoritesinin sarsılacağı'' uyarısında bulunmuştu. 
     
</TEXT>
</DOC>
