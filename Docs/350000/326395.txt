<DOC>
<DOCNO> 326395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur30.html </URL>
<DATE> 2005/03/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TGS'den "Türkiye habersiz kalmasın" yürüyüşü... 
</HEADLINE>
<TEXT>

     Türkiye Gazeteciler Sendikası'nın TGS ''1 Nisan'da yürürlüğe girecek yeni TCK'nın basın özgürlüğü ve haber alma hakkını engelleyen maddelerinin değiştirilmesi'' istemiyle ''Türkiye Habersiz Kalmasın'' adı altında düzenlediği yürüyüş, İstanbul'da yapıldı. 
     TGS'nin Cağaloğlu'ndaki Genel Merkez binası önünde toplanan gazeteciler, ''Türkiye Habersiz Kalmasın'' pankartının arkasında kortej oluşturdu. 
     Türkiye Gazeteciler Cemiyeti TGC , Haber-Sen, Türkiye Spor Yazarları Derneği TSYD ve Çağdaş Gazeteciler Derneği'nin ÇGD de desteklediği yürüyüş, saat 11.15'te Ankara Caddesi'nde başladı. 
     Yakalarına ''Türkiye Habersiz Kalmasın'', ''Sansüre Hayır'' ve ''Haberime Dokunma'' kokartları takan gazeteciler, yürüyüş boyunca ''Özgür basın susturulamaz'' sloganı attı ve alkışlı protestoda bulundu. 
     
     İPEKÇİ'NİN AÇIKLAMASI 
     Kortejin Sirkeci'deki Büyük Postane'ye ulaşmasının ardından açıklama yapan TGS Genel Başkanı Ercan İpekçi, yeni TCK'nın basına çeşitli kısıtlamalar getiren hükümleriyle birlikte 1 Nisan'da yürürlüğe gireceğini söyledi. 
     İpekçi, yeni kanunun gazetecilerin üzerinde var olan patron sansürüne bir de devlet sansürü ekleyeceğini savunarak, şunları kaydetti 
     ''Bunun ardından gazeteciler hakkında açılacak soruşturmalar, gazetecileri ister istemez sansürün en tehlikelisi olan otosansüre sevk edecektir. Bu tehlikelere karşı iktidarı çeşitli etkinliklerimizle uyarmaya gayret ediyoruz. Umarız sesimiz duyulur. 1 Nisan'a kadar özgürce konuşma hakkımızı kullanmaya devam edeceğiz. 1 Nisan'dan sonra kanunun bütün engellemelerine rağmen özgürlüklerimizden vazgeçmemenin mücadelesini sürdüreceğiz.'' 
     
     ÇİÇEK'E TELGRAF 
     İpekçi, daha sonra Haber-Sen, ÇGD ile TSYD'nin de desteklediği Adalet Bakanı Cemil Çiçek'e gönderilecek telgrafı okudu. 
     1 Nisan'da yürürlüğe girecek yeni TCK'ya ilişkin gazetecilik meslek kuruluşlarınca dile getirilen görüş ve kaygıları, barolar, akademisyenler ve yüksek yargı organlarının temsilcilerinin de paylaştıklarını açıkladıkları vurgulanan telgrafta, şöyle denildi 
     ''Bu açıklamalar, söz konusu yasanın mevcut şekliyle basın özgürlüğü ve halkın haber alma hakkı önünde ciddi bir tehdit oluşturduğu yönündeki kaygılarımızın ne kadar yerinde olduğunu göstermekte ve bir kaygıdan öte gerçek olduğunu kanıtlamaktadır. 
     Diğer yandan, TGC tarafından size iletilen değişiklik önerilerini değerlendirmek üzere bir komisyon kurulduğu açıklamanızı memnuniyetle karşılamakla birlikte yasanın bir hafta sonra yürürlüğe gireceği gerçeği nedeniyle kaygılarımız sürüyor. Bu gerçekten hareketle biz aşağıda imzaları bulunan gazetecilik meslek örgütlerinin temsilcileri, 'Türkiye'yi habersiz, demokrasiyi işlevsiz bırakma' tehlikesiyle karşı karşıya getirecek yasa maddelerinin ivedilikle değiştirilmesini bir kez daha talep ediyoruz.'' TGS Genel Başkanı Ercan İpekçi ve yürüyüşe destek veren meslek örgütlerinin temsilcileri, daha sonra Bakan Çiçek'e telgrafı gönderdi. 
     
     ÇALIŞLAR'IN AÇIKLAMASI 
     Bu arada basın mensuplarına açıklama yapan TGC Yönetim Kurulu Üyesi Oral Çalışlar, yeni yasada Avrupa İnsan Hakları Mahkemesi'nin kararlarına aykırı olan hükümlerin temizlenmesini beklediklerini belirterek, şunları söyledi 
     ''Bu çok zor bir şey değil. AK Parti, bu konuda Meclis'te yeteri kadar sayısal çoğunluğa sahip. CHP Genel Başkanı ve milletvekilleri de böyle bir yasa değişikliğine sıcak baktıklarını söylüyorlar. O yüzden hükümetten, bu işi inada bindirmeden bir an önce yasayı değiştirmesini bekliyoruz. Umarız yasadan, gazeteciler üzerindeki ceza tehditleri amaçlayan maddeler çıkarılır.'' 
     
</TEXT>
</DOC>
