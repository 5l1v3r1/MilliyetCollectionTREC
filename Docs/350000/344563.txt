<DOC>
<DOCNO> 344563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/soneko12.html </URL>
<DATE> 2005/05/21/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Türkiye'ye, AB kaynaklı yürütülen projelerden geçer not... 
</HEADLINE>
<TEXT>

     AB Genel Sekreterliği Ekonomik ve Mali İşler Daire Başkanı Dr. İnci Ataç Rosch, son iki yıldır Türkiye’nin, AB kaynaklı mali yardımla yürütülen projelerde geçer not aldığını, başarılı olunduğu için de fazla yardım isteyebildiğini söyledi. 
     Rosch, Güneydoğu Anadolu Belediyeler Birliği GABB tarafından Belediye Konukevi’nde düzenlenen, "AB Fonlarına Erişim ve Belediyelere İlişkin Yasal Mevzuat" seminerinde yaptığı konuşmada, AB’den Türkiye’ye sağlanan mali yardımların kullanım şeklinin, 1999’da Türkiye’nin aday ülke statüsü kazandığı Helsinki Zirvesi sonrası değiştiğini hatırlattı. 
     Helsinki Zirvesi öncesinde Türkiye’nin, kendi talepleri doğrultusunda ve daha çok kamu kuruluşlarının girişimleriyle projeler ürettiğini ifade eden Rosch, şöyle konuştu 
     "Bu paketin genel bir hedefi yoktu. Böyle olunca birçok proje başlamadı. Ancak adaylık statüsünün başlamasıyla AB, mali yardımları yapıyoruz ama siz bu yardımları kullanırken ulusal bütçenizden ayrı kullanın ve birbirine karıştırmayın gibi bir mesaj verdi. Bunun üzerine Türkiye, mali yardımların kullanılması için merkezi olmayan bir yapılanma oluşturdu. Son 2 yıldır Türkiye, yürütülen projelerde geçer not alıyor. Başarılı olunduğu için de daha fazla yardım isteyebiliyor." 
     
     "MALİ YARDIMLA SÜREN 117 PROJEMİZ VAR" 
     Bu arada kamuoyunda "Türkiye’nin AB’den mali yardım almak için proje hazırlayamadığı" şeklinde yanlış bir izlenim olduğuna işaret eden Rosch, şöyle devam etti 
     "Son 4 yıldır ayrılan parayı son kuruşuna kadar projelendiriyoruz. Özellikle belirtilen miktarın üstünde proje hazırlayarak mali yardım tavanını zorluyoruz. Projelerimiz var, para bize yetmiyor mesajını veriyoruz. 2002 yılında 126 milyon avroluk 18 projeyi, 2003 yılında 144 milyon avroluk 28 projeyi, 2004 yılında 250 milyon avroluk 38 projeyi, 2005 yılında ise 300 milyon avroluk projeyi tamamladık. Gelecek yıl için ise 500 milyon avronun programlama çalışmalarına başlayacağız. Şu anda AB kaynaklı mali yardımla süren ve maliyeti 1 milyar avronun üstünde olan 117 projemiz var." Projelerin programlanmasının bir süreç olduğunu anlatan Rosch, projelerin, AB komisyonu temsilcilerinin de katıldığı çalışma gruplarında hazırlandıktan sonra komisyona gönderildiğini ve komisyonda karara bağlanmasının 1 yıl kadar sürdüğünü kaydetti. 
     
     BÜYÜKŞEHİR BELEDİYE BAŞKANI BAYDEMİR 
     GABB başkanlığını da yürüten Diyarbakır Büyükşehir Belediye Başkanı Osman Baydemir ise Tükiye’nin AB ilişkileri çerçevesinde en önemli yükümlülüklerinden birinin, bölgeler arası gelişmişlik farkını ortadan kaldırmak olduğunu vurguladı. 
     Baydemir, "hükümetle görüşmelerimizde, bölgeye pozitif ayrımcılık yapılması gerektiğini söylüyoruz. Aynı durum, AB fonları için de geçerlidir. Ancak AB fonları neredeyse aslanın midesinde, ancak ulaşmak olanaksız da değil" dedi. 
     Bölgenin bilgiye ulaşmada dezavantajlı durumda olduğunu savunan Baydemir, GABB olarak mali güçlerinin yetmesi halinde, bu tür seminerleri sık sık düzenleyeceklerini sözlerine ekledi. 
     
</TEXT>
</DOC>
