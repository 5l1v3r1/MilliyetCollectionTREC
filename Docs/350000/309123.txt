<DOC>
<DOCNO> 309123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun10.html </URL>
<DATE> 2005/01/25/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
İngiltere'ye göre ABD İran için diplomatik çözüm istiyor 
</HEADLINE>
<TEXT>

     İngiltere Dışişleri Bakanı Jack Straw, ABD yönetiminin İran ile ilgili olarak diplomatik çözüm istediğini söyledi. 
     ABD'yi ziyaret etmekte olan Straw, Dışişleri Bakanlığı görevine atanan Condoleezza Rice ile görüşmesinden sonra yaptığı açıklamada, dünya kamuoyunda son günlerde tartışılan İran'a karşı olası Amerikan askeri müdahalesiyle ilgili olarak, ''Askeri seçenek konusu bugün gündeme gelmedi'' dedi. 
     Straw, buna karşılık, İran'da devrimden sonra Tahran'daki ABD Büyükelçiliği personelinin uzun süre rehin alındığını hatırlatarak, ABD'nin İran'a ilişkin ''değişik bir tarihi perspektifi'' bulunduğunu belirtti. İngiltere Dışişleri Bakanı, Washington yönetiminin İran ile ilgili sorunların diplomatik yollardan çözülmesini istediğini ifade etti. 
     Jack Straw'un Washington gezisi, ABD ile en yakın müttefiki İngiltere arasında İran ve Çin konularında görüş ayrılıkları ortaya çıktığı haberlerinin yayıldığı bir sırada gerçekleşiyor. 
     ABD Başkanı George W. Bush, Washington'un nükleer silah elde etmeye çalışmakla suçladığı İran'a karşı hiçbir seçeneği gözardı etmediğini söylemiş, Başkan Yardımcısı Dick Cheney de, İran'ın, ABD'nin dünyadaki tehlikeli yerler listesinin birinci sırasında olduğunu söylemişti. 
     Straw'un ise geçen günlerde, İngiltere'nin İran'a karşı bir askeri müdahaleyi desteklemeyeceği yönünde ifadeleri olmuştu. 
     Bu arada, İngiltere Dışişleri Bakanı Straw, Çin konusunda Washington ile Londra arasında görüş ayrılığı olduğunu doğrulayarak, AB tarafından Çin'e uygulanan silah ambargosunun kaldırılması yönündeki planları desteklediklerini söyledi. 
     Straw, buna karşılık Çin'e olası silah ihracatının denetim altında tutulacağını belirtti. 
     ABD, AB'nin Çin'e uyguladığı silah ambargosunun sürmesini istiyordu. 
     Washington'daki gözlemciler, Washington ile Londra arasında ayrılıkların ortaya çıkmasında, Mayıs ayında İngiltere'de yapılması beklenen genel seçimlerin rol oynadığını belirtiyor. Bu gözlemcilere göre, Irak savaşının ve Başkan Bush'un hiç popüler olmadığı İngiltere'de İşçi Parti lider Başbakan Tony Blair, seçimde şansını artırmak için Bush'tan uzaklaşma ihtiyacını hissediyor. 
     
</TEXT>
</DOC>
