<DOC>
<DOCNO> 331041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun29.html </URL>
<DATE> 2005/04/07/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kaçırılan uçakları düşürmek için izin istiyoruz .. 
</HEADLINE>
<TEXT>

     Rus Hava Savunma Gücü'nden General Yuri Solovyov, terörist tehditlere yönelik sert önlem alınması amacıyla kaçırılan yolcu uçaklarının düşürülmesi yetkisi verilmesini istedi. 
     Hava Kuvvetleri'nde Moskova hava sahasını korumakla görevli Solovyov İnterfaks ajansına yaptığı açıklamada, ülkedeki mevcut yasaların görevini yerine getirmesini imkansız hale getirdiğini belirterek, ''Bu durumda ben rehine pozisyonundayım. Benim görevim savaş veya barış dönemlerinde Moskova'nın havadan vurulmasına izin vermemek. Ancak yasalar yolcu taşıyan uçaklara müdahaleyi yasaklıyor'' diye konuştu. 
     ''Eğer içinde yolcu ve teröristlerin bulunduğu bir uçağı vurmazsanız, benim ellerim kelepçelenmiş olur'' diyen Solovyov, ''Eğer vurursam ellerim yine kelepçeli olacak. Çünkü yasa böyle. Bunu askeri ve siyasi yönetime bildirdim ve bu konuda yakın bir zamanda karar alınacağına inanıyorum'' dedi. 
     Hava yolculuğunda güvenliği artırmak için ek önlemler almaya çalışan Rusya'da, sivil uçuşlarda silahlı görevlilerin bulundurulması planlanıyor. 
     
</TEXT>
</DOC>
