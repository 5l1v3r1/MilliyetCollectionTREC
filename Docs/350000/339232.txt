<DOC>
<DOCNO> 339232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy03.html </URL>
<DATE> 2005/05/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Bayar'dan sağa sürpriz öneri 
</HEADLINE>
<TEXT>

     DYP’li Mehmet Ali Bayar, DYP-ANAP’ın "yeni bir blok" oluşturmalarını sağlayacak ciddi bir "siyasi açılıma" ihtiyaç bulunduğunu söyledi. 
     DYP’nin 14 Mayıs’ta yapacağı Büyük Kongresi sonrasında yeniden yönetime gelip gelmeyeceği merak edilen Bayar, söz konusu önerisini bir süre önce görüştüğü DYP Genel Başkanı Mehmet Ağar’a da iletti. 
     Son iki haftaya sıkıştırılmış, basit bir isim egzersizine dönüştürülmüş bir değişim projesinin kamuyu tarafından rağbet göreceğine sanmadığını bildiren Bayar, DYP yönetimine "Değişim bir ihtiyaç ise neden son 2-3 haftaya sıkıştırıldı" dedi. 
     
     "MERKEZ SAĞ MORALSİZ" 
     Bayar, kendisinin bir talebi olmadığını, Ağar’ın da ne tür bir değişim modeli öngördüğünü ortaya koymadığını belirtti. Bayar, "Çünkü bu, seçimden önceki son DYP kongresi olacaktır. DYP bu kongreden bir iktidar alternatifi çıkarmak zorundadır. Bu hem vizyon, hem siyaset anlayışı hem de kadro olarak bir alternatif olmalıdır" diye konuştu. 
     1991-2002 seçimleri arasındaki siyaset anlayışının 
     aynen sürdürülemeyeceğini ifade eden Bayar, kolaylıkla alternatif olabilecek köklü siyaset bloğunun "moralsiz, güçsüz, heyecansız" olduğunu ifade etti. 
     
     "ANAP MUMCU İLE CANLANMA İŞARETİ VERİYOR" 
     Bayar, ANAP’ın Erkan Mumcu’nun genel başkan seçilmesiyle "canlanma işaretleri" verdiğine dikkat çekti. 
     Bunun Türkiye’deki arayışın aslında ne kadar ciddi olduğunu gösterdiğini belirten Bayar, şöyle dedi 
     "Dolayısıyla sayın Ağar’a da açıkça söyledim. Merkez sağda iki ayrı parti, ikisi de iddialı partiyle bundan böyle gitmek ve yürümek, bunlardan birinin tek başına alternatif olacağını beklemek gerçekçi olmaz. 
     Dolayısıyla bu iki partinin yeni bir blok oluşturmalarını sağlayacak çok ciddi bir siyasi açılıma ihtiyaç var. Bu konuda görev öncelikle liderlere düşüyor. 
     Türkiye’nin bu dağınıklığa artık tahammülü yok. Bir seçime daha merkez sağdaki partiler seçmeni hayal kırıklığına uğratarak giremezler." 
     
</TEXT>
</DOC>
