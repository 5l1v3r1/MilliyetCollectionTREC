<DOC>
<DOCNO> 302506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/siyaset/siy01.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'lı başkanlar şiddeti kınamalı 
</HEADLINE>
<TEXT>


Joost Lajendijk Kürt belediye başkanları hiçbir şekilde şiddeti kınamıyor. Renklerini belli etmeliler 

ŞAKİR AYDIN İstanbul 


AB - Türkiye Karma Parlamento Komisyonu Eşbaşkanı Joost Lagendijk, Başbakan Recep Tayyip Erdoğan'ın diyalog çağrısına Kürtlerin şiddetle cevap vererek stratejik hata yaptığını söyledi. Lagendijk, Orhan Pamuk ve benzer davalar devam ettiği sürece Türkiye'nin AB üyeliğinin zor olacağını da yineledi. 
4. Yeşil Diyalog toplantısına katılan Lagendijk, "Dava günündeki izlenimlerimden ulaştığım sonuç, yeni ceza yasasının 301. maddesini savcılar kötü amaçla kullanıyor. Türkiye'de bir yanda reformistler var, öteki yanda kurulu düzende Türkiye'nin gelişmesini istemeyen insanlar var" dedi. 

'Ordu çatışmayı seviyor' 
"Kürtlerin ilerlemesi için tek yol, şiddete başvurmayan biçimde davalarını sürdürmeleri" diyen Lajendijk, şöyle devam etti "Kürtler bazı stratejik hatalar yapıyorlar. Erdoğan, Diyarbakır'da, Kürtlere açılım olarak 'Kürt sorunu vardır ve demokratik olarak ele alınmalıdır' dedi. Türk Başbakanı olarak bunu söylemesi çok önemli. Bundan sonra Kürt liderleri fırsatı kullanarak hükümetle diyalog başlatmalıydı. Hükümetin diyalog açılımına karşılık verin ve şiddete başvurmayan yöntemlerle mücadele edin. Ordu provokasyona geçti, PKK da buna silahla cevap verdi. Ordu, PKK ile çatışmayı seviyor, bu da orduyu merkezde ve gündemde tutuyor." 
DEHAP'lı belediye başkanlarının tutumunu da eleştiren Lagendijk, "Kürt belediye başkanları hiçbir şekilde 'şiddeti kınamıyoruz' demiyor. Renklerini belli etmeli ve şiddeti açıkça kınamalılar" diye konuştu. 
Yerel yönetimlerin içki sınırlaması getirmesini "büyük hata" olarak nitelendiren ve "Bu, AKP'nin sanki gizli gündemi varmış gibi bir kanı yaratıyor" diyen Lagendijk, Kıbrıs konusunda da AB'nin büyük hata yaptığını dile getirdi. Lagendijk, "İzolasyonların kaldırılması konusunda AB liderleri sözlerini tutmadı. Şu anda Kıbrıs Cumhuriyeti çözümü tıkıyor. Buna hoşgörülü davranamayız" ifadesini kullandı. Lagendijk, türban konusunda Türk toplumunun uzlaşmaya varması gerektiğini savunarak, "Şahsen ateistim. Özel olarak başörtüsü takılsın, takılmasın, haç takılsın, takılmasın sevmiyorum. Ama orta yolun bulunması önemli" dedi. 


</TEXT>
</DOC>
