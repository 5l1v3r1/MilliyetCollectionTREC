<DOC>
<DOCNO> 335263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur14.html </URL>
<DATE> 2005/04/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tükürüklü kapkaçcılar yakalandı 
</HEADLINE>
<TEXT>

     Yalçın ATA AYDIN, DHA 

      AYDIN'da tükürükçülük' yöntemiyle, şirket görevlisinden 5 bin 500 YTL'yi 5,5 milyar lira çalarak kaçan kapkaçcılar, polis tarafından yakalandı. Şirket görevlisi Mahmut Gürcan, kaptırdığı paralara kavuşmanın sevincini yaşarken kapkaçcı 28 yaşındaki Erkan Bakadur ile 17 yaşındaki K.K. çıkarıldıkları mahkemece tutuklandı. 
     Aydın'daki ilginç olay, bugün öğle saatlerinde Hükümet Bulvarı üzerindeki bir bankanın önünde meydana geldi. Muhasebeci Mahmut Gürcan, çalıştığı şirkete ait 5 bin 500 YTL'yi yatırmak üzere Vakıf Bank Aydın Şubesi'ne geldi. 
     Bankada sıraya giren Mahmut Gürcan'ın ceketine tüküren takım elbiseli bir kişi, cebinden çıkardığı mendille tükürüğü silmeye çalıştı. Mahmut Gürcan, üzerini temizlemek isteyen kişiye yardım etmek için elindeki para torbasını yere bıraktı. Para torbasını alan takım elbiseli kişi hızla olay yerinden uzaklaştı. 
     Kapkaça uğrayan Mahmut Gürcan'ın yardım istemesi üzerine, bankanın güvenlik görevlisi ve vatandaşlar kaçan kişinin peşine takıldı. Elindeki parayla dolu torbayı başka birine veren kapkaçcı kaçmaya devam etti. Ayakkabıcılar Çarşı içinde esnafın da yardımıyla yakalanan kapkaçcının ardından polis, parayla kaçan ikinci kişinin peşine düştü. 
     Aydın Emniyet Müdürlüğü Gasp Masası ekipleri kaçan ikinci kişiyi de Gazi Bulvarı üzerinde Vardar İşhanı'nın önünde elindeki para torbasıyla birlikte yakaladı. Yakalanan kişilerin İzmir'den Aydın'a gasp ve yankesicilik amacıyla geldikleri belirlendi. Erkan Bakadur ile K.K.c polis tarafından gözaltına alındı. 
     Hırsızlık, yankesicilik, bıçakla adam yaralama' gibi birçok sayıdaki suçtan sabıkalı olduğu belirtilen zanlılarla birlikte ele geçen paralar, muhasebeci Mahmut Gürcan'a teslim edildi. Çalıştığı kurumdan 350 YTL 350 milyon lira aylık aldığını söyleyen Mahmut Gürcan sevincini dile getirdi. 
     Emniyet Müdürlüğü'ndeki sorgularının ardından Adliye'ye gönderilen kapkaç zanlıları, çıkarıldıkları mahkemece tutuklanarak cezaevine gönderildi. 
     
</TEXT>
</DOC>
