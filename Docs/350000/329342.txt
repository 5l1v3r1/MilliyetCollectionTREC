<DOC>
<DOCNO> 329342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy14.html </URL>
<DATE> 2005/04/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Erdoğan Şu anda erken seçim ifadesi bu ülkeye ihanettir 
</HEADLINE>
<TEXT>

     Başbakan Recep Tayyip Erdoğan, ''Şu anda erken seçim ifadesini kullanmak bana göre bu ülkeye ihanettir'' dedi. 
     Başbakan Erdoğan, TOBB Center'da Eurochambers Başkanlık Divanı toplantısına katıldıktan sonra basın mensuplarının gündeme ilişkin sorularını yanıtladı. 
     Bir gazetecinin ''Ekonomideki iyi gelişmeler erken seçimle tersine dönebilir mi '' sorusu üzerine Erdoğan, bu konuyla ilgili dün Fas'ta çok ciddi bir açıklama yaptığını hatırlattı. 
     Başbakan Erdoğan, şunları kaydetti 
     ''Şu anda erken seçim ifadesini kullanmak, ağır konuşayım, bana göre bu ülkeye ihanettir. Ekonominin istikrarında en önemli şey güvendir, istikrardır. Türkiye, çok partili siyasi hayata 1946'da geçmiştir. Türkiye'de o günden bugüne 59 hükümet değişmiştir. 59 hükümetin değişmesi demek, her yıla 2 hükümet demektir. Çok partili koalisyonların olduğu dönemlerde Türkiye hep geri gitmiştir. Tek partili hükümetlerin olduğu iktidar dönemleri, ülkenin hep ilerleme dönemleri olmuştur. 
     Bütün ekonomik parametreler iyiye giderken, ülkede istikrar, güven, inanılırlık varken, ortada erken seçime gerek duyulabilecek bir durum yokken, kalkıp da bunu gündeme getirmenin hiçbir anlamı yok. Bizim böyle bir sıkıntımız, derdimiz de yok. Bu konuda kararlıyız. Buna biz noktayı koyduk. Böyle bir şey söz konusu olamaz.'' Türk halkı ve milletinin kendilerine 5 yıllığına bu görevi verdiğini, parlamentonun yüzde 65'ine sahip bir hükümetin işbaşında bulunduğunu vurgulayan Başbakan Recep Tayyip Erdoğan, ''Böyle bir zamanda erken seçim talebinde bulunmak, sadece bu ülkenin şu mutluluk, şu huzur tablosuna çomak sokmaktır. Bana göre ihanettir. Böyle bir yaklaşım içinde lütfen bulunmayınız'' dedi. 
     
</TEXT>
</DOC>
