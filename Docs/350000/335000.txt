<DOC>
<DOCNO> 335000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/siyaset/asiy.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin'e inceleme şart 
</HEADLINE>
<TEXT>


AKP Milletvekili Yalçınbayır, enerji yolsuzluğu iddianamesinde suçlanan AKP Genel Sekreteri Şahin için, "Yaptığının disiplin hukukuyla bağdaşıp bağdaşmadığı mutlaka incelenmeli" dedi 

Önder Yılmaz 


AKP Bursa Milletvekili Ertuğrul Yalçınbayır, AKP'nin yolsuzluklarla mücadelede yetersiz kaldığını belirterek, enerji yolsuzluğu iddianamesinde bürokratlara baskı yapmakla suçlanan AKP Genel Sekreteri İdris Naim Şahin için parti disiplin mekanizmasının işletilmesini istedi. 
Milliyet'in sorularını yanıtlayan Yalçınbayır, hakkında fezleke hazırlanmayan Şahin için, "Yaptığının suç teşkil etmediği görülüyor. Ancak disiplin hukukuyla bağdaşıp bağdaşmadığı mutlaka incelenmeli" dedi. 
"Biz niye Parti İçi Demokrasi Hakem Kurulu kurduk " diye soran Yalçınbayır, özetle şunları söyledi 

Ya arkadaşın yediyse 
Genel Başkan Yardımcısı Hayatı Yazıcı'nın Şahin'i koruyucu üsluptaki açıklamalarını nasıl değerlendiriyorsunuz 
- Bana göre yanlış beyanlardır. 'Ben arkadaşımı yedirtmem' deniyor. Peki ya senin arkadaşın yediyse ne olacak O zaman sen de yenileceksin. Görevin onlarla ilgili etkin çalışma yapmaktır. Bir kaymakam kitap toplatıyor. Etkin müdahale nedir Soruşturmalarla işi uzatmak değil, o kişiyi görevden almaktır. 

Parti devleti değiliz 
AKP'de yolsuzluklarla ilgili yaşananlar için yönetimin etkin görevi ne olmalı 
- Disiplin mekanizmaları, Parti İçi Demokrasi Hakem Kurulu derhal çalıştırılmalı. Sonuç alamayabilirsiniz. Ama bunlarla uğraşan kişiler, yarın beklemedikleri anda hesap vereceklerini bilecek. 'Birileri istiyor diye bunu yapmam' deniyor. Makulse niye yapmayasın 

'Yolsuzluk önlensin' deniyor ama milletvekilleri ve bakanların yolsuzluğuna ilişkin olaylar mantar gibi çıkıyor. 
- Milletvekilinin görevi iş takip etmek değil. Milletvekillerinin başbakanla, bakanla ne işi olur 'Sayın bakanım, bizim şu işi hallet' derseniz, o bakanın yolsuzluğuyla ilgili iddialarda taraf olursunuz. Başbakan dini, ırkçı, bölgesel milliyetçilik yapamayacağımızı söylüyor. Dördüncü kırmızı çizgi de partizanlık yapmaktır. Parti milliyetçiliği de yoktur. Biz parti devleti değil, hukuk devletiyiz. İmtiyazla, aracılıkla iş yapılmaz. 

Halkın değiştirme gücü 
Yargı kararları olmasına rağmen milletvekili dokunulmazlıkları kalkmıyor. Başbakan'ın sessiz kalmasına ne diyorsunuz 
- Başbakan televizyonlarda vaatte bulundu ve bir yıllık süre verdi. Bu süre geçti. Biz bu sözü verdik ve gereği yerine getirilmeli. Bunlarla mücadele edeceğini söyleyip gerekli etkinliği ortaya koyamayanlar sandık önünde hesap verecektir. Milletvekillerine dokunulmaz ezberi hafızadan silinmeli. Dokunulmazlıklar AİHM kararıyla mı kaldırılacak Güven azalırsa halkın değiştirme gücünü hepimiz biliyoruz. Geçmişteki tasfiyeleri gördük. 

Birim oluşturalım 
Yolsuzluk vakaları parti grubunda da rahatsızlık yaratıyor. AKP, yolsuzluk hedefinden şaşmış gibi. 
- Hatay Milletvekili Fuat Geçen, grupta değerlendirdi ve arkadaşlarımızın büyük desteğini aldı. Türkiye'de siyasetçilerin yakınlarına sağladığı avantajlar çok fazla. Bu kamu vicdanını rahatsız ediyor. Bir tebliğden sadece bir bakanın oğlu yararlanıyorsa, bu etik kurulda değerlendirilir. Parti içinde de, yönetimde olmayan kişilerden 3 - 5 kişilik bir birim oluşturalım. Raporları Başbakana sunulsun. 


</TEXT>
</DOC>
