<DOC>
<DOCNO> 329167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/spo18.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te Ulusoy depremi 
</HEADLINE>
<TEXT>


Eski federasyon başkanı, TBMM'de verdiği ifadelerde zehir zemberek açıklamalar yaptı. Haluk Ulusoy, "İstesem telefonla genel kurulu toplarım" dedi, şiddeti medya ve kulüplerin körüklediğini iddia etti 

GÜNSELİ ÖNAL 


Futbol Federasyonu eski başkanı Haluk Ulusoy, yeni yönetimin "paraşütle" göreve geldiğini belirterek, "İstesem telefonla genel kurul toplarım. Sırça köşkte oturmadım, Türkiye'yi gezdim. Anadolu kulüpleri beni çok sever" diye gözdağı verdi. 
Ulusoy, TBMM Araştırma Komisyonu üyelerine, sporda şiddetin kulüp yöneticileri ve medya tarafından körüklendiğini söyledi. Başkanlığı istemediği halde zorunluluktan görev aldığını kaydeden Ulusoy, "Dönemimdeki kargaşadan, baskıdan kaçanlar, yüreği olmayanlar şimdi ortalıkta konuşuyorlar" ifadesini kullandı. 
Haluk Ulusoy "Şike varsa, şampiyonluğa oynayan ya da küme düşme potasındaki takımlar yapıyordur. Görevdeki federasyonun çalışmaları ortada. Bir lütfen kampanyaları var. Herkese lütfen deyip duruyorlar" diye konuştu. 
Komisyonun dinlediği Fenerbahçe'nin eski başkanı Ali Şen ise, "Maç satmak insanın karısını satmasıyla eşdeğerdedir. Bunların önüne geçmek zor" yorumunu yaptı. 


</TEXT>
</DOC>
