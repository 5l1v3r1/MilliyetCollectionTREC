<DOC>
<DOCNO> 305857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo37.html </URL>
<DATE> 2005/01/12/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Saadettin Saran, Borussia Dortmund ile ilgili ilk kez konuştu... 
</HEADLINE>
<TEXT>

     İşadamı Sadettin Saran, ünlü Alman spor kulübü Borussia Dortmund'dan hisse satın almasındaki amaçlarının ticari olmadığını söyledi. 
     Antalya'da BV Borussia Dortmund İdari Menejeri Michael Meier'in de hazır bulunduğu bir basın toplantısı düzenleyen Sadettin Saran, BV Borussia Dortmund'dan yüzde 5'e yakın bir hisse satın aldığını ve bu konuyu ilk kez kamuoyuna açıkladığını, amaçlarının ticari olmadığını bildirdi. 
     Kulüpten hisse almasında eski eski bir sporcu olmasının rol oynadığını vurgulayan Saran, ''Eski bir sporcuyum ve futbola ilgim nedeniyle yıllardır sporun içindeyim. Türkiye'de spora önemli katkılar sağladım. Borussia Dortmund'dan hisse satın alırken de vizyonumuzu artırmak, ufkumuzu genişleterek uluslararası platforma taşımayı amaçladık'' dedi. 
     BV Borussia Dortmund'un, Avrupa'nın en köklü kulüplerinden biri olduğunun altını çizen Saran, sözlerini şöyle sürdürdü 
     ''Dortmund olayını basın 1 haftadır yazıp çiziyor. Ben bu konuda ilk defa konuşuyorum. Saran Şirketler Grubu olarak bize çeşitli kulüplerden hisse almamız için teklifler zaten geliyordu. Borussia Dortmund gibi büyük bir kulüpten de böyle bir teklif gelince çok heyecanlandım. G-14 Kulübü, Avrupa Şampiyonlar Ligi Şampiyonu olmuş, dünyanın en köklü kulüplerinden biriyle güçbirliği yapma ihtimali ortaya çıkınca büyük bir heyecanla bu işle ilgilendik. Böylesine büyük bir camiayla işbirliği yapmak, birlikte çalışmak çok önemli birşeydi. Birinci amacımız ticari değil. Alman futbolunun, Türk futbolunun gelişmesinde çok önemli bir yeri olduğu için Türk futbolunun Avrupa ile entegrasyonunda önemli bir katkı sağlayacağına, köprü görevi göreceğine inandığım için bunu yaptım. Böyle bir kulüp nasıl yönetiliyor, bunu öğrenmek için yaptım.'' Bu anlaşmanın ilk adımının, geçen yıl Efes Cup Turnuvası sırasında atıldığını da belirten Saran, şimdilik kulüpte bir gözlemci gibi davranacağını ifade ederek, ''Ben zaten Türkiye'de olacağım. Borussia Dortmund çok profesyonel yönetilen bir kulüp. Belki de dünyanın en profesyonel yönetilen kulübü. Bize düşen, alınacak kararlara destek vermek ve gözlem yapmaktır'' diye konuştu. 
     Gazetecilerin sorularını da yanıtlayan Saran, Türkiye'den kulüp satın alıp almayacağı yolundaki bir soru üzerine, Türkiye'de 11-12 kulübe maddi destek sağladıklarını, ama bir kulüp satın almayı şimdilik düşünmediklerini bildirdi. 
     Satın aldığı hisse miktarının tam yüzde 5 olmadığını, ancak yüzde 5'e yakın olduğunu da belirten Saran, bir başka soru üzerine, bu hisseleri yalnızca Saran grubunun aldığını, ancak bundan sonra hisse satın alınması durumunda bunu ortak olduğu ABD şirketiyle birlikte yapacaklarını da vurguladı. Saran, ''Borussia Dordtmund'dan yüzde 5'e yakın hisse aldık ve bu hisselerin tamamını Saran Şirketler Grubu olarak aldık. Ortağımız olan ABD'li yatırım şirketi bize güveniyor ve tam destek oluyor. Bu hisseler bizim. Ancak bundan sonra hisse alırsak birlikte alacağız'' dedi. 
     Bir Alman gazetecinin Dortmund Stadı'nın geri alınması için yöneticilerin çalışma yaptığını, bu konuda Saran Grubu'nun nasıl bir destek vereceği sorusunu da yanıtlayan Saran, ''Bu konuda çalışmalar zaten yapılıyor. Saygı duyduğum, çok iyi çalışan bir yönetim var. Stat konusunda şu an tam bir belirginlik de yok. Olursa ve bizden bir şey istenirse yaparız'' diye konuştu. 
     Başka bir başka Alman gazetecinin, ''Silahla ilgili ticaretiniz Almanya'da duyuldu. Bu, kamuoyunu tedirgin etti. Bu konuda ne söyleyeceksiniz'' demesi üzerine de Saran şu yanıtı verdi 
     ''Saran Şirketler Grubu'nun yönetim kurulu başkanıyım. Birçok konuyla iştigal eden bir grubuz. Yaptığımız işler, Alman basınında biraz farklı yorumlandı. Yaptığımız iş, beraber çalıştığımız dünya devleriyle birlikte çok üst teknolojik ürünlerin dünya pazarlanmasıdır. Hepsi de yüksek teknolojidir. Bunun içinde helikopterler başta yer almaktadır.'' Saran, BV Borussia Dortmund'un yüzde 5'e yaklaşan hisseleri için ne kadar para ödediği yolundaki soruları yanıtsız bıraktı. 
     
</TEXT>
</DOC>
