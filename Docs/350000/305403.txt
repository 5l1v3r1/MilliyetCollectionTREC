<DOC>
<DOCNO> 305403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko01.html </URL>
<DATE> 2005/01/11/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
YTL'ye geçişte sınıfta kaldılar 
</HEADLINE>
<TEXT>

     Mert İLKUTLUĞ DHA 

      TÜRKİYE'nin önemli yazılım şirketlerinden NETSİS'in Genel Müdürü Murat Ihlamur, YTL'nin kullanıma geçtiği ilk haftada 500 müşterilerinin YTL'ye uygun yazılım almak için başvurduğunu söyledi. 
     Yılbaşında liradan 6 sıfır atılması ile hayata geçen YTL'ye halk, şirketler, kurumlar alışmaya çalışıyor. Özellikle büyük şirketler, holdingler ve bankalar YTL'ye sorunsuz geçerken, Küçük ve Orta Boy İşletmeler'in KOBİ pek çoğu ise hazırlıklarını bitirmemenin sıkıntısını yaşıyor. Türkiye'nin en büyük yazılım şirketlerinden olan ve yaklaşık 20 bin müştesirisi bulunan NETSİS Yazılım'ın Genel Müdürü Murat Ihlamur, müşterileri olan büyük şirketlerin yılbaşında YTL'ye geçişi sorunsuz olarak tamamladıklarını söyledi. Murat Ihlamur, "Bu büyük şirketler zaten hazırlıklarını tamamlamıştı. Biz de yılbaşından bu yana ekstra mesai yapıyoruz. 5 tane çağrı merkezi kurduk. Hazırlıklarını birlikte yaptığımız müşterilerden şikayet gelmedi'' dedi. 
     
     İŞ BAŞA GELİNCE ANLADILAR 
     Orta ve büyük şirketlerin aksine KOBİ ve küçük işletmelerin ise bilgisayar yazılımlarını YTL'ye uyumlu hale getirmedikleri için sıkıntı yaşadığını belirten Murat Ihlamur, "Biz yılbaşından önce uyarmaya çalıştık ama pek çok firma olayın ciddiyetini kavrayamadı. Şimdi YTL'ye geçince neyin ne olduğunu anladılar. Yani tipik Türk mantığı. İş başa gelinceye kadar anlamıyorlar. Bu tipteki ufak müşterilerimizden ise yazılımlarını ve bilgisayarlarını YTL'ye uygun hale getirmek için yoğun talep var. YTL'ye geçilen ilk haftadan sonra yaklaşık 500 firma başvurdu'' dedi. 
     Ocak sonuna kadar bu taleplerin sadece kendi firmaları için 5 bine ulaşmasını beklediklerini aktaran Murat Ihlamur, bu firmaların büyük kısmının yazılımları yenilenene kadar fatura kesme, hesap tutma gibi işlerini elle yaptıklarını söyledi. Murat Ihlamur, "Taleplere yetişmeye çalışıyoruz. Bu şekilde başvuran küçük firmaların çoğu 7 - 8 yıldır yazılımlarını hiç yenilemeyen firmalar. Ekstradan 50 kişi istihdam ettik. Ocak sonuna kadar bütün talepleri karşılamaya çalışacağız'' diye konuştu. 
     
</TEXT>
</DOC>
