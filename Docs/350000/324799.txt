<DOC>
<DOCNO> 324799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy23.html </URL>
<DATE> 2005/03/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İçişleri Bakanlığı'ndan ağabey kardeş vali ataması açıklaması... 
</HEADLINE>
<TEXT>

     İçişleri Bakanlığı, Çankırı Valisi Ali Haydar Öner'in kardeşi Kadir Öner'in yargı kararı gereği Çankırı Vali Yardımcılığı görevine başlamasının beklendiğini, göreve başlamasının ardından da Çanakkale Vali Yardımcısı olarak vekaleten atandığını bildirdi. 
     İçişleri Bakanlığı, Bakırköy Kaymakamı iken 2003 yılında Çankırı Vali Yardımcılığına atanan ve 17 Mart'ta Çanakkale Vali Yardımcılığına vekaleten görevlendirilen Kadri Öner hakkındaki haberlerle ilgili yazılı açıklama yaptı. 
     Bakırköy Kaymakamlığı sırasında 22 Eylül 2003'te yayınlanan ''müşterek kararname'' ile Çankırı Vali Yardımcılığına atanan Kadri Öner'in bu işlemin yürütülmesinin durdurulması ve iptali için dava açtığı belirtilen açıklamada, Öner'in mahkeme kararı ile Bakırköy Kaymakamlığına başlatıldığı belirtildi. 
     İçişleri Bakanlığı'nın ilgili mahkemeye yaptığı itirazın kabul edilmesi üzerine, Kadri Öner'in bakanlık onayı ile 10 Haziran 2004'te Çankırı Vali Yardımcılığına başlatıldığı, bu arada kardeşi Ali Haydar Öner'in de Giresun Valisi iken Bakanlar Kurulu Kararı ile Çankırı Valiliği'ne atandığı vurgulandı. 
     İstanbul 4. İdare Mahkemesi'nin, Kadri Öner'in tekrar Bakırköy Kaymakamlığı görevine başlatılması için verdiği kararın ardından, Danıştay 5. Dairesi'nin 18 Kasım 2004'te İstanbul 4. İdari Mahkemesi'nce verilen iptal kararının ''yürütülmesinin durdurulmasına'' karar vermesi üzerine, Kadri Öner'i 28 Ocak 2005 tarihinde Çankırı Vali Yardımcılığı'na başlatmak için yargı kararını uygulamak amacıyla Bakanlık onayının alındığı kaydedildi. 
     Çankırı Vali Yardımcılığına atanan Kadri Öner'in İstanbul 4. İdare Mahkemesi'nde açtığı davayla 16 Mart 2005 tarihinde görevine başlamasının ''yargı kararı uygulaması süreci olduğu, ağabeyi Ali Haydar Öner'in Çankırı Valisi olarak 8 Mayıs 2004 tarihinde Bakanlar Kurulu Kararı ile atanmasının bu yargı süreci esnasında cereyan ettiği belirtilen açıklamada, şöyle devam edildi 
     ''Zaten bu aşamada Kadri Öner Bakırköy Kaymakamı olarak görev yapmaktadır. Ayrıca Kadri Öner ile ilgili işlem bir atama işlemi olmayıp, yargı kararının uygulanması işlemidir. 
     İki kardeşin aynı ilde bulunmalarının farkında olan bakanlığımız, ilgiliyi başka bir ile atamak için Çankırı'ya başlamasını beklemiştir. Bu durumu kendisi de bilmektedir. 16 Mart 2005 tarihinde akşam üstü yargı kararı gereği Çankırı Vali Yardımcılığı görevine başlayan Kadri Öner'i bakanlığımız 17 Mart 2005 tarihinde Çanakkale Vali Yardımcılığı görevine vekaleten atamıştır.'' 
     
</TEXT>
</DOC>
