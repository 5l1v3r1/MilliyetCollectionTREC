<DOC>
<DOCNO> 345203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/guncel/gun05.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu liselerine giriş zorlaşacak 
</HEADLINE>
<TEXT>


MEB'in üzerinde çalıştığı ve tüm lise türlerini birleştirecek projeye göre, ancak LGS'de en az 30 soruyu doğru çözebilen öğrenciler Anadolu liselerine alınacak 

BAHAR ATAKAN Ankara 

İmam hatip ve meslek lisesi mezunlarına ÖSS'de uygulanan farklı katsayıyı kaldırmak amacıyla hazırladığı YÖK yasa tasarısı Çankaya Köşkü'nden geri dönen MEB, tüm lise türlerini birleştirecek bir proje üzerinde çalışmaya başladı. 5 yıl içinde genel-meslek lisesi ayrımını kaldıracak projenin ilk basamağı olarak 2005 Liselere Giriş Sınavı'yla LGS süper liselere son kez öğrenci alınacak. Anadolu liselerine giriş şartlarını zorlaştıran projeye göre, LGS'de en az 30 soruyu doğru çözebilen öğrenciler Anadolu lisesine alınacak. 
MEB bürokratlarınca, imam hatip lisesi mezununun kendi alanı dışındaki yükseköğretim programına geçişini sağlayacak şekilde hazırlanan yasa tasarısı veto edilince, bakanlık ayrımı kaldıracak yeni bir proje üzerinde çalışmaya başladı. AB ülkelerindeki yeterlilik sertifikası üzerine biçimlendirilen mesleki eğitimin benzerini öngören taslak proje şöyle 

Önce süper liseler 
LGS'yle yabancı dil ağırlıklı süper liselere son kez öğrenci alınacak. 2006-2007 öğretim yılından itibaren süper liseler, Anadolu liseleriyle birleşecek. Lise türleri 5 yıla yayılarak kaldırılacak. Tek okul çatısı altında programlar hazırlanacak.Öğrenci, genel kültür derslerinin yanı sıra yeteneğine göre belirlenecek mesleki eğitim programlarından geçirilecek. Lise türleri ortadan kalkacağı için, yükseköğretime giriş sınavında öğrencilerin puanları farklı katsayılarla çarpılmayacak. Öğrencilerin elde ettiği sertifikaların AB'de de geçerliliği olacak. Yurtdışında kolaylıkla çalışma izni alabilecek. İsteyen öğrenciler yükseköğretime devam edip üniversite eğitimi görecek. 

</TEXT>
</DOC>
