<DOC>
<DOCNO> 314558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonyas14.html </URL>
<DATE> 2005/02/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Yılın basın fotoğrafı ödülü Reuters'tan Arko Datta'ya... 
</HEADLINE>
<TEXT>

     Hollanda'da her yıl düzenlenen Dünya Basın Fotoğrafı Yarışması'nda birinciliği, Reuters foto muhabirlerinden Hintli Arko Datta kazandı. 
     Merkezi Amsterdam'da bulunan Dünya Basın Fotoğrafı Jürisi tarafından ödüle layık görülen fotoğraflar açıklandı. 
     Bu yıl 48. kez düzenlenen yarışmada, birinciliğe layık görülen fotoğraf, tsunami felaketinden sonra 28 Aralık'ta Hindistan'da çekilen ve felaketin acılarını yaşayan bir kadını gösteriyor. Fotoğrafçı Datta, 10 bin avroluk para ödülünün de sahibi oldu. 
     Yarışmaya bu yıl 123 ülkeden 4266 foto muhabiri, 69 bin 190 fotoğrafla katıldı. Bu sayı, bugüne kadar gönderilen en yüksek miktarı oluşturdu. İlk elemede fotoğraf sayısı 16 bine indirildi ve 13 kişiden oluşan jüri 10 gün aralıksız çalışarak, bu fotoğraflar arasından ödül alan foto muhabirlerini belirledi. 
     Yarışmada, en iyi basın fotoğrafı dışında 10 ayrı dalda daha ödül verildi ve bu dallarda 24 ülkeden 59 foto muhabiri ödüle layık görüldü. 
     Yarışmada bu yıl ilk kez yalnızca dijital makinelerle çekilmiş resimler değerlendirmeye alındı. 
     Dereceye giren foto muhabirlerine ödülleri 24 Nisan'da Amsterdam'da düzenlenecek törenle verilecek ve aynı zamanda ödül alan fotoğraflardan oluşan bir sergi açılacak. 
     1955 yılından bu yana düzenlenen ve yalnızca 1959 ve 1961 yıllarında yapılmayan yarışmada, Hürriyet gazetesi foto muhabirlerinden Mustafa Bozdemir, 1983 yılında birinci olmuştu. 
     Bozdemir, 30 Ekim 1983'te çektiği, Erzurum'da meydana gelen depremde yaşamlarını yitiren beş çocuğunun başında ağlayan Anne Kezban Özeri'yi gösteren fotoğrafıyla Dünya Basın Fotoğrafı yarışmasını kazanmıştı. 

     
</TEXT>
</DOC>
