<DOC>
<DOCNO> 320409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo25.html </URL>
<DATE> 2005/03/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
F1 sezonu açılıyor... 14. ayak İstanbul'da... 
</HEADLINE>
<TEXT>

     Dünyanın en pahalı spor organizasyonlarından Formula 1, 19 yarışla tarihinin en yoğun sezonunu açıyor. 
     Formula 1, Avustralya'nın Melbourne kentinde yarın yapılacak antrenman turları ve cumartesi günü koşulacak sıralama turlarının ardından 6 Mart Pazar günü start alacak. 
     Aralarında Türkiye'nin de bulunduğu 18 ayrı ülkede yapılacak Grand Prix'lerin 14. ayağı 21 Ağustos'ta İstanbul'da koşulacak. 
     İlk kez 1950 yılında düzenlenen Formula 1 yarışlarında İtalyan Nino Farina, Alfa Romeo aracıyla ilk Formula 1 şampiyonu olurken, en son ise yine bir İtalyan takımı olan Ferrari ile Alman pilot Micheal Schumacher kupaya uzandı. 
     
     55 YILLIK FORMULA 1 TARİHİNDE EN'LER 
     55 yıldır gerçekleştirilen Formula 1 yarışlarına ilişkin bazı ayrıntılar şöyle 
     -Formula 1 araçlarının ulaştığı en yüksek hız 375 kilometre ve bu hız ancak İtalya'nın Monza pistinde yapılabiliyor. 
     -Monaco Grand Prix'sinde pilotlar tam 3 bin 100 kez vites değiştirmek zorunda kalıyor. 
     -Bir Grand Prix sırasında araçların fren diskleri ve pedalları bin derecelik ısıya ulaşabiliyor. 
     -Yarışlar sırasında pilotlar ortalama 2 kilo kaybediyor ve sıcak bir pistte ortalama 1,5 litre sıvı kaybına uğruyorlar. 
     -Formula 1 araçları saatte 200 kilometre hıza ulaşma ve tekrar durma noktasına sadece 7 saniyede varabiliyor. 
     -Araçlar 200 kilometre hızdan durma noktasına 1.9 saniye içinde ulaşıyor. 
     -Yarışlar tarihinde en yaşlı şampiyon pilot 46 yaşında kupaya uzanan Arjantinli Juan Manuel Fangio oldu. 
     -En genç şampiyon pilot ise 25 yaşında şampiyonluğa ulaşan Brezilyalı Emerson Fittipaldi idi. 
     -Alman pilot Micheal Schumacher, kazandığı 7 şampiyonlukla, Formula 1 tarihinde en fazla kupa kazanan sürücü oldu. Onu 5 şampiyonlukla Arjantinli Juan Manuel Fangio ve 4 şampiyonlukla Fransız Alain Prost izledi. 
     -Bugüne kadar yarış kazanan en genç pilot unvanını İspanyol Fernando Alonso, 22 yaşındayken elde etti. En yaşlı yarış kazanan pilot ise yaşında kazandığı yarışla İtalyan Luigi Fagioli oldu. 
     -İngiliz Stirling Moss, kariyerinde en çok yarış kazanan pilot olmasına karşın hiç şampiyonluk alamayarak bu alanda bir ilke imza attı. 
     -Yarışlarda tüm zamanların en genç pilotu ise 19 yaşında pilot koltuğuna geçen Yeni Zelandalı Mike Thackwell. 
     -Brezilya'nın efsane pilotu Ariton Senna, 65 yarışa ilk sırada pole position başlama hakkını elde ederek, bu alanda bir rekor kırdı. Schumacher, 63 kez ilk sırada başlama hakkı ile ikinci sırada yer aldı. 
     -256 yarışa çıkan İtalyan Riccardo Patrese, en çok başlangıç yapan pilot olurken, onu 212 başlangıç ile Schumacher izledi. 
     -Tüm zamanların en çok yarışı, 19 ile bu sezon yapılacak. 
     
</TEXT>
</DOC>
