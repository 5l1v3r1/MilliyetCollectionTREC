<DOC>
<DOCNO> 346297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun15.html </URL>
<DATE> 2005/05/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Radikal Yahudiler, İsrail bayrağını yaktı... 
</HEADLINE>
<TEXT>

     İsrail’de "Omer’in 33. Günü" Lag BaOmer kutlamaları için Kudüs’teki Mea Şearim Mahallesi’nde toplanan dindar Yahudilerin bazılarının İsrail bayrağını yaktığı belirtildi. 
     İsrail Radyosu’nun haberine göre, kutlamalar sırasında yakılan ateşlerde biri çocuk 3 kişi yaralandı. 
     Elektrik idaresi, kutlamalardan önce ateşlerin elektrik direklerinin ve kutularının etrafında yakılmaması için uyarılarda bulundu. 
     Ulusal Yahudi Ajansı da ormanlarda ve parklarda ateş yakılmamasını istedi. Geçen yıl, aynı kutlamalar sırasında 10 bin dönümden fazla ağaçlık alanın zarar gördüğü belirtildi. 
     Kudüs’te Mea Şearim’de, dindar Yahudiler, bütün geceyi evlerinin önünde, dini okulların bahçelerinde, yollarda ve boş alanlarda yaktıkları ateşlerin etrafında eğlenerek, ilahiler okuyup, dans ederek geçirdi. 
     Kadınlar ve genç kızlar kutlamaları uzaktan seyrettiler. 
     Galile’de, Haham Şimon Bar Yochai’nin Meron Dağı’ndaki mezarı İsrail vatandaşlarının akınına uğradı. Mezarın 100 bine yakın kişi tarafından ziyaret edildiği kaydedildi. 
     Gazze’deki Yahudi yerleşimlerinde de kutlamalar yapıldı. Buradaki Sa-Nur yerleşimindeki kutlamalara yaklaşık 2000 kişi katıldı. 
     Bu arada, bazı geri çekilme karşıtlarının tutuklu bulunduğu Massiyah Cezaevi’nin önünde de ateş yakılarak, tutuklananların serbest bırakılması istendi. 
     "Omer’in 33. Günü Lag BaOmer " kutlamaları 2000 yıl öncesine dayanıyor. Kutlamalar, Kudüs’ün Romalılar tarafından işgali sırasında, önemli bir din adamı olarak bilinen Haham Şimon Bar Yochai’nin anısına düzenleniyor. 
     Birçok Yahudi bayramı gibi "Lag BaOmer" de Yahudi halkının karanlık ve baskılara karşı bağımsızlık ve özgürlük savaşını simgeliyor. 
     
</TEXT>
</DOC>
