<DOC>
<DOCNO> 308656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/soneko14.html </URL>
<DATE> 2005/01/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Doğalgazda devlerin rekabeti... 
</HEADLINE>
<TEXT>

     Türkiye doğalgaz pazarının yüzde 64'lük bölümünün özel sektöre devri konusunda Şubat ayında yapılacak ihaleleri ile Dünyanın ve Türkiye'nin büyük şirketleri ilgileniyor. 
     A.A muhabirinin edindiği bilgiye göre, ihaleye katılmak isteyen Koç Statoil Ortaklığı, Shell, Gazprom'un ortaklığındaki Bosphorus ve Zorlu Grubu'nun ardından Sabancı grubunun Enerjisa şirketi de Enerji Piyasası Düzenleme Kurumu'na EPDK ithalat lisansı yeterlilik başvurusu yaptı. 
     Bugüne kadar EPDK'ya 19 firma ithalat yeterlilik başvurusu yaparken Koç-Statoil, Aksa, Habaş, Ak Enerji, Cengiz Elektrik ve İstanbul Gübre Sanayi A.Ş.'nin ithalat yeterliliği aldığı öğrenildi. 
     Kontrat Devri İhalesine başvuran şirketlerin arasında aşağıdaki şirketler ve ortaklıklar yer alıyor 
     ''Koç-Statoil, Shell, Enerjisa, Zorlu, Bosphorus, Erdemir, Nurol Enerji, Ak Enerji, Aytemiz Gaz, Transbalkan, İstanbul Gübre Sanayi A.Ş., Aksa, Egegaz, ENAK, Avrasya, Som.'' 
     
     ''BAYRAM SONRASI İHALELER HIZLANACAK'' 
     EPDK Başkanı Yusuf Günay, A.A muhabirine yaptığı açıklamada, özellikle bayram sonrası dönemde sanayisi güçlü illerin şehir için doğalgaz dağıtım ihalelerinin ardı ardına gerçekleştirileceğini söyledi. 
     Günay, 27 Ocak'ta 11 şirketin yarışacağı ve bu zamana kadar gerçekleştirecekleri en büyük ihale olan İzmir ve ilçelerinin ihalesini sonuçlandıracaklarını belirterek, ''İhalesini çıktığımız Denizli, Gaziantep, Kahramanmaraş, Malatya, Edirne, Tekirdağ ve Kırklareli'nde yeterlilik alan firmaları bayramı sonrası dönemde ardı ardına açıklayacağız. Bu ihaleleri kısa sürede sonuçlandırılmış olacağız''dedi. 
     
     DOĞALGAZ KULLANAN İL SAYISI 13'E ÇIKTI 
     İhalesini gerçekleştirdikleri illerle birlikte Türkiye'de doğalgaz kullanan şehir sayısının 13'e ulaştığını ifade eden Günay, ihalesini yapıp yatırımları tamamlanan Kayseri, Konya, Erzurum ve Çorum'un ardından Gebze, Balıkesir ve Kütahya'da da doğalgaz kullanılmaya başlandığını hatırlattı. 
     Günay, kontrat devri ihaleleri ile ilgili çok sayıda şirketin kendilerinden bilgi aldığını ve ihalelerine katılabilmek için şart olan ithalat yeterlilik belgesi almak üzere EPDK'ya başvurduğunu söyledi. 
     EPDK Başkanı, bu şirketlerin özellikle iletim tarifeleri, şebekenin işleyişi ve depolama gibi konularda sorular yönelttiğini belirterek, ithalat yeterlilik başvurusu yapan şirketlerin temsilcileri ile yeterlilik başvurularının sona ermesinin ardından 11 Şubat'ta bir bilgilendirme toplantısı yapacaklarını açıkladı. 
     BOTAŞ tarafından 25 Şubat'ta gerçekleştirilecek ihalede, yıllık 16 milyar metreküp doğalgazın özel sektöre devri öngörülüyor. 
     Her biri yıllık 250 bin metreküpten 64 lot halinde ihale edilen kontratların her lotu için şirketler, en az 500 bin dolar Sözleşme Devir Bedeli ödeyecekler. İhaleye çıkılan miktar Türkiye'nin 2005 yılı doğalgaz tüketiminin yüzde 64'lük bölümünü ifade ediyor. 
     
</TEXT>
</DOC>
