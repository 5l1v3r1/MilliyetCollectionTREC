<DOC>
<DOCNO> 348113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/yasam/yas01.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da artık 'eko-mafya' var 
</HEADLINE>
<TEXT>


Çevre örgütü Legambiente'ye göre, zararlı atıkları 'ortadan kaldıran' İtalyan mafyası, 24 milyar euro kazanıyor 

DIŞ HABERLER SERVİSİ 

İtalya'da, para karşılığında zararlı atıkları ortadan kaldıran ve yasadışı inşaatlar yapan mafya örgütlerinin, 2004 yılında yüzde 30 oranında büyüyerek, gelirini ülkenin en büyük şirketleri ile aynı seviyeye ulaştırdığı bildirildi. 
Çevre koruma örgütü Legambiente'nin yaptığı açıklamaya göre, çevreye zarar veren aktivitelerde bulunan 'eko - mafya' grupları, tam 24 milyar euroluk 40 milyar YTL bir sektör haline geldi ve bu alanda Fiat gibi İtalya'nın önde gelen markalarıyla yarışmaya başladı. 

Kanseri patlattılar 
Örgütün verilerine göre, geçen yıl İtalya'da yapılan yasadışı inşaatların sayısı öncki yıla oranla 3 bin artarak 32 bine yükseldi. 
Bu yasadışı inşaatların büyük kısmından eko - mafya şebekelerinin sorumlu olduğu belirtildi. 2003'e oranla yasadışı şekilde tehlikeli atık madde imhası suçu yüzde 40 oranında arttı. İtalya'daki eko - mafya gruplarının sayısı 2003'te 25 iken, 2004'te bu rakam 194'e ulaştı. 
İtalya'da yapılan bir bilimsel araştırmada, eko - mafyanın etkin olduğu Napoli bölgesinde yaşayan İtalyanların kansere yakalanma riskinin diğer bölgelerde yaşayanlara oranla daha yüksek olduğu belirlendi. 


</TEXT>
</DOC>
