<DOC>
<DOCNO> 305591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas10.html </URL>
<DATE> 2005/01/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
''Uzak'' filmi BBC'nin anketinde oy bekliyor... 
</HEADLINE>
<TEXT>

     Cannes Film Festivali'nde iki dalda ödül alan ''Uzak'' filmi, şimdi de uluslararası bir oylamada ülkemizi temsil ediyor. Nuri Bilge Ceylan'ın imzasını taşıyan ve BBC tarafından düzenlenen 2005 Dünya Sinema Ödülü'ne aday gösterilen film, kurum tarafından sanal alemde düzenlenen ankette de oy bekliyor. 
     
     ÖDÜL 27 OCAK'TA AÇIKLANACAK 

     ''Uzak'' filminin yarıştığı filmler ise birbirinden zorlu rakipler... 
     Pedro Almodovar'ın yönettiği ''Bad Education'', ünlü aktör Jet Li'nin başrolünü üstlendiği ''Kahraman-Hero'', Che Guevera'nın gençlik yıllarını konu alan ''Motosiklet Günlüğü-Motorcycle Diaries'', Rus yapımı ''The Return'' ve Japon sinemasının kaliteli örneklerinden ''Zatoichi''... 
     BBC Four ayrıca bu filmlerin dahil olduğu bir anket de düzenledi. Filmlerin sanal alemde sinemaseverlerin oylarıyla yarıştığı bu zorlu platformda da her dakika yarışın galibi değişiyor. 
     BBC Four Dünya Sinema Ödülü'nün galibi, 27 Ocak'ta BBC'de yayınlanacak özel programda açıklanacak. Programda internet sitesinde süren anketin sonuçları da duyurulacak ve bu yarışın galibi de ödüllendirilecek. 
     
     ''UZAK''LARI YAKIN ETTİ 

     Nuri Bilge Ceylan'ın imzasını taşıyan ''Uzak'', 56.Cannes Film Festivali'nde Jüri Büyük Ödülü'nü aldı. 
     Bir trafik kazasında genç yaşta ödülünü alamadan yaşama veda eden Mehmet Emin Toprak da ''En İyi Erkek Oyuncu'' ödülüne layık görüldü. 
     Senaryosunu da Ceylan'ın kaleme aldığı filmde Toprak'a, Muzaffer Özdemir, Zuhal Gencer Erkaya, Nazan Kırılmış, Ebru Yapıcı ve Feridun Koç eşlik etti. 
     Film, yıllardır kapalı kaldığı kasabasından uzak diyarlara gidebileceği gemilerde çalışmak üzere İstanbul'a gelen genç bir adamın iş bulana kadar fotoğrafçılık yapan akrabasının yanında kalmasını ve kısa bir süre sonra büyük kentteki tüm ''yakın'' akrabalarının aslında ne kadar ''uzak'' olduğunu farketmesini ve kent yaşamında boğulmasını konu alıyor. 

     
</TEXT>
</DOC>
