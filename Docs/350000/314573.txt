<DOC>
<DOCNO> 314573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/ekonomi/eko02.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon, hafızasına kavuştu 
</HEADLINE>
<TEXT>


DİE, Milliyet'in Bilgi Edinme Yasası'na göre açıklanmasını istediği yeni seriye göre 2003 - 2004 enflasyonunu dün nihayet açıkladı. 2003 fiyatlarıyla hesaplanan yeni enflasyon endeksleri, 2004 enflasyonunu eskiye göre TÜFE'de 0.03 puan, ÜFE'de 1.51 puan daha yüksek ölçtü 

Tarık Yılmaz 
Yeni enflasyon sepetine göre hazırladığı 2003 ve 2004 yıllarına ilişkin TÜFE ve ÜFE endekslerini açıklamayacağını duyuran Devlet İstatistik Enstitüsü DİE dün ısrarından vazgeçti ve verileri yayımladı. Eski endekste yüzde 9.32 olan 2004 tüketici fiyatları endeksi yeni endekste yüzde 9.35 oldu. Eski endekse göre yüzde 13.84 olan 2004 üretici fiyatları endeksi ÜFE ise yeni endekste yüzde 15.35 olarak hesaplandı. 
Milliyet'in Bilgi Edinme Yasası'na dayanarak yayımlanmasını istediği yeni seriye göre 2003 ve 2004 enflasyonlarının açıklanmamasını ekonomistler, "enflasyon hafızasını yitirdi, endekslerin geçmişle bağı koparıldı" diyerek eleştirmişlerdi. 
DİE'nin dün internet sitesine koyduğu veriler, yeni seri ile eski seri arasında önemli farklılıklar bulunduğunu ancak yıl sonuna doğru bu farkın kapandığını ortaya koydu. Yeni serilere göre 2004 sonu enflasyonu TÜFE'de 0.03 puan, ÜFE'de 1.51 puan yüksek ölçüldü. 

Tek haneye üç ay erken 
Ancak 2004 yılında eksi ile yeni seri arasında önemli farklılıklar olduğu gözlendi. Özellikle TÜFE'de eski endeks ile yeni endeks arasındaki fark 2004'ün ilk aylarında yüksek seyretti. 
Veriler, eski endekse göre Ocak - Aralık 2003 arasında yüzde 15.4 olan TÜFE'nin yeni endekse göre yüzde 9.87 olduğunu gösteriyor. İki endeks arasındaki fark ise 5.50 puan. 
Öte yandan, yeni endekse göre yıllık TÜFE'de tek haneye şubatta geçildi. Oysa eski serilere göre tek hane mayısta görüldü. 
Yeni TÜFE endeksi geçen yıl ilk 11 ayda eski endekse göre daha düşük gerçekleşirken aralıkta 0.03 puan üzerine çıktı. Ocak 2005'te ise fark 0.24 puana yükseldi. 
DİE'nin ismini ÜFE eski TEFE olarak değiştirdiği yeni endeksi ise yıllık enflasyonu eskisine göre oldukça yüksek ölçtü. TEFE'yle yüzde 13.84 olarak hesaplanan yıllık artış ÜFE'yle yüzde 15.35 olarak hesaplandı. 
Tarım ve imalat sanayinde fiyat artışlarının düşük seyretmesi 2004'ün ilk dört ayında ÜFE'nin eski endekse göre daha düşük seviyeden kapanmasını sağladı. 
Mayıs - haziran arasında iki endeks arasındaki fark 7 puanın üzerine çıktı. Ancak yıl sonunda aradaki fark tekrar kapandı ve makas 1.51 puana kadar geriledi. ÜFE 2004 yılını yüzde 15.35'ten tamamlarken TEFE yüzde 13.84 düzeyinden yılı kapattı. 

Fark, alt harcama kollarında yüksek TÜFE'deki makas yıl sonuna doğru kapanmasına karşın endeksin alt harcama gruplarında fiyat artışları farklılık gösterdi. Eski endekste gıda, alkollü içkiler ve sigara fiyatlarını birlikte kapsayan gıda fiyatları endeksi 2004'ü yüzde 6.54 ile tamamlarken yeni endekse göre gıda fiyatları yüzde 6.62, alkollü içki ve sigara fiyatları yüzde 11.49 oldu. Alkollü içki ve tütün fiyatlarındaki artış mayısta yüzde 32.95'e kadar çıktı. 
Eski endekste yüzde 1.27 olan giyim yeni endekste yüzde 7.75 olurken yüzde 0.22 olan ev eşyası harcamaları yeni endekste yüzde 6.22 ölçüldü. TÜFE'nin belirlenmesindeki ağırlığı düşen konut harcama kolundaki fiyat artışı da eski endekste yüzde 14.39 iken yeni endekste yüzde 11.52'ye kadar düştü. 

Uzmanlar kararı yorumladı 
DİE yanlıştan döndü Faik Öztrak Milliyet köşeyazarı Geçmiş serilerin açıklanması elbette son derece olumlu. Bu durum uluslararası veri yayımlanma metodolojisine uygun. DİE bir yanlıştan döndü ve önemli bir belirsizliği ortadan kaldırarak Türk ekonomisini olası maliyetlerden kurtardı. 
Baturalp Candemir HC İstanbul Başekonomisti İlk dikkatimi çeken endeksi bilmememizin bizi çok ciddi yanılgılara düşüreceği oldu. Mesela eski endekste ev eşyasında enflasyon sıfır görünürken yeni endekste yüzde 6.22. Detaylar yeni serilerin enflasyonu düşük ölçtüğüne dair tahminlerin de doğru olmadığını gösterdi. 
Haluk Bürümcekçi Dışbank Başekonomisti Verilerin açıklanması büyük eksikliği ortadan kaldırdı. Aslında ne kadar çok detay açıklanırsa ekonominin çok daha iyi anlaşıldığını bu hükümet döneminde gördük. Bu nedenle verilerin artması aslında DİE'nin çok yararına. 
Ferhat Emil Hazine eski Müst. Yard. DİE'nin kamuoyuna yanıt vermesi artı puan. Keşke bunu baştan açıklasalardı da kamuoyu baskısına maruz kalmasalardı. Milliyet bu konuda iyi bir katkı yaptı. DİE Başkanı Ömer Demir, iki endeks hukuki karmaşa yaratacağını söylemişti. Bundan sonra DİE'nin yapması gereken, hesaplamalarda sadece yeni endeksin geçerli olduğunu deklare etmesi. Böylece mahkemeler DİE'ye danışmak zorunda kalmaz. 




</TEXT>
</DOC>
