<DOC>
<DOCNO> 336272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur22.html </URL>
<DATE> 2005/04/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kızılay'da öğrenci protestosu... 
</HEADLINE>
<TEXT>

     Kızılay'da bir grup öğrenci, yaşam standartları ve eğitim sistemini protesto etti. 
     Yüksel Caddesi'ndeki İnsan Hakları Anıtı önünde toplanan ve kendilerini ''Ankara Lise ve Dershane Öğrencileri'' diye tanıtan bir grup, ''Çocuklar ölmesin, yaşasın halkların kardeşliği'' yazılı pankart açtı. 
     ''Sıfırlar sizindir, üniversiteler bizim'', ''Parasız bilimsel, demokratik eğitim'' ve ''iş, bilim, özgürlük'' sloganları atan gruptakiler, yaptıkları açıklamada, ''23 Nisan'da Ulusal Egemenlik ve Çocuk Bayramı'nı kutlayan yaşıtları gibi neşeyle dolamadıklarını'' ifade ettiler. 
     Açıklamada, hayat standartları ve eğitim sistemi eleştirilerek, gençlerin geleceklerinin 3 saatlik üniversite sınavına bağlandığı kaydedildi. 
     Gruptakiler açıklamanın ardından, sloganlar atarak, Kızılay'da bir süre dolaştılar. 
     
</TEXT>
</DOC>
