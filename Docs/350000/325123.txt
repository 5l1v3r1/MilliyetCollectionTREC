<DOC>
<DOCNO> 325123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur21.html </URL>
<DATE> 2005/03/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Şoför koruma kabinli taksiler geliyor... 
</HEADLINE>
<TEXT>

     Türkiye Şoförler ve Otomobilciler Federasyonu TŞOF Genel Başkanı Derviş Günday, artan güvenlik kaygıları nedeniyle önümüzdeki yıllardan itibaren Türkiye'deki bütün taksilerin tek tip ve şoför koruma kabinli olacağını bildirdi. 
     Günday, Atatürk Havalimanı taksi durağında, klimalı ve şoför koruma kabinli taksilerle ilgili çalışmaları anlattı. 
     Büyükşehirlerde hemen her gün yaşanan taksici gaspı ve cinayetleri nedeniyle acılarının büyük olduğunu vurgulayan Günday, hem güvenlik, hem de yolcu konforu açısından klimalı ve şoför koruma kabinli araçları Avrupa'nın çeşitli ülkelerinde olduğu gibi Türkiye'de de yaymak istediklerini söyledi. 
     Bunun önündeki en büyük engelin ise KDV ve ÖTV olduğunu ifade eden Günday, sözlerini şöyle sürdürdü 
     ''Anayasa'nın 173. maddesi 'Devlet, esnaf ve sanatkarı koruyucu ve destekleyici tedbirleri alır' hükmüne şamildir. Onun için devletimizi yönetenlerden, bir defaya mahsus olmak üzere KDV ve ÖTV'yi şoför esnafından almamalarını talep ediyoruz. Bu sorunun çözümleneceğine inanıyorum. 
     Önümüzdeki yıllarda Türkiye'deki bütün taksiler tek tip olacak, şoför koruma kabinli olacak. Medeni bir şekilde hem yurttaşlarımıza, hem de turistlerimize hizmet götürecekler.'' ''Taksici esnafının çok para kazandığı'' yolundaki haberlerin doğru olmadığını kaydeden Günday, geçen yıl 110 bin olan taksici esnafı sayısının 90 bine düştüğünü anlattı. 
     TŞOF Genel Başkanı Derviş Günday, ayrıca çeşitli olaylarda öldürülen 23 taksicinin ailesine 5'er bin YTL'lik yardım çeki verdi. 
     
     ARAÇ TANITIMI 
     Bu arada, şoför koruma kabinli bir taksi modeli de esnafa tanıtıldı. 
     Aracı tanıtan Fiat Doblo Ürün Sorumlusu Özgür Süslü, aracın en önemli özelliğinin şoförü gasp ve silahlı tehditlerden koruyacak kurşun geçirmez ara bölmesinin bulunması olduğunu söyledi. 
     Aracın Londra'da kullanılan taksi sisteminden esinlenerek hazırlandığını anlatan Süslü, bunun yanı sıra yolcu konforuna yönelik yenilikler de bulunduğunu bildirdi. 
     Süslü, yolcuların oturduğu arka bölmede klima bulunduğunu ve 4 kişinin rahatlıkla oturabildiğini kaydetti. 
     Tasarımı yaparken taksici esnafının önerilerini de dikkate aldıklarını vurgulayan Süslü, ''Bu modeli taksicilerin beğeneceğini düşünüyoruz. Öneriler doğrultusunda daha başka değişiklikler de yapabiliriz. Aracımız, şu anki mevcut duruma göre yüzde 100 güvenli'' diye konuştu. 
     Öte yandan bazı taksiciler, tanıtılan aracı kullanışlı bulmadıklarını, bagaj taşıma kapasitesinin çok düşük olduğunu ve gasp olaylarını önleyemeyeceğini ifade ettiler. Şoförler, güvenlik için de kameralı ve uydudan izlenebilen araçlar istediklerini söylediler. 
     
</TEXT>
</DOC>
