<DOC>
<DOCNO> 324700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun28.html </URL>
<DATE> 2005/03/18/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Talabani 7-8 gün içinde hükümet için anlaşma sağlanır... 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Irak Meclisi'nin bundan sonraki toplantısının 25 ya da 26 Mart'ta yapılacağını, o tarihe kadar Şiilerle hükümetin yapısı konusunda anlaşma sağlanabileceğini söyledi. 
     Talabani, CNN'e yaptığı açıklamada, Meclis toplanana kadar Devlet Başkanı, Başbakan ve Meclis Başkanı konusunda anlaşma sağlanmış olacağını belirtti. 
     Celal Talabani'nin Irak Devlet Başkanı olması bekleniyordu, ancak Şiilerle Kürtler arasındaki görüşmeler anlaşmazlıkla sonuçlanmıştı. 
     
     HÜKÜMET İÇİN ANLAŞMAYA DOĞRU 

     Iraklı Şii ve Kürt yetkilileri, yeni hükümeti kurma çalışmalarında ilerleme kaydettiklerini bildirdiler. 
     Bölgesel konular ve kabinede görev dağılımıyla ilgili ilerleme sağladıklarını söyleyen yetkililer, ancak koalisyon hükümetinin oluşması için bir haftalık süreye daha ihtiyaçları olabileceğini belirttiler. 
     Geçici hükümetin Kürt Başbakan Yardımcısı Berham Salih, görüşmelerde sadece Kürtleri ilgilendiren konuların değil, Irak hükümetinin oluşumuyla ilgili pek çok konunun görüşüldüğünü söyledi. 
     Celal Talabani'nin lideri olduğu Irak Kürdistan Yurtseverler Birliği'nin IKYB sözcüsü Azad Cundiyan da yeni hükümetin 26 Martta sona erecek Nevruz kutlamalarından sonra kurulmasını beklediğini belirtti. 
     Görüşmelerin yapıcı geçtiğini, geçici anayasa ve peşmergelerle ilgili konulardaki görüş ayrılıklarının giderildiğini ifade eden Cundiyan, peşmergelerden bir kısmının Kürt bölgesi polisine, bir kısmının da Irak ordusuna katılması konusunda anlaştıklarını kaydetti. 
     Cundiyan, peşmergelerin Bağdat'taki Savunma Bakanlığı'na bağlı olacağını belirtti. 
     Irak Birleşik İttifakı müzakerecilerinden Abdülkerim El Enzi ise Kerkük'le ilgili görüşmelere hükümet kurulur kurulmaz başlamayı kabul ettiklerini kaydetti. 
     El Enzi, yeni anayasanın yazılmasından sonra da çalışmalara devam etmelerine olanak sağlayacak bir mekanizma kurmaları gerektiğini söyledi. 
     Dışişleri Bakanı Hoşyar Zebari'nin yardımcılarından Fevzi Hariri de, Şiilerle Kürtlerin hükümet kurma konusundaki görüş ayrılıklarını giderdiklerini, ancak hükümette diğer grupların da yer almasını istediklerini söyledi. 
     İyad Allavi ve Gazi el Yaver listelerinin de hükümete katılmasını sağlamak için müzakerelerin sürdüğünü kaydeden Hariri, ''Görüşmeler iyi gidiyor. Allavi'nin ekibi bazı noktaların aydınlatılmasını istedi'' dedi. ''Birlik hükümetine onların da katılmalarını istediklerini'' söyleyen Kürt yetkili, bu müzakerelerden 10 güne kadar sonuç çıkmasını beklediklerini vurguladı. 
     Yeni mecliste 40 sandalyeye sahip Allavi listesi, şimdiye dek hükümete katılma konusunda pek istekli gözükmedi. 
     
</TEXT>
</DOC>
