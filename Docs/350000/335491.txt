<DOC>
<DOCNO> 335491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun42.html </URL>
<DATE> 2005/04/21/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Bir hastaya aynı anda 3 organ nakledildi 
</HEADLINE>
<TEXT>

     Çek Cumhuriyeti'nde 51 yaşındaki bir hastaya aynı ameliyatta kalp, karaciğer ve böbrek nakli yapıldı. Böylece Avrupa'da ilk kez bir hastaya aynı ameliyatta kalp, karaciğer ve böbrek nakli yapılmış oldu. 
     Çek Cumhuriyeti'nin Brno kentinde bulunan Kardiyoloji Merkezi'nde yapılan organ naklinin başarılı olduğu bildirildi. 
     Ameliyatı yapan ekibin başkanı Profesör Jan Cerny, yaptığı açıklamada, ABD'nin Chicago kentinde 1999 ve 2003'te benzeri 2 operasyon yapıldığını, ancak böyle bir operasyonun bugüne dek Avrupa'da gerçekleştirilmediğini söyledi. 
     Hastanın 51 yaşındaki bir marangoz olduğu ve uzun süredir bu üç organının iyi çalışmadığı belirtildi. 50 kilogram ağırlığındaki hastanın hemen hemen hiç hareket edemediği ve kasım ayından beri organ bağışında bulunacak kişileri beklediği kaydedildi. 
     Ameliyatın 8 saat sürdüğünü ve 3 ekip halinde yaklaşık 20 doktorun görev aldığını belirten Profesör Jan Cerry, ''Kalbi ya da karaciğeri ayrı ameliyatlarda nakletseydik, diğer organın ve böbreklerin iyi çalışmamasına yol açabilirdi'' dedi. Cerry, hastanın durumunun iyi olduğunu kaydetti. 
     
</TEXT>
</DOC>
