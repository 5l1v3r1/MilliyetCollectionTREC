<DOC>
<DOCNO> 302457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur19.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Kıbrıs, Denktaş'ın da davet edildiği ''MGK''da ele alınmalı 
</HEADLINE>
<TEXT>

     DSP Genel Başkanı Bülent Ecevit, Kıbrıs konusunun, KKTC Cumhurbaşkanı Rauf Denktaş da davet edilerek yapılacak bir Milli Güvenlik Kurulu MGK toplantısında ele alınması gerektiğini bildirdi. 
     Ecevit, yaptığı yazılı açıklamada, hükümetin Dışişleri Bakanlığı'na Kıbrıs konusunda yaptırdığı çalışmanın, ''Annan Planı'nı bile geride bıraktığını'' kaydetti. 
     ''Yunan Dışişleri Bakanlığı bile daha insaflı davranabilirdi'' ifadesini kullanan Ecevit, çalışmada, KKTC'deki Türk askerinin sayısının 30 binden 6 bine, daha sonra sıfıra indirilmesi ve garantörlüğün fiilen kaldırılmasının öngörüldüğünü savundu. 
     Çalışmada Kıbrıs'ın en verimli toprağı olan Güzelyurt'un yarısının Rumlar'a verilmesinin yanı sıra Rumlar'a Türk kesiminde mülk edinebilme ve yerel yönetimlere katılma hakkı, Karpaz'ın açılması olanakları verildiğini ifade eden Ecevit, şu görüşleri dile getirdi 
     ''Sayın Başbakan, Dışişleri'nde yaptırılan çalışmanın Genelkurmay'ca da uygun bulunduğunu ileri sürmektedir. Oysa bunun doğru olmadığı, Genelkurmay ile Dışişleri ve hükümet arasındaki tartışmaların sürdüğü bellidir. 
     Kıbrıs konusunda sınırlı bir üst düzey toplantıyla yetinileceği anlaşılmaktadır. Oysa bu konu MGK'da ele alınmalı ve toplantıya KKTC Cumhurbaşkanı Sayın Rauf Denktaş da mutlaka davet edilmelidir. 
     Kıbrıs konusunda tam bir teslimiyet içinde bulunan hükümeti, kamuoyunun da etkili bir biçimde uyarması gereklidir. Çünkü, Türkiye için Kıbrıs bir hükümet, hatta devlet sorunu olmanın ötesinde bir ulusal sorundur.'' 
     
</TEXT>
</DOC>
