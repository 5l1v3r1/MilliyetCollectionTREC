<DOC>
<DOCNO> 314639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/yazar/okur.html </URL>
<DATE> 2005/02/12/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Dupontsa ve Petkim ortaklığı 
</HEADLINE>
<TEXT>


Tüpraş ve Petkim Siyam ikizi gibi. Biri olmadan diğeri olmuyor. 
Çünkü Tüpraş hammaddeyi işliyor, nafta yapıyor. Petkim, naftayı alıp petrokimya alanında katma değerli ürüne dönüştürüyor. Tekstil, ilaç, otomotiv, ambalaj sanayi başta olmak üzere hemen hemen tüm sektörlere hammadde olarak veriyor. 
Tüpraş ve Petkim özelleştirme kapsamında. Özelleştirmeleri birbirine çok bağlı. Kısacası Tüpraş'ı alan Petkim'i de bize göre almak zorunda. O yüzden biz Tüpraş blok olarak satılırken durumu "Bir Tüpraş alana hediyesi de Petkim" diye özetlemiştik. 
Biliyoruz ki her iki şirketin özelleştirme yolculuğu ilginç. Özelleştirme İdaresi, Tüpraş'ı geçen yıl 1.3 milyar dolara blok olarak satmaya çalıştı, yargı devreye girdi. Satış olmadı. Şimdi yeniden ihaleye çıkma sürecini bekliyoruz. Özelleştirme İdaresi Petkim'i 2003 yılında 605 milyon dolara Uzanlar'a sattı, olmadı. Satış iptal edildi. 2006 özelleştirme programında hangi modelle, nasıl satılacağını kimse bilmiyor, bekliyor. 
Hal böyle olunca işler karışıyor. İşte özelleştirme kapsamında kendi alanlarında karlı, devletten kaynak almadan yola devam eden bu şirketi önümüzdeki günlerde ilginç bir sınav bekliyor. 

500 milyon dolar 
Ancak kısa bir süre önce onların kapısını sürpriz bir biçimde bir holding çaldı. 
Sabancı Holding... 
Acaba niye Sabancı Holding, çok değil daha dört ay önce yüzde 50 ortak olduğu kimya devi Dupontsa'nın yüzde 50 hissesini daha 108 milyon dolara satın alarak 1 milyar dolar cirolu bir devin patronu olmuştu. Polyesterde Avrupa lideri olan ve yıllık 1.3 milyon ton kapasitesi olan Dupontsa yolculuğu aile içi sorunlarla boğuşan Sabancı Holding'e ne getirecekti Üstelik holding gelecek yolculuğunu açıklarken kimya, gıda, ambalaj gibi sektörlere ağırlık vereceğinin sinyalini veriyordu. Ve 1990'lı yıllarda yabancı ortaklıklarla sanayiye ana ve ara malı sunan bir yapı olmak yerine, doğrudan tüketim pazarına yönelme hedefini bir ölçüde farklılaştırıyordu. 
İşte bu noktada Petkim'in kapısının çalınması önemliydi. 
Çünkü Dupontsa, 2005 yılında yeni bir yatırıma hazırlanıyordu. 500 milyon dolar olmasını planladığı yatırım kendisini rekabette avantajlı duruma getirmeli, hammadde gücünü sağlamalıydı. Kısacası Sabancı'nın yatırımda maliyeti düşürecek bir ortaklığa ihtiyacı vardı. Ülke ve yatırım avantajı arıyordu. Petkim'le bu işi yapma şansı var mıydı Görüşmeler yapıldı. Sabancı Holding, 350 milyon doları kendisi koyacak, Petkim 150 milyon doları verecek ve ortak bir PTA yatırımı yapılabilecekti. İşin içine Tüpraş'ın da rafineri şirketi olarak dahil olması gerekiyordu. 
Sabancı bu yatırım için sadece Türkiye'ye değil, başta Almanya olmak üzere bölgedeki pek çok ülkeyi geziyordu. Oysa Türkiye, yatırım diye çırpınıyordu. 
Tam da bu noktada devreye "özelleştirme" yolculuğu giriyordu. Öyle ya, özelleştirme aşamasında olan bu iki şirketle nasıl bir ortaklık yapılabilirdi 
Özelleştirmeden sorumlu Maliye Bakanı Kemal Unakıtan, kalktı hafta başı Petkim'e gitti. Brifing aldı. Ve özelleştirmede stratejiyi yorumladı "Özelleştirilecek şirketlerde amaç büyüme odaklı" olmalı. Şimdi konu herkesin gündeminde ve tartışılıyor. Sabancı Holding'e arsa, elektrik, liman desteği sunan Petkim, burnunun dibindeki Tüpraş'tan aldığı hammaddeyi eğer kurulursa yeni fabrikada işleyecek. Ve 2015 yılında başta ambalaj sektörü olmak üzere tekstil dahil kullanılan PTA ve PED'i hem ihraç edecek, hem de doğrudan iç pazara verecek. 
Yatırım için çırpınan Türkiye ise yıllardır yapmakta zorlandığı yeni bir yatırıma imza atabilecek. 



</TEXT>
</DOC>
