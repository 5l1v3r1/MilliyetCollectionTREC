<DOC>
<DOCNO> 325895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko45.html </URL>
<DATE> 2005/03/22/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Coşkun Bankacılık Yasa Tasarısı'na ilişkin 14 maddede görüş bildirdik 
</HEADLINE>
<TEXT>

     Sanayi ve Ticaret Bakanı Ali Coşkun, Bankacılık Yasa Tasarısı'na ilişkin olarak 14 maddede görüş bildirdiklerini söyledi. 
     Ankara Ticaret Odası ATO Başkanı Sinan Aygün ve yeni yönetim kurulu üyeleri, Sanayi ve Ticaret Bakanı Ali Coşkun'u makamında ziyaret ettiler. 
     Bakan Coşkun, ziyaretin başlangıcında yaptığı konuşmada, Odalar Birliği'nin kuruluş yasasının yeni çıkmasına rağmen, oda seçimlerinin son derece başarılı geçtiğini söyledi. 
     ATO'nun, ekonomiyle ilgili konularda sağlıklı araştırmalar yaptığını ve bu araştırmaların da toplumun menfaatlerini korumaya örnek teşkil ettiğini belirterek, ''Ekonominin düzlüğe çıktığı, sürdürülebilir hedeflerin belirlendiği, satın alma gücünün ve işsizliğin giderilmesinin amaç edinildiği bu dönemde de ATO'nun, bize ve ekonomiyi yöneten birimlere katkıları olacağı kanısını taşıyorum'' dedi. 
     Coşkun, ATO yöneticilerine ''Ben de sizin aranızda yetiştiğim için sizlerle gurur duyuyorum'' dedi ve ATO'nun yeni yönetimine başarılar diledi. 
     
     ''ELİMİZ GÜÇLENDİ'' 
     ATO Başkanı Sinan Aygün de, seçimleri yara almadan gerçekleştirdiklerine dikkati çekerek, 50 yıldır çıkarılamayan Odalar Birliği Yasası'nın, açıklarını kapattığını bildirdi. Özellikle Disiplin Yönetmeliği sayesinde tüccara kınama, uyarma, para cezası gibi müeyyideler geldiğini hatırlatan Aygün, yeni çıkan kanunla birlikte ellerinin güçlendiğini kaydetti. 
     Sahte gıdalarla ilgili çalışmalarını sürdüreceklerini, ''Kendi tüccarını kendin denetle'' zihniyeti içinde ''Gıda Laboratuvarı'' kuracaklarını ifade eden Aygün, bu konuda bürokratik anlamda sorun çıktığında, Sanayi ve Ticaret Bakanı Ali Coşkun'un kendilerine yardımcı olmasını istedi. 
     Aygün, bankacılık sistemini yeniden düzenlemek amacıyla hazırlanan Bankacılık Yasa Tasarısı'nda, özellikle kredi faizlerine ilişkin kalıcı düzenlemeler yapılması gerektiğini belirterek, enflasyon düşmesine rağmen hala bankaların kredilere yüzde 110 faiz uyguladığını ifade etti. Bu konuda Devlet Bakanı Abdüllatif Şener ile görüşeceklerini bildiren Aygün, aynı zamanda Bakan Coşkun'dan da destek istedi. 
     Aygün, konuşmasında, dün yapılan nevruz kutlamaları sırasında Türk bayrağını yakmak isteyenleri de ''vatan hainleri'' olarak niteledi. 
     
     ''BAYRAĞA SAYGISIZLIK EDENLER SİLLEYİ YER'' 
     Sanayi ve Ticaret Bakanı Ali Coşkun da, Türk milletinin, bayrağına saygısının hiç bitmeyeceğini ve saygısızlık etmek isteyenlerin, devletin sillesini yiyeceklerini belirterek, ''Bu ülkede hiçbir zaman ezanlar dinmeyecek, bayraklar da inmeyecek'' dedi. 
     Coşkun, ATO'nun laboratuvar kurma çalışmalarına TSE olarak her türlü desteği vereceklerini kaydederek, Bankacılık Yasa Tasarısı'na ilişkin 14 maddede görüş beyan ettiklerini bildirdi. Kanun tasarısının Başbakanlığa sunulduğunu belirten Coşkun, ''Yine de bir şey olursa eksiklikleri genel kurulda tamamlarız'' diye konuştu. 
     
</TEXT>
</DOC>
