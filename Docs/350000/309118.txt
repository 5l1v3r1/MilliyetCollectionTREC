<DOC>
<DOCNO> 309118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun05.html </URL>
<DATE> 2005/01/25/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Frattini "Türkiye İslam dünyası için örnek teşkil edecektir" 
</HEADLINE>
<TEXT>

     ROMA AA 

Avrupa Birliği Komisyonu'nun adalet, güvenlik ve özgürlükten sorumlu üyesi Franco Frattini, Türkiye'nin AB'ye tam üyeliğini hedefleyecek olan müzakerelerin İslam dünyasıyla ilişkiler bağlamında da olumlu bir katkı niteliği taşıyacağını söyledi. 
     Frattini, dün düzenlediği basın toplantısında, sorular üzerine Türkiye - AB ilişkilerine de değindi. Türkiye'nin AB üyeliğinin Avrupa için de çok önemli olduğuna işaret eden Frattini, "Türkiye Avrupa için bir kilit ülkedir. Bu ülkeden, başta müzakerelerdeki en hassas konulardan biri durumundaki insan hakları olmak üzere Avrupa standartlarını yakalamasını istiyoruz. Avrupa Birliği'ne girmek isteyen, halkı Müslüman, devleti laik olan Türkiye, İslam dünyası için bir örnek teşkil edecektir" dedi. 
     Frattini, bunun İslam ülkelerinin modernleşme sürecini de olumlu yönde etkileyeceğini belirterek, "Kurumlarını modernleştirmek isteyen, ancak dayatılmış bir modeli de kabul etmeyen İslam dünyasını özendirmek durumundayız" diye konuştu. 
     
</TEXT>
</DOC>
