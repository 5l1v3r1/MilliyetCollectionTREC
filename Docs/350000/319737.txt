<DOC>
<DOCNO> 319737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur30.html </URL>
<DATE> 2005/03/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İTO girişindeki "harfleri" çalmaya çalışan kişi yakalandı 
</HEADLINE>
<TEXT>

     İstanbul Ticaret Odası'nın İTO girişindeki harfleri monte edildikleri yerden sökerek çalmaya çalışan bir kişi, polislerce suçüstü yakalandı. 
     AA muhabirinin aldığı bilgiye göre, Eminönü'nde bulunan İTO'nun girişindeki duvara monte edilen ''İstanbul Ticaret Odası-The Istanbul Chamber Of Commerce'' yazısının oluşturulduğu harflerin büyük bölümünü levye yardımıyla sökerek yanındaki çuvala dolduran Ersoy Ç. 34 , saat 06.00 sıralarında devriye gezen polislerce suçüstü gözaltına alındı. 
     Benzeri suçlardan dolayı 10 ayrı sabıkası bulunduğu belirtilen Ç, polise verdiği ifadesinde, harfleri satmak için çaldığını itiraf etti. 
     Ersoy Ç, Sirkeci Polis Merkezi'ndeki işlemleri tamamlandıktan sonra İstanbul Cumhuriyet Başsavcılığı'na sevk edilecek. 
     İTO yetkililerinden alınan bilgiye göre, paslanmaz çelikten yapılan ve 30'a yakın harften oluşan logoda, hırsızlık sonrası 12 harf kaldı. Geriye kalan harfler de yenisi yaptırılmak üzere İTO görevlilerince tamamen söküldü. 
     Aynı logonun bazı harfleri de daha önce 2 kez çalınmıştı. 
     
</TEXT>
</DOC>
