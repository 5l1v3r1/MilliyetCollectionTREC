<DOC>
<DOCNO> 308307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonyas06.html </URL>
<DATE> 2005/01/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kızlar ve erkekler, müstakbel eşlerinde ne arıyor 
</HEADLINE>
<TEXT>

     Üniversite öğrencileriyle yapılan bir araştırma, kızların evlenecekleri kişide ekonomik durum ve toplumsal statü, erkeklerin ise güzelliğin yanı sıra, bekaretini korumuş olması ve ev işlerinden iyi anlaması özelliklerini aradığını ortaya koydu. 
     Marmara Üniversitesi MÜ Sağlık Eğitim Fakültesi Öğretim Üyesi ve Psikolojik Danışman Yrd. Doç. Dr. Makbule Soyer, fakültede eğitim alan 211 öğrenci üzerinde ''Üniversite öğrencilerinin evlilik ve eş seçme ile ilgili tercihleri'' konulu araştırma yaptı. 
     Çalışmaya göre, hem kız, hem de erkek öğrencilerin aradıkları eşte tercih ettikleri özelliklerin başında ''evine bağlılık'' geldi. 
     Bunun yanında ''Güvenilir ve dürüst olmak, evlenecek kişiye mutlaka aşık olmak, kibar, nazik, saygılı, akıllı, mantıklı ve zeki, görmüş-geçirmiş olmak, karşılıklı saygı ile sosyallik'' de, hem erkek, hem de kız öğrencilerin en fazla tercih ettiği özellikler arasında yer aldı. 
     Araştırma, buna karşın kızların erkeklere, erkeklerin de kızlara göre bazı özellikleri daha fazla tercih ettiğini ortaya koydu. 
     Katılımcı kız öğrencilerin yüzde 58.5'i ''evleneceği kişinin iyi bir mevkide bulunmasını'' arzularken, yüzde 52.8'i de ''ekonomik durumunun iyi olmasını'' istedi. Yine kızların yüzde 76.1'i muhtemel eşin ''konuşkan, atılgan ve girişken olması'' yönünde görüş bildirdi. 
     Ayrıca, ''köylü ve şehirli oluşunun'' da kızlar için önem taşıdığını saptandı. 
     
     ERKEKLERİN TERCİHİ... 

     Aynı araştırma, erkeklerin, evleneceği kişide güzelliğe kızlara göre daha fazla önem verdiğini ortaya çıkardı. Buna göre, erkek öğrencilerin yüzde 67.3'ü ''eşinin güzel olmasını tercih ettiğini'' bildirdi. 
     Erkeklerin bekaret konusuna daha fazla önem verdiği belirlenen araştırmada, ''Evlenecek kişide bekaretin korunmuş olması gerekliliğine'' ilişkin soruya erkeklerin yüzde .8'i ''evet'' yanıtı verirken, kızlarda bu oran yüzde 29.6'da kaldı. 
     Yine erkekler için önem taşıyan diğer konular arasında, ''muhtemel eşinin kendisinden önce başkalarıyla çıkmamış olması ve ev işlerinden anlaması'' yer aldı. 
     
     YORUM... 

     Araştırmada elde edilen sonuçları değerlendiren Yrd. Doç. Dr. Makbule Soyer, ''toplumun kültür yapısı ve geleneksel değerlerin eş seçme tercihlerini de etkilediğini'' söyledi. 
     ''Evlilik ilişkisinin başarılı olması için eşlerin birçok alanda benzerlik göstermesi gerektiğini'' vurgulayan Soyer, şöyle dedi 
     ''Evlilik kurulması için eş seçimi bir tercih sonucudur. Toplumumuzda daha önceki yıllarda ve hala bazı bölgelerde evlilik tercihlerinde aile büyüklerinin etkili olduğu bir gerçektir. Günümüzde bireysel tercihlerin önem kazanmasıyla birlikte, bireylerin bu tercihlerini etkileyen faktörlerin neler olduğu da önem kazanmaya başlamıştır.'' 

     
</TEXT>
</DOC>
