<DOC>
<DOCNO> 327121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur11.html </URL>
<DATE> 2005/03/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kalem pil patladı, gözünden yaralandı .. 
</HEADLINE>
<TEXT>

     Ramazan ÇETİN DENİZLİ, DHA 

      DENİZLİ'de güvenlik şirketi sahibi 40 yaşındaki Fethi Dilek'in fotoğraf makinesine takmak istediği kalem pil, patladı. Patlayan pilden sıçrayan kömür parçaları Fethi Dilek'i gözünden yaraladı. 
     Olay, dün saat 18.00 sıralarında Selçuk Caddesi'ndeki Elsin Güvenlik Sistemleri Şirketi'nde yaşandı. Firma sahibi Fethi Dilek, bir arkadaşının seyahat dönüşü Almanya'dan getirdiği 2 kalem pili ambalajından çıkarıp fotoğraf makinesine takmak istedi. 
     Bu sırada kalem pillerden biri aniden patladı. Pillerden saçılan kömür parçaları Fethi Dilek'in yüzüne ve işyerinin tavanına sıçradı. Ne olduğunu anlayamayan şirket sahibi Dilek, gözündeki yanma üzerine yüzünü yıkadı, yanma geçmeyince Devlet Hastanesi'ne gidip gözüne kaçan kömür parçalarını temizletti. Fethi Dilek'in gözü temizlendikten sonra bandajla sarıldı. Tedavisinin ardından Dilek polise başvurdu. Polis olay yerinde inceleme yaptı ancak pilin neden patladığı anlaşılamadı. Olayla ilgili tutanak tutulurken, güvenlik şirketi sahibi Dilek, dava açarak hakkını arayacağını söyledi. 
     Almanya'dan getirilen Ecoenergy' markalı pillerin hatalı üretilmiş olabileceğini söyleyen Dilek, "Arkadaşımın Almanya'dan getirdiği iki kalem pili fotoğraf makineme takarken birden patlama oldu. Patlamanın etkisiyle yüzüm ve tavan kömürlerden simsiyah oldu. Pili üreten firmaya dava açıp, hakkımı arayacağım. Gözümü kaybedebilirdim, Allah korudu'' diye konuştu. 
     
</TEXT>
</DOC>
