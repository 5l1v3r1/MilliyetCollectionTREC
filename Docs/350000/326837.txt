<DOC>
<DOCNO> 326837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/guncel/gun02.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nevruz fazla politikti' 
</HEADLINE>
<TEXT>


Diyarbakır'daki törende zafer işareti yaptığı iddiasını yalanlayan Norveç Büyükelçisi Longva, "Bu kadar politize bir gösteri beklemiyordum" dedi 

UTKU ÇAKIRÖZER Ankara 

Diyarbakır'daki nevruz kutlamalarında terör örgütü PKK lehine sloganları övdüğü, slogan attığı ve zafer işareti yaptığı iddiaları nedeniyle tepki toplayan Norveç'in Ankara Büyükelçisi Hans Wilhelm Longva, açıklamalarının yanlış anlaşıldığını savundu. "Ben sloganların içeriğini değil, katılımın çeşitliliğini övdüm. Kutlamaların bu kadar politikleşmesini beklemiyordum" diyen Longva, şöyle konuştu "Bunun, Türkiye'de çoğulcu demokrasi yönünde ilerlemenin göstergesi olduğunu söyledim... Zaman zaman Öcalan sloganları atıldı. Ama bu konular, Türkiye'nin iç işi. Yorum yapmak istemem." 

Polis, AB'ye bile örnekti 
Güneydoğu'ya ilk kez gittiğini anlatan Longva, şunları kaydetti "Bu kadar politize olacak bir gösteri beklemiyordum... Orada başka Norveçliler olabilir ama benimle değillerdi. Zafer işareti de yapmadım." Polisin başarılı olduğunu vurgulayan Longva, "Kadınlar Günü'nde yaşananlara göre bu kez Avrupa'ya bile örnek olacak bir disiplin ve profesyonellikte görev yaptılar" dedi. 
Gezinin koordinasyonunun Türk Dışişleri Bakanlığı'yla yapıldığına dikkat çeken Longva, "Beni orada 3 polis korudu... Resmi izinli bir gösteriye katıldım" diye konuştu. Dışişleri Bakanlığı Sözcüsü Namık Tan da, Longva'nın "iddia edilen tutum ve davranış içinde olmadığının tespit edildiğini" söyledi. 


</TEXT>
</DOC>
