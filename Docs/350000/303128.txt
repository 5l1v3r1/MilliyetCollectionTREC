<DOC>
<DOCNO> 303128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo34.html </URL>
<DATE> 2005/01/03/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Galatasaray'a yeni sponsor... 
</HEADLINE>
<TEXT>

     Galatasaray Kulübü, Adidas firması ile 1 Nisan'dan geçerli olacak 5 yıllık sponsorluk anlaşması imzaladı. 
     Galatasaray Kulübü'nün resmi internet sitesinden yapılan açıklamada, Galatasaray Sportif Sınai ve Ticari Yatırımlar A.Ş.'nin, Adidas Türkiye ile 1 Nisan 2005-31 Mayıs 2010 tarihleri arasında geçerli olacak ve futbol şubesini kapsayan teknik sponsorluk anlaşması imzaladığı bildirildi. 
     Galatasaray Kulübü Başkanı Özhan Canaydın, Adidas ile geçmişi uzun yıllara dayanan işbirlikleri bulunduğunu belirterek, ''Firmanın özel olarak tasarladığı yüksek teknolojili ürünlerin, sporcuların performanslarına büyük katkı sağlayacağına inanıyorum'' dedi. 
     Adidas Türkiye Yönetim Kurulu Üyesi ve Genel Müdürü Osman Ayaz da Galatararay'ın, Türkiye'de başarılı ve saygın bir geçmişi bulunduğunu, Avrupa'da ise Türkiye için imkansız görünen başarılara imza atmış köklü bir spor kulübü olduğunu ifade ederek, şunları kaydetti 
     ''2000 yılında UEFA şampiyonluğunu birlikte kutladığımız Galatasaray Kulübü ile işbirliğimizin, 100. yıl gibi önemli bir dönemde yeniden başlıyor olması bizim için mutluluk ve heyecan verici. Galatasaray'ın futbol tarihine geçmiş üstün başarıları, markamızın felsefesi olan ''İmkansız Yoktur'' ile de tam anlamıyla örtüşmektedir. Beraber çalışacağımız süre içinde Adidas Türkiye olarak Galatasaraylı futbolcuların performanslarını en üst düzeye çıkaracak ürünleri sağlayacağız.'' İmzalanan anlaşmaya göre Adidas, maç, antrenman ve kamp sırasında Galatasaraylı futbolcuların giyeceği performans ürünlerini sağlayacak. 
     Bu arada, mart ayında tanıtımı yapılacak 100. yıl formasının da Adidas logosu taşıyacağı bildirildi. 
     
</TEXT>
</DOC>
