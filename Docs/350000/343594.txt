<DOC>
<DOCNO> 343594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun14.html </URL>
<DATE> 2005/05/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
'KKTC vatandaşlık listesi çalındı ..' 
</HEADLINE>
<TEXT>

     KKTC Başbakanı Ferdi Sabit Soyer, bir organize suç örgütünün halkın moralini bozmak için psikolojik savaş başlattığını söyledi. 
     Başbakan Soyer, bir heyeti kabulü sırasında, son günlerde artan asayiş olaylarına dikkati çekti ve özellikle Muhaceret Dairesi’nden bilgisayar çalınması olayı üzerinde durdu. Soyer, "Organize bir suç örgütü halkı demoralize etmek için psikolojik savaş başlattı. 
     Devletten güçlü suç örgütü kabul edilemez. Ne etin, ne tuzun kokmasına fırsat vermeyeceğiz" dedi. 
     Çalınan bilgisayardaki bilgilerin günlük işlemler olduğunu belirten Soyer, Annan Planı ile ilgili müzakere sürecinde BM’ye sunulan 40 bin kişilik Türkiye kökenli vatandaş listesinin çalındığına ilişkin iddiaları yalanladı. 
     Konuşmasında, "Et kokarsa tuz koyarsınız, ama tuz kokarsa bir şey yapamazsınız" atasözüne atıfta bulunan Soyer, şunları söyledi 
     "Asayiş konusunda bozulma var. Bu bozulmayı devlet kendi kurumları, sivil toplum örgütleri ve güvenlik birimleriyle giderme durumundadır. Eğer bir devletin yurttaşlarına dönük olarak asayiş konusunda art arda olaylar meydana geliyorsa ve Muhaceret Dairesi’ne girilerek muhaceret ve vatandaşlık bilgileri organize suç örgütünün ustalığıyla çalınıyorsa ve bunların faili yakalanmazsa, o zaman tuz da kokmuş demektir. O zaman yapacak bir şey olmaz. Ama Kıbrıs Türk halkının kendi dinamizmi, devlet yapısı ve güvenlik güçleri, tuzun kokmasına fırsat vermeyecek. Arka arkaya gelen bu olaylar bir suç örgütünün kendini devletten daha güçlü hissettirmeye çalışmasıdır. 
     Kıbrıs Türk halkı, hükümeti ve devleti, kendinden daha güçlü bir suç örgütünü kabul edemez. Bizim asli görevimiz tuzun kokmasını engellemektir." Başbakan Soyer, gazetecilerin sorularına karşılık, Muhaceret Dairesi’nden çalınan bilgisayarın günlük işlemlerin yapıldığı bilgisayar olduğunu belirtti ve "Devlete ait çok gizli bilgileri ele geçirdikleri gibi bir pozisyon yoktur" diye konuştu. 
     Soyer, "BM’ye verilen 40 bin kişilik Türkiye kökenli vatandaş listesinin de çalındığı" iddialarının hatırlatılması üzerine ise "Hayır, öyle bir şey yok. Kesinlikle yok. Günlük bilgiyle ilgili dokümanların olduğu bir bilgisayar. Bu tür spekülasyonlarla Kıbrıs Türk halkının özgüvenini ve hükümetin otoritesini sarsmaya çalışıyorlar" dedi. 
     
     PSİKOLOJİK SAVAŞTAN YILMAYACAĞIZ 
     "Köklü iktidar değişiminin hemen sonrasında Rum yönetimi lideri Tasos Papadopulos yönetiminin mülkiyet davalarıyla ilgili hukuki saldırılar başlatmasının, içte de asayiş konularının artmasının tesadüf olmadığını" kaydeden Soyer, şöyle konuştu 
     "Elimizden gelen bütün gayreti sarf edeceğiz. Kıbrıs Türk halkı bir yandan Papadopulos’un güdümlü saldırılarıyla demoralize edilmeye çalışılırken, içte bazı suç örgütlerinin cüretlerini artırarak Muhaceret binasına tecavüz etmeleri de özgüvenimizi yitirmemize yönelik faaliyettir. Biz her ikisinden de yılmayacağız. Ne Papadopulos’un saldırılarından, ne de suç örgütlerinin demoralize çalışmalarından yılmayacağız. Devleti, siyasi partileri, güvenlik güçlerini, sivil toplum örgütlerini birbiriyle kavga eder konumuna sokma oyununa da gelmeyeceğiz. Organize suç örgütlerinin psikolojik savaşından yılmayacağız ve halkın demokratik olgunluğuyla kendilerinin küçük olduğunu yakında görecekler. Asayiş sorununun giderilmesi için çalışmalarımıza devam edeceğiz. Ne etin, ne de tuzun kokmasına fırsat vermeyeceğiz." 
     
</TEXT>
</DOC>
