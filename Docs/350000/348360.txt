<DOC>
<DOCNO> 348360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas01.html </URL>
<DATE> 2005/06/02/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Güzellik turizmi yeni döviz kapısı 
</HEADLINE>
<TEXT>

     Göksel YAPAR - Hayreddin DENİZ DHA 

      TÜRKİYE’ye gelen turistlerin, daha ucuz buldukları kuaför ve güzellik hizmetlerine olan talebin arttığını gören seyahat acenteleri, Güzellik ve estetik turizmi’ adı altında turlar düzenlemeye başladı. 
     Turizmin başkenti Antalya’ya gelen turist kadınlar, tatil yapmanın yanı sıra, ülkelerine göre 2- 3 kat daha ucuz olan estetik bakım işlemlerini de yaptırıyor. Güzellik turizminde birinci sırayı alan İranlı kadınların kuaför hizmetleri, ikinci sıradaki Rusların botoks, dolgu ve saç ekimi, üçüncü sıradaki Almanların ise oksijen tedavisi ve cilt bakımına ilgi duydukları belirtildi. 
     Antalya’da 9 yıldır faaliyet gösteren Köni Güzellik Merkezi'nin sahibi İlknur Köni, turist kadınların bu yönünü fark edince, yaz sezonunun başlangıcında 7 turizm acentesiyle anlaştıklarını söyledi. 
     Köni, Güzellik turlarında en çok ilgiyi botoks görüyor. Avrupa'da 850 dolara yaptırılan botoksu burada 100 ile 250 dolar arasında yapıyoruz. Başka ülkelerde 2 bin euroyu bulan fiyatlarla yapılan lazerle epilasyon ise, bizde 700 YTL. Avrupa fiyatı 400 ile 1200 dolar olan kalıcı makyaja ise 200 dolar fiyat veriyoruz'' dedi. 
     Otellerde botoks, oksijen terapi, masaj çeşitleri, lazerle epilasyon gibi hizmetleri bulamayan turistlerin, ucuza yaptırdıkları bu işlemler için artık acentalara başvurduğunu kaydeden İlknur Köni, güzellik turizmi taleplerinin her geçen gün yoğunlaştığını ifade etti. 
     Merkeze Rus turist getiren On Travel'in Tur Operasyonu Sorumlusu Dinçer Hamamcı, bu yıl güzellik turizmine ilginin daha fazla olduğunu söyledi. Hamamcı, Biz Ruslarla çalışıyoruz ve Rus kadınları güzelliklerine çok düşkün. Antalya'ya gelen turist bir yandan tatilini yapıyor, bir yandan da ülkesine estetik olup güzelleşerek dönüyor'' diye konuştu. 
     
</TEXT>
</DOC>
