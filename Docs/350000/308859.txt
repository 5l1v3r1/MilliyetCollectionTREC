<DOC>
<DOCNO> 308859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko08.html </URL>
<DATE> 2005/01/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Rusya, Efes için vazgeçilmez pazar 
</HEADLINE>
<TEXT>

     Efes Pilsen Genel Müdürü Serdar Bölükbaşı, Moskova'da bira pazarında birinci olduklarını belirterek, ''Rusya, bizim için çok önemli, vazgeçmeyeceğimiz ve daima yatırım yapıp kendimizi geliştireceğimiz bir pazar'' dedi. 
     Bölükbaşı, kısa vadede Türk Cumhuriyetleri ile bugün için operasyon gösterdikleri ülkeler olan Rusya, Sırbistan, Moldova, Ukrayna gibi ülkelerin yer aldığı bölgelerde daha iyi duruma gelmeyi hedeflediklerini söyledi. 
     Rusya'nın Efes Pilsen için Türkiye kadar çok önemli olduğunu vurgulayan Bölükbaşı, şunları kaydetti 
     ''Orada ana markamızla çalışıyoruz. Rusya'nın tamamında ikincilik ile üçüncülük arasındayız. En önemli yeri Moskova'da bira pazarında birinciyiz. Rusya, bizim için çok önemli, vazgeçmeyeceğimiz ve daima yatırım yapıp kendimizi geliştireceğimiz bir pazar. Bu ülkede halihazırda süren yatırımlarımız var. Rusya bir fırsatlar ülkesi. Her zaman izlemek lazım. Eğer bir ülke bizi daha da büyütecekse her zaman bakarız, izleriz.'' 
     
     ''ÇİN'E DOĞRU ATAKLA GİTMEK LAZIM'' 
     Serdar Bölükbaşı, Çin pazarına da değinirken, pazar yapısı gereği artık birçok Avrupalı ve ABD'li firmanın bu ülkede olup olmamayı sorguladığını belirterek, ''Dolayısıyla bu düşünce yapısının içinde tabii ki biz de varız. Ama olur mu olmaz mı, bunu şimdiden söylemek erken. Çünkü Çin çok büyük bir pazar. Çin'e doğru atakla gitmek lazım. Doğru atakla gidilmezse, o kadar çok büyük ki lokal olmanız kaçınılmaz. Bizim açıldığımız pazarlardaki hedefimiz ise hiçbir zaman için lokal olmak değil'' şeklinde konuştu. 
     Efes Pilsen'in alkolsüz bira ihracatı gerçekleştirdiği Müslüman ülkelere işaret eden Bölükbaşı, bazı Arap ülkelerinde birayla ilgili umulanın üzerinde büyük pazarlar bulunduğunu ve buralardaki rekabetin yüksek olduğunu söyledi. 
     Bölükbaşı, Suudi Arabistan, İran, Irak ve Suriye'nin bira sektörü açısından sıcak ülkeler olduğunu ifade ederek, şöyle devam etti 
     ''Bu ülkelerde alkollü içki satılmadığı için biz de belli standartlar dahilinde giriyoruz. Bunlardan mesela Suriye ve Irak'a alkollü bira da satabiliriz. Ancak alkolsüz bira potansiyeli düşük bir potansiyel değil. O bölgeye ihracatımız yılda 6-8 milyon litreye yaklaşıyor. Toplam ihracat rakamımızın içinde, Müslüman ülkelere yaptığımız ihracat hemen hemen yüzde 20-25'lik kısmı oluşturuyor.'' Efes Pilsen Genel Müdürü Bölükbaşı, bira ülkesi olarak bilinen Almanya'nın kendileri için çok önemli olduğuna dikkat çekerken, ''Almanya, önemli miktarda Efes sattığımız ülkelerden biri. Çoğunlukla orada yaşayan Türkler içiyor. Ancak Türkiye'ye en çok gelen turist grubu olan Almanların Türkiye'den giderken götürdüğü on kelimeden biri Efes'tir'' diye konuştu. 
     
</TEXT>
</DOC>
