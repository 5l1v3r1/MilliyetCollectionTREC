<DOC>
<DOCNO> 331270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/ekonomi/aeko.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'e diş gösteriyorlar 
</HEADLINE>
<TEXT>


1 - Avrupalı tekstilciler, Çin'e karşı harekete geçti. Avrupa Komisyonu önünde zeplinli protesto yapacaklar. 2 - ABD, iç pazarı korumak için tekstilde Çin tehdidine karşı yeni önlemler alıyor. 3 - Türk tekstilciler de dün 'susma hakkı'nı kullandı. Çin için de eylem yapacaklar 


Euratex zeplinli protesto yapacak EYLEM TÜRK 
AB Komisyonu, önceki günkü toplantısında, Çin'den tekstil ithalatının 'alarm sınırlarını' belirledi ve bu sınırların aşılması halinde geçici olarak kota uygulamasını tekrar başlatacağını duyurdu. Komisyon'un ticaretten sorumlu üyesi Peter Mandelson, Çin endüstrisinin bugünkü boyutlara ulaşacağının düşünülmediğini, kotaların kaldırılmasının ardından Çin tekstil ihracatında patlama olduğunu, bu gelişmenin AB tekstil sektörüne olduğu gibi ABD'ye ve diğer bazı Akdeniz ve Asya ülkelerine zarar verdiğini söyledi. 

Geçici kota gündemde 
Komisyon, Avrupa tekstil endüstrisinin baskıları sonunda tekstil kotalarını tekrar gündeme getirilmesini sağlayacak bir süreç başlattı. Çin ile önce müzakere yapılacağı, sonuç alınamaması halinde, en geç 2008'de geçici olarak kota uygulamasını tekrar başlatacağını bildirdi. 

26 ülkede eylem 
Avrupa Hazır Giyim Sanayicileri Euratex ise bugün Brüksel'de Avrupa Komisyonu'nun önünde ortak bir eylem yapacak. Euratex Başkanı'nın okuyacağı bildiri ile Komisyonu'nun, 'ülkelerin kendi pazarını korumak adıyla Çin'e karşı özel bir koruma mekanizmasını uygulayabileceğini öngören' düzenlemeleri uygulaması istenecek. 
Euratex'in 22 Mart'ta Avrupa Komisyonu'na, 12 kategoride önlem isteği ile başvurduğunu belirten Euratex Yönetim Kurulu Üyesi Umut Oran, "Bildirinin okunduğu yerde bir de zeplin bulunacak. Euratex üyesi 26 ülkede eylem yapılacak" dedi. 
Çin makamları ise AB'nin Çin'den yapılan tekstil ithalatının 'alarm seviyesine' çıkması durumunda önlem alınacağı şeklindeki açıklamasına sert tepki gösterdiler. Çin Ticaret Bakanlığı'nın internet sayfasında Çin'in söz konusu önlemlere 'şiddetle karşı çıktığı' ifade edildi. 

Altı kategoride önlem kararı aldı ABD, tekstil ve konfeksiyonda Çin tehdidine karşı kotaların 31 Aralık 2007'ye kadar sürdürülmesini isteyen İstanbul Deklarasyonu'na katıldı. Uluslararası kuruluşlarca oluşturulan 'Global Alliance for Fair Textile Trade' GAFTT Çin'e karşı ortak bir eylem planı geliştirmeye çalışıyor. 
ABD, Çin'e karşı ilk tedbir alan ülke oldu. Türkiye için de çok hassas kabul edilen dokuma üst bluz, pantolon ve iç giyimi kapsayan altı kategoride Çin'e karşı kota uygulamasına geçeceğini açıkladı. Bu önlemler, Çin'in, ABD pazarında Ocak - Mart 2005 döneminde dokuma üst bluz kategorisinde yüzde bin 257.9, pantolon kategorisinde yüzde bin 521, iç giyimde de yüzde 308.1 ihracat artışı gerçekleştirmesi üzerine alındı. 

Esnek kur için 6 ay süre 
Dün de ABD Senatosu'nda, kur politikasını değiştirmemesi halinde Çin'e karşı ticari misilleme yapılmasını öngören bir karar kabul edildi. Demokrat senatör Charles Schumer, "Çinliler'e bunu anlatmaktan dilimizde tüy bitti. Artık önlem alma zamanı geldi" dedi. Senato'da, Çin'e kur rejimini esnetmesi için altı ay süre tanınması, aksi halde ABD'ye ihracatına yüzde 27.5 gümrük vergisi konulmasını içeren önerge kabul edildi. 

Dün sustular, 13 Nisan'da Çin eylemi yapacaklar Çin tehdidinden en çok etkilenen ülkelerden biri olan Türkiye'de de ihracatçılar Çin'e karşı bir dizi önlem üzerinde çalışıyor. 
Son bir yıl içerisinde Çin'e karşı ciddi pazar kaybeden tekstil ihracatçıları, protesto içeren eylemli tepkiler göstermeye de hazırlanıyorlar. Bu kapsamda 13 Nisan'da bir toplantı yapılarak bildiri açıklanacak. Daha sonraki günlerde de işveren ve işçiler, birlikte 10 dakikalık iş bırakma eylemi yapacaklar. 
Çin'e karşı önlem geliştirmek amacıyla hazırlanan İstanbul Deklarasyonu'na önderlik eden tekstil ve hazır giyim sektörünün birlik ile dernek başkanları, dün gerçekleştirdikleri istihdam konulu toplantıda 'susma haklarını' kullandı. Hükümete iletilmek üzere hazırlanan deklarasyonu açıkladılar. 
Deklarasyonda, sektör örgütlerinin ABD'yi, AB'yi harekete geçirdiği, sektör lehine büyük kazanımlar elde ettiği, Dünya Ticaret Örgütü'nün de Çin'e karşı geliştirilen talepleri tartıştığı belirtildi. 
Bilindiği gibi Türk tekstil ve hazır giyim ihracatçılarının çabası ile başlatılan girişimler sonucu, sonradan ABD ve birçok Avrupa ülkesinin de katılımı ile İstanbul Deklarasyonu hazırlanmış, bu deklarasyon Dünya Ticaret Örgütü'nde de tartışılmıştı. 
İstanbul Deklarasyonu sonucunda, kaldırılan kotaların yeniden konulması yerine, ülkelerin kendi iç pazarlarını koruyan önlemler alınmasını kararlaştırmıştı. 

ABD'de iç pazarın yüzde 70'ini ele geçirdi TARIK YILMAZ 
Emek yoğun sektörlerde çok düşük fiyatlarla girdiği pazarı ele geçiren Çin, özellikle tekstilde kotaların kalkmasıyla birlikte AB ve ABD pazarındaki hakimiyetini artırdı. 70 milyar dolarla dünyanın en büyük tekstil pazarı olan ABD'de 2001 yılında yüzde 10'luk bir pazar payına sahip Çin payını 2002'de yüzde 34'e, 2003'te yüzde 57'ye çıkardı. 2004'te ise oran yüzde 67 - 70 arasında olduğu belirtiliyor. Türkiye'yi fazla etkilemeyen ABD pazarının Çin'in eline geçmesi en çok Meksika'yı ilgilendiriyor. Kotalar kalkmadan önce bu ülkenin pazar payı yüzde 13'lerde bulunuyordu. 
Öte yandan Türkiye için önemli olan AB pazarı. Kotaların kaldırılmasıyla AB'ye ihraç ettiği bazı ürünlerde satış miktarını 7'ye katlayan Çin, AB'nin kota koyma riskine karşılık sattığı ürün miktarını hızla artırmaya çalışıyor. 
Kota kararı için son 14 ayda satılan miktarın ortalaması alındığını bilen Çin bu nedenle AB piyasalarına deyim yerindeyse saldırıyor. 2003'te Türkiye'nin pazar payı yüzde 13.5 iken yüzde 17.5 pazar payına ulaşan Çin'in rakamlar açıklanmadığı için 2004'teki durumu bilinmiyor ancak payını artırdığı konusunda şüphe yok. 


</TEXT>
</DOC>
