<DOC>
<DOCNO> 302105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun11.html </URL>
<DATE> 2004/12/30/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD Mahkemesi, PKK üyesi Parlak'ı sınır dışı etme kararı aldı 
</HEADLINE>
<TEXT>

     ABD'de mahkeme, Türkiye'de terörizm suçu işledikten sonra bu ülkeye kaçarak yalan beyanda bulunan ve çalışma izni alan PKK terör örgütü üyesi İbrahim Parlak'ı sınır dışı etme kararı aldı. 
     Yargıç Elizabeth Hacker, Parlak'a karşı bütün suçların kanıtlandığı, bu yüzden de sınır dışı edilmesi gerektiği hükmüne vardı. 
     Parlak, 1988 yılında Suriye sınırında iki Türk askerini öldürmekten Türkiye'de hüküm giymiş ve bir süre hapis yatmıştı. 1992 yılında, terör suçundan hüküm giydiğinden bahsetmeyerek yalan beyanla ABD'den siyasi sığınma almayı başaran Parlak, bugüne kadar Michigan eyaletinde bir restoran işletiyordu. 
     Türkiye'de Parlak'ın yeniden yargılanması kararı üzerine Amerikan makamları haberdar edilmiş ve Parlak, Temmuz ayında Amerikan Federal Soruşturma Bürosu'nun FBI Michigan şubesi tarafından tutuklanmıştı. Parlak, ABD'nin Detroit'teki göçmen mahkemesinde, sınır dışı edilmek üzereyken verdiği ifadede, Suriye sınırında silahlı çatışmaya katıldığını inkar etmiş ve kazayla bir bomba düşürdüğünü savunmuştu. Parlak, ''Türkiye'de işkence gördüğü için, iki askeri öldürdüğü yönünde ifade verdiğini'' de iddia etmişti. 
     Amerikan hükümeti yetkilileri, ABD'nin terörist gruplar listesinde yer alan PKK ile geçmişte bağları olması dolayısıyla Parlak'ın ülkede kalma hakkının olmadığını belirtiyor. 
     ABD İç Güvenlik Bakanlığı savcısı Mark Jebson, mahkemede Parlak'ın davası görülürken, hakkındaki suçlamaları reddetmesine karşın Parlak'ın bir grup PKK'lı ile Suriye sınırında faaliyet yürütmesinin şüpheli bir durum yarattığını ifade etti. Jebson, ''Parlak, bizim kapımızdan içeri girdiği andan itibaren gerçekleri söylemedi'' dedi. 
     Kefaletsiz olarak yargılanan Parlak, ABD'den sığınma isterken yalan beyanda bulunmanın yanı sıra terörist faaliyetlerde bulunmak, terör faaliyetlerini teşvik etmek ve bu faaliyetlere fon sağlamakla suçlanıyor. 
     Parlak'ın arkadaşı olduğunu söyleyen Martin Dzuris ise mahkeme kararına karşı temyize başvurulacağını savundu. 
     
</TEXT>
</DOC>
