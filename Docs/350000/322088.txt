<DOC>
<DOCNO> 322088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/yazar/altan.html </URL>
<DATE> 2005/03/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Köyceğiz'in yağmurlarıyla sümbülleri... 
</HEADLINE>
<TEXT>


İSTANBUL'un gitgide yoğunlaşan karmaşasından koparak kapağı Köyceğiz'e attığımız gece saat 22'ye yaklaşıyordu. Bir avuçluk bahçenin kapısından girdiğimizde, alt dalları budana budana uzunca boylu olmaya başlamış inadına koyu yeşil limon ağacının yaprakları arasından, gecenin yeterince maskeleyemediği sarı sarı limonlar, "Hoş geldiniz" dercesine, gülümser gibiydiler. 
Virgül biçimindeki, deniz kabuklarından örülmüş miniskül havuzun, kendine uygun kavisli tahta köprüsü önünde yüzüp duran kırmızı japonbalıkları, geceyle bütünleşmiş suların içinde hayal meyal görünüyorlardı. 
Ve verandanın kıyısındaki saksıda lüle lüle bembeyaz sümbüller açmıştı. 
Hayatın değişik albümlerinden biri olan Köyceğiz dünyaları... 

Sabahın erken saatlerinde önce çayı demleyip, bir bardak kahveyle bir sigara yakarak ajans haberlerini izlemeye hazırlandığım sırada... 
Kapıda tırmalamaya benzer bir tıkırtı... 
Kapıyı açtığımda, yeşilimsi radyom gözlü simsiyah Otello, hemen içeri daldı miyavlaya miyavlaya... 
Bir türlü çözemediğim bir sorundur Otello'nun her gelişimizin sabahında, geldiğimizi nasıl sezip de hemen kapıya dayandığı .. 

Hava bulutlarla kaplıydı. Dışarıda yağmur yağıyordu. Sandras Dağları türbanlanmış gibiydi daha da karanlık bulutlarla. Şakır şakır değilse de, bitmeyen bir türkü monotonluğunda aralıksız bir yağmur, yer yer küçük gölcüklerle kapladığı yolların, uzanıp giden yemyeşil korudaki süklüm püklüm okaliptüs ağaçlarının ve küsmüsçesine sislere bürünmüş Köyceğiz Gölü'nün egemenliğini tümden ele geçirmişe benziyordu. 

Okaliptüs korusunun ön kıyısında siyahlı beyazlı bir danacık otluyordu. Derken, ipini koparmışçasına beyazlı kahverengili bir başka danacık koşarak geldi yanına... 
Yeniyetme iki genç kız gibi, birbirleriyle oyunbaz bir şakalaşma başladı danacıklarda... Kahverengilisi sağa doğru koşuyormuş gibi yaptıkça, siyahlısı sola doğru koşuyormuş gibi yapıyordu. Sonra da koşar adım birbirlerinin çevresinde dolanıyorlardı. 
Otello içeri girip yerleşmişti eve... 
Yol kıyısındaki sazlıklarla kanaldan, kurbağaların dur durak bilmeyen vraklamaları duyuluyordu... 
Köyceğiz doğasının umurunun teki bile değildi, ne Irak'taki ölümler, ne Avrupa Birliği... 

Salt bakmasını değil, görmesini de sevenlerdenseniz Köyceğiz'de de izler gidersiniz insanlık dizilerinin değişik bölümlerini... 
Günlerden bir gün, emekli bir hanım öğretmen daha küçücükken annesinin, cinsellikle ilgili üstünde artan baskılarını anlatır... 
Daha ilkokul yaşındayken yatağa girdiğinde, annesi tepesine dikilir 
- Çıkar bakayım ellerini yorganın içinden, dermiş. 

Bendeniz de ortaokuldayken, tatillerde Ankara'ya gittiğimde, apartmanın arka balkonundan arka sokaktaki yakın evlerden birinin ikinci kat penceresinden caddeyi seyreden Şükran'a bakardım. 
Şükran bana gülümserdi, ben de Şükran'a gülümserdim. 
Bizim evdekiler durumu çakmışlar ve Şükran'ın ailesine gizlice haber göndermişlerdi, kızınızı pencereye çıkarmayın, diye... 
Ben apartmanın arka balkonundan, umutla Şükran'ın pencereye çıkmasını beklerken babaannem gelmiş 
- Yarana tuz dök, bir daha göremeyeceksin onu, demişti. 

Köyceğiz'de bir başka gün neredeyse çocukluğunu bildiğimiz yüksek eğitime yeni başlamış tanıdık bir genç kız gelir, 3 arkadaşıyla... 
Sezersiniz ki, genç kızların tek isteği, ailelerine benzeyen sıradan bir insan olmamak... 
Ya ne olmak 
Tam netleşmemiştir hayallerinde ne olmak istedikleri, neden yüksek eğitime başladıkları bir modelleri de yoktur pek, şöyle gönülden özendikleri... 
Yepyeni bir dünyanın geniş ufuklarından da öylesine uzaktırlar ki... 

Köyceğiz'in, değişik olanak ve hayat basamaklarındaki genç kızları... 
Akıllarına gelse Köyceğiz'in ilk fotoğrafının ne zaman ve kimin tarafından çekildiği ve o ilk fotoğrafı çeken kişinin, yaşamöyküsünü kurcalamak... Sonra da bu tür meraklarını Köyceğiz'e yerleşmiş olan İngiliz, Alman, Hollandalı dostlarla paylaşsalar... 
21. yüzyılın bambaşka taze dünyaları açılır önlerinde ama o tür meraklardan yoksun, kapalı bir çerçevenin eski püskü kördüğümlerinden ibarettir bizim yaşam haritalarımız. 

Geçenlerde hem National Geographic'in yönetim kurulu üyesi, hem de Avrupa Birliği İnsan Bilimleri Komisyonu üyesi olan, Portekizli dost ve eğlenceli bilim adamı Alex Quintanilla'yla yeniden buluşmuştuk evdeki akşam yemeğinde... 
Konudan konuya atlayarak, güle eğlene bir yeryüzü pingpongu oynarken, Alex 
- Bütün sorun annelerde, demişti anneleri gerçekten donanımlı olan çocuklar, kolay kolay ziyan olmazlar hayatta... 
Bir annenin donanımı ise öncelikle kendi anadilinin yazı lezzetiyle bütünleşmekten başlar... 

Köyceğiz'de sürüp gidiyor yağmurların yağması... 
Dünya Kadın Hakları Günü'nde İstanbul'da ortaya çıkan vahşi görüntüleri de, yıkayıp pirüpak etse keşke şu durmadan yağan yağmurlar... 
Verandadaki saksıda lüle lüle açmış beyaz sümbüller de, sanırım bizim pancar motorunda dolan beyaz k ğıtlara uzaktan bakarak içlerinden 
- İnşallah, diyorlar... 



</TEXT>
</DOC>
