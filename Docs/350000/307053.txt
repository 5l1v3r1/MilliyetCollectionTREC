<DOC>
<DOCNO> 307053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/siyaset/siy02.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğilimi göreceğiz 
</HEADLINE>
<TEXT>


Milliyet'in CHP anketini yöneten Tarhan Erdem, "Yanıtlarla genel başkanın ve adaylığını ilan etmiş olanların durumları, CHP'nin kimliğinin nasıl algılandığıyla ilgili önemli veriler elde edilecek" dedi 

İSTANBUL Milliyet 


Kamuoyunun nabzını tutan anketleriyle tanınan Tarhan Erdem, Milliyet anketine internet ortamında verilen yanıtların 50 bini bulacağını, formları sandıklara atarak verilen yanıtların ise 10 binin üstünde olacağını söyledi. Erdem, kendi yönetiminde yapılan, "CHP'nin lideri kim olmalı" anketinde gelinen noktayı şöyle değerlendirdi "Milliyet okuyucularının çeşitli biçimlerde yansıttıkları yoğun ilgi, ankete katılımın yüksek olacağını gösteriyor. 
Pazartesi günü bugün öğle saatlerinde internet ortamında cevap toplama işlemi sonlandırılacak. İnternete girenlerin sayısı, pazar sabahı itibariyle 40 bini geçti. Cevap sayısının 50 bini bulacağını sanıyorum. Bunun 4 bine yakını da yurtdışında oturanlar. İnternet iletişimi profesyonelleri, ankete katılımda Milliyet'in ulaştığı düzeyin yüksek olduğunu belirtmektedir. 

Önemli veriler 
Gazetede yayımlanan anket formlarıyla katılanların sayısının da 10 binin üstünde olması bekleniyor. Anketlerin toplanıp bilgisayar ortamına alınması 2 - 3 gün sürecek, sonra bu veriler değerlendirilip, rapor hazırlanacak. Sonuçlar, 26 ya da 27 Ocak günü Milliyet'te yayımlanacak. 
Ankete, 'Milliyet okurlarından bir kesim' katıldı. Katılanları biz belirlemedik. İsteyenler, soruları kendilerine göre anlayarak cevapladı. İlgi göstermeyenler, o günlerde gazete alamayanlar, doldurup sandıkların bulunduğu yere götürmekten kaçınanlar bu çalışmaya katılmadı. Ayrıca, güncel bir siyasal mücadele içinde bulunanların, anket sonuçlarını az da olsa kendi lehlerine farklılaştırmak için çaba gösterdikleri iddia edilmektedir. 
Söylediğim belirsizlik ve çarpıtma çabaları nedeniyle, birbirine yakın sayılabilecek bulgulardan ve değerlerden yorum çıkarmak olası ve doğru değil. Ancak, aralarında büyük fark olan veriler yorumlanarak, toplumun eğilimleri hakkında bir fikir edinilebilecektir. 

Ne elde edilecek 
Bugünkü parti yönetiminin başarılı olup olmadığı, genel başkanın değişmesi veya kalması yönündeki istekler, adaylığını ilan etmiş olanların ankete katılanlarca değerlendirilmesi ve partinin kimliğinin algılanması hususlarında önemli veriler elde edebileceğimizi sanıyorum. Şüphesiz bulacağımız sonuçlar, geçen haftanın eğilimlerini gösterecektir kamuoyunun ve delegelerin görüşlerinin önümüzdeki günler içinde değişmesi doğaldır." 



</TEXT>
</DOC>
