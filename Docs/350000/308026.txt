<DOC>
<DOCNO> 308026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun17.html </URL>
<DATE> 2005/01/20/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hatemi ABD'nin İran'a saldırma olasılığı çok düşük 
</HEADLINE>
<TEXT>

     İran Cumhurbaşkanı Muhammed Hatemi, ABD'nin İran'a saldırma olasılığının çok düşük olduğunu söyledi. 
     Uganda gezisi sırasında basın toplantısı düzenleyen Hatemi, ''Amerikalıların İran'a karşı askeri saldırıda bulunma gibi çılgınca bir şey yapacağını düşünmüyorum. Amerika'nın İran'a saldırma olasılığının çok düşük olduğuna inanıyorum'' dedi. 
     ''ABD'den bir saldırı gelmesi durumunda, İran'ın kendini savunacağını'' söyleyen Hatemi, ''daha önceki örneklerin, Washington yönetiminin giriştiği hareketlerin sonucunu tahmin etmekte yeterince akıl yürütemediğini ortaya koyduğunu'' kaydetti. 
     Hatemi, New Yorker dergisinde Seymour Hersh tarafından kaleme alınan, ''ABD'nin İran'ın potansiyel nükleer, kimyasal silahlarını ve füzelerini belirlemek için gizli keşiflerde bulunduğu'' haberiyle ilgili olarak da, ''ABD ve diğerleri, hiçbir ülke ülkemize saldırmaktan fayda sağlayamayacak. Dostlarımız, ABD'den gelecek herhangi bir hareketi kesinlikle kınayacaktır. ABD dahil hiçbir ülkeyle savaş istemiyoruz. Kaynaklarımızı gelecekte bu tür gerilimlerden kaçmaya yönlendireceğiz'' açıklamasında bulundu. 
     
</TEXT>
</DOC>
