<DOC>
<DOCNO> 341087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/spor/aspo.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evet teklif var' 
</HEADLINE>
<TEXT>


Brezilya'nın devlet ajansı Agencia Estado'ya konuşan Alex, Real Madrid'i çalıştıran eski hocası Lüksemburgo ile görüştüğünü doğruladı, "Türkiye'den ayrılabilirim. Lig bitiminde durumum netlik kazanacak" diye konuştu 

MEHMET ÇİFTÇİ 


Fenerbahçe'nin Brezilyalı oyuncusu Alex de Souza lig bitiminde Türkiye'den ayrılabileceğini söyledi. 
Brezilya'nın devlet ajansı Agencia Estado'ya açıklamalarda bulunan yıldız futbolcu, bazı takımlarla görüşmeler yaptığını ilk kez dile getirirken, üç hafta sonra her şeyin netlik kazanacağını belirtti. 
Alex, Fenerbahçe'de mutlu olmasına rağmen Avrupa'nın ünlü kulüplerinden ciddi teklifler aldığını kabul ederken, menajerinin görüşmelerde bulunduğunu bildirdi. Real Madrid'i çalıştıran eski hocası Lüksemburgo ile Barcelona maçı öncesi konuştuğunu doğrulayan Brezilyalı yıldız, "Ancak bu konuda ayrıntıya girmek istemiyorum" ifadesini kullandı. 

Daum'a övgü 
Süper Lig'in, Alman Ligi'ne çok benzediğini, bunda da Türkiye'de çalışan Alman hocaların büyük rolü olduğunu kaydeden Alex, Teknik Direktör Daum'a da övgüler yağdırdı. Sambacı, "Türkiye'de bu kadar gol atacağımı açıkçası tahmin etmiyordum. Ancak hocam Cruzeiro'da nasıl oynuyorsam, bana aynı görevi verdi. İki forvetin arkası benim en başarılı olduğum yerdi. Bu durumun başarımda katkısı büyük" dedi. 
Galatasaray ile çok zorlu maçlar oynayacaklarını da söyleyen Alex, "Onları iki kez yenmek güç olacak. Çünkü kazanmak için tüm silahlarını kullanacaklar. Amacımız ligde dört puanlık farkı koruyup, sahamızda Galatasaray ile berabere kalarak şampiyonluğu yakalamak" diye konuştu. 

Kimdir 
Doğum Tarihi 14.9.1977 
Doğum Yeri Coritiba 
Boy 1.75 
Kilo 73 
Oynadığı kulüpler Fenerbahçe, Cruzeiro, Parma, Flamengo, Palmeiras, Coritiba 

Ha gayret Alex 

Fenerbahçe'nin bu sezonki performansında büyük rol oynayan Alex de Souza, Avrupa'nın da en başarılı ikinci Brezilyalı'sı konumunda. Lig, Avrupa ve kupa göz önüne alındığında 27 kez fileleri havalandıran 28 yaşındaki yıldız, Sporting Lizbon'da toplam 34 gol kaydeden sambacı Liedson'un gerisinde kaldı. Bu iki oyuncuyu toplam 25 gol kaydeden Interli Adriano ile 23 golü bulunan Real Madridli Ronaldo takip ediyor. 

Dev final Tatlı'nın 

Merkez Hakem Kurulu Başkanı Ufuk Özerten yarın Atatürk Olimpiyat Stadı'nda Galatasaray ile Fenerbahçe arasında oynanacak derbi karşılaşmasını Serdar Tatlı'nın yöneteceğini açıkladı. Tatlı'nın yardımcılıklarını Ekrem Tan ile Erhan Sönmez'in yapacağını, mücadelenin dördüncü hakeminin ise Fırat Aydınus olacağını söyledi. 

İlk sınavı 

Serdar Tatlı, ilk kez Fenerbahçe - Galatasaray derbisinde görev yapacak. Lig kariyeri 1997 - 1998'de başlayan Tatlı, 101 karşılaşmada düdük çaldı. Bu maçlarda 363 sarı, 18 kırmızı kart çıkartan tecrübeli hakem, 29 kez penaltı kararına hükmetti. Fenerbahçe ligde Tatlı'nın düdük çaldığı 15 maçta 9 galibiyet, 4 beraberlik, 2 yenilgi alırken Cim - Bom 14 karşılaşmanın 11'ini kazandı, 1'inde berabere kalıp, 2 kez kaybetti. 


</TEXT>
</DOC>
