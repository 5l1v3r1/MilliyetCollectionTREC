<DOC>
<DOCNO> 320120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur42.html </URL>
<DATE> 2005/03/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kumkapı esnafı sahte rakı üretenlere ateş püskürüyor 
</HEADLINE>
<TEXT>

     Kumkapı Turistik Restaurantları ve Esnafları Dayanışma Derneği Başkanı Kemal Duranoğlu, İstanbul'da ölümlere yol açan sahte rakıları üreterek basit çıkarları için piyasaya sürenlerin cinayet suçuyla yargılanmaları gerektiğini bildirdi. 
     Duranoğlu, yaptığı yazılı açıklamada, dernek olarak olayı şiddetle kınadıklarını bildirdi. 
     Sahte rakının İstanbul ve Türkiye genelinde piyasaya sürüldüğüne dair haberlerin, özellikle eğlence mekanlarında tüketilen rakı ve alkollü içeceklerde sahte endişelerine yol açtığını belirten Duranoğlu, şunları kaydetti 
     ''İstanbul'un en önemli turistik eğlence merkezi Kumkapı'da her türlü alkollü içecek alımı, tüm restoranlarda direkt olarak toptan üretici firmalar ve distribütörlerinden yapılmaktadır. Sahte rakı ve benzeri insan sağlığını tehdit eden hiçbir ürünün Kumkapı restoranlarında yer alması mümkün değildir. Sahte rakı tehlikesinden korunmanın en önemli yolu, vatandaşlarımızın, gittikleri eğlence mekanlarının alkollü içecekleri aldıkları yerler konusundaki hassasiyetine dikkat etmeleri olacaktır. 
     Bu olaya sebep olan faillerin, bir an önce adalete teslim edilerek en ağır şekilde cezalandırılmalarını dileriz.'' 
     
</TEXT>
</DOC>
