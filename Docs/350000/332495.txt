<DOC>
<DOCNO> 332495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun52.html </URL>
<DATE> 2005/04/12/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kuveytli köşe yazarları, dayanışma için sütunlarını boş bıraktı... 
</HEADLINE>
<TEXT>

     Kuveyt'te yaklaşık 10 köşe yazarı, İslam hakkında hakaret içeren yorumlar yapmaktan hapis cezasına çarptırılan bir meslektaşlarıyla dayanışma için gazetelerdeki sütunlarını boş bıraktı. 
     El Kabas, El Rai, El Aam ve El Siyasa gazetelerinin bugün sayılarında, köşe yazarlarının sütunlarında sadece ''İfade özgürlüğü için birlik içindeyiz'' ifadeleri yer aldı. 
     Köşe yazarlarından Ali El Bagli, AP ajansına yaptığı açıklamada, bu eylemlerinin, mahkemenin katı kararını protesto için sembolik bir jest olduğunu, okuyucularına ifade özgürlüğünün önemini vurgulamak istediklerini söyledi. 
     Yüksek Mahkeme tarafından geçen ay 12 ay hapis cezasına mahkum edilen ve cezası tecil edilen Ahmed El Bagdadi, El Siyasa gazetesindeki köşesinde, ''bilgisiz öğretmenlerin kadınlara ve Müslüman olmayanlara nasıl saygısızlık edeceğini öğretmesini istemediği oğlunu, devlet okulu yerine pahalı bir özel okula gönderdiğini ve yanlış öğretilerin oğlunu terörizme yönlendirebileceğini'' yazmıştı. 
     Mahkeme, Kuveyt Üniversitesi'nde siyaset bilimi profesörü olan El Bagdadi'nin İslam ile terörizm arasında bağlantı kurarak ve devlet okullarındaki din dersleri aleyhine ifadeler kullanarak, İslam hakkında hakaret içeren yorumlar yaptığına karar vermişti. 
     Yüksek Mahkeme yargıçları, alt mahkemenin beraat kararını bozarak, El Bagdadi'nin gelecek üç yıl içinde aynı suçu işlemesi durumunda ayrıca 2 bin dinar para cezası ödemesine de karar vermişti. 
     
</TEXT>
</DOC>
