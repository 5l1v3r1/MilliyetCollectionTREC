<DOC>
<DOCNO> 327108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo40.html </URL>
<DATE> 2005/03/25/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Ümit Milli takımın maçında seyircilere Türk bayrağı dağıtıldı 
</HEADLINE>
<TEXT>

     Ümit Milli Futbol Takımı'nın 15. Avrupa Şampiyonası 2. Eleme Grubu'nda Arnavutluk ile yaptığı karşılaşmaya futbolseverler ilgi göstermedi. 
     Futbol Federasyonu'nun, numaralı ve kapalı tribün için 5 YTL, yeni açık tribün için 1 YTL olarak belirlediği bilet fiyatlarına karşın, tribünler boş kaldı. Ali Sami Yen Stadı'ndaki maçı tribünlerde yaklaşık 3 bin kişilik bir taraftar topluluğu izledi. 
     Tribünlerin boş olması üzerine, maçın başlamasına kısa bir süre kala yeni açık tribünde bulunan futbolseverler kapalı tribüne alındı. 
     
     TÜRK BAYRAĞI DAĞITILDI 
     Maç öncesi Ali Sami Yen Stadı'na gelen taraftarlara Türk bayrağı dağıtıldı. 21 Mart'taki nevruz kutlamaları sırasında Mersin'de yaşanan bayrak yakma teşebbüsü sonrası oluşan tepkilere bir destek de Futbol Federasyon'dan gelirken, karşılaşma öncesi basın mensupları dahil herkese Türk bayrağı dağıtıldı. 
     İstiklal Marşı'nın söylenmesi sırasında tribünlerde yer alan taraftarlar, ellerindeki Türk bayraklarını açarak görüntü verirken, sonrasında ise ''Bayrağa uzanan eller kırılsın'' sloganı attı. 
     
</TEXT>
</DOC>
