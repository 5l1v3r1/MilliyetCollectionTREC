<DOC>
<DOCNO> 327435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/ekonomi/eko05.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'a baskın davası 
</HEADLINE>
<TEXT>


TMSF'nin el koyduğu Pamukova çiftliğine 13 Kasım 2004'te geceyarısı baskını yapan Cem Uzan ve 21 adamı hakkında iki yıl hapis cezası istemiyle dava açıldı 

ADAPAZARI DHA 

Tasarruf Mevduatı Sigorta Fonu TMSF tarafından el konulan Pamukova'daki çiftliğine 13 Kasım 2004'te geceyarısı baskın yaptığı öne sürülen Genç Parti Genel Başkanı Cem Uzan, 21 adamı ile TMSF elemanı olan ve çiftliğin güvenliğinden sorumlu Adem Memişoğlu hakkında iki yıla kadar hapis cezası istemiyle dava açıldı. Davanın mayıs ayı içerisinde başlayacağı belirtildi. 
Pamukova Cumhuriyet Savcısı İlkay Günter, 4 ay süren soruşturmayı tamamlayarak Cem Uzan ve 21 adamı hakkında Pamukova Asliye Ceza Mahkemesi'nde 'Hürriyeti tahdit ve hakkı olmayan mala tecavüz' suçundan dava açılmasını istedi. İddianamede Uzan ve adamlarını çiftliğe TMSF elemanı olan ve çiftliğin güvenliğinden sorumlu Adem Memişoğlu'nun aldığı belirtildi. 
Pamukova Cumhuriyet Savcılığı'nın, TMSF görevlileri hakkında başlattığı soruşturma da sürüyor. Soruşturmada TMSF Satış Komisyonu Başkanı Fethi Çalık ve diğer görevlilerin, Cem Uzan'ın çiftlik baskınının ardından, Hakan Uzan'a ait villanın alt katındaki duvarı parçalayarak delilleri kararttıkları öne sürülüyor. 


</TEXT>
</DOC>
