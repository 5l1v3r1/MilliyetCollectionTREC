<DOC>
<DOCNO> 333196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/spo11.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sualtının suyu çıktı 
</HEADLINE>
<TEXT>


Sualtı Sporları Federasyonu Sualtı Hokeyi Ligi'ndeki isyanı ilginç bir formülle çözdü. Hakem hataları pas geçilip statü değişikliğiyle mağdur takım Kocaeli Büyükşehir Belediyespor Play-Off'a davet edildi 

FUAT ERCAN 


Sualtı Hokeyi'ndeki "derin isyan" su üstünde çözüldü ve federasyonun bulduğu "masa başı" bir formülle gerginlik tatlıya bağlandı. Havuzu bulandıran ve ortalığın karışmasına neden olan olay, Mart ayı içinde Malatya'da yapılan Sualtı Hokeyi 4. Grup maçlarında yaşanmıştı. Hakemlerin yanlı tutumu, son dakika penaltısı ve kural hataları sonucu Play - Off'a katılma şansını gol averajıyla kaybeden Kocaeli Büyükşehir Belediyespor, 100 YTL itiraz bedeli yatırarak federasyona başvurmuştu. 
Bu itiraz üzerine olayla ilgili soruşturma ve inceleme başlatan Sualtı Sporları Federasyonu gerekli belgelerin tamamlanması üzerine önceki gün Federasyon Başkanı A.İnkilap Obruk yönetiminde toplandı. İsyana neden olan "hatalar zinciri"nde başrol oynayan müsabakanın başhakemi Harun Güzelimdağ federasyonun MHK Başkanı ve aynı zamanda GSGM'nin Bilgi İşlem Müdürü de olunca, "hakem ve kural hatası" pas geçilip statüde "ufak " bir değişiklik yapıldı. Olayda mağdur olan Kocaeli Büyükşehir Belediyespor'un, "Puan eşitliği halinde 3. sıradaki takım da Play - Off'a katılır" maddesiyle gönlü alınıp finallere davet edilirken, bayanlar liginde grubunda üçüncü sırada yer alan İzmir Büyükşehir Belediyespor'a da "piyango" vurdu ve Play - Off yolu açıldı. 
21 - 24 Nisan tarihleri arasında Burhan Felek Spor Kompleksi'nde yapılacak Play - Off müsabakalarında İstanbul Balıkadamlar Spor Kulübü, Marmara Spor Kulübü, Ankara Gazi Üniversitesi, Ankara Sualtı Sporları Cankurtarma İhtisas, Çanakkale Sualtı Cankurtarma İhtisas, Kocaeli Baraküda, Eskişehir Türk Telekom, Adana Çukurova Üniversitesi ve Kocaeli B.Ş. Belediyespor şampiyonluk mücadelesi yapacak. 


</TEXT>
</DOC>
