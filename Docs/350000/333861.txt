<DOC>
<DOCNO> 333861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/guncel/gun03.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dokunulmazlık engel' 
</HEADLINE>
<TEXT>


AİHM'nin, eski milletvekilinin oğlunun lojmanlarda öldürülmesine ilişkin kararı, dokunulmazlığın adli suçlarda kaldırılması yönünde oldu 

TURAÇ TOP İzmir DHA 

Avrupa İnsan Hakları Mahkemesi AİHM , eski SHP İzmir Milletvekili Erol Güngör'ün oğlu Mustafa'nın 14 yıl önce milletvekili lojmanlarında öldürülmesine ilişkin gerekçeli kararında, milletvekili dokunulmazlığının adli suçların kovuşturmasında engel olduğu tespitini yaptı. AİHM ayrıca, memurların yargılanmasının önündeki engellerin kaldırılması gerektiğini de belirtti. 
Baba Güngör, 1995'te güvenlik güçlerinin, olağanüstü korunan lojmanlarda oğlunu koruyamadığı, soruşturmanın yetersiz olduğu ve ihlaller bulunduğu gerekçesiyle AİHM'ye başvurdu. Davayı 22 Mart'ta karara bağlayan AİHM, Türkiye'nin, cinayete ilişkin özel bir soruşturma yapılmaması, delillerin kaybedilmesi nedeniyle Avrupa İnsan Hakları Sözleşmesi'nin 2. maddesine, soruşturmanın iyi yürütülmemesi nedeniyle de 13. maddeye aykırı davrandığına karar verdi. Güngör'e 2 bin euroluk mahkeme masrafının ödenmesini kararlaştıran mahkeme, önlemlerin alınmasını istedi. 
2. Daire'nin gerekçeli kararında da, delillerin toplanmasındaki eksiklikler anlatılarak, varsayımlar için soruşturmacıların tedbirler almadığı kaydedildi. 


</TEXT>
</DOC>
