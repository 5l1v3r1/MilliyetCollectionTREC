<DOC>
<DOCNO> 305022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/yazar/akyol.html </URL>
<DATE> 2005/01/10/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Avrupa'da İslam tartışması 
</HEADLINE>
<TEXT>


KEMAL Derviş Fransız Le Figaro'da çıkan yazısında Türkiye'nin AB üyeliğini savunuyor, bir Batı-İslam çatışmasına meydan verilmemesini istiyor. 
Derviş'e göre, dünya savaşlarına kaynaklık eden Avrupa, AB projesiyle barışı inşa ediyor. Şimdi bir Batı-İslam çatışmasını önlemek için Türkiye AB'ye girmeli, 21. yüzyıl Avrupa'sı "Müslüman kültüre ilişkin duyarlığı, sadece bileşenlerinden biri olarak kabul etmekle kalmayıp teşvik de etmelidir." 
Tipik bir 'Frenk' olduğu anlaşılan Jean-Louis Haroeul ise öfkeyle Derviş'e hücum ediyor, Derviş'in tezlerinin "Avrupa medeniyetinin İslamlaştırılması" anlamına geleceğini söylüyor 
"Avrupa, Hıristiyan kalmayı becerebilmesi, Müslüman egemenliklerini Sicilya, Güney İtalya, İspanya, Fransa ve Balkanlar'dan, üç yüzyıl önce de Viyana kapılarından def etmesi sayesinde Avrupa olabilmiştir. Bütün modern bilim ve sanatların kaynağı, bu sayede Avrupa olmuştur." 
Yazıların tam metni Radikal, 7 Ocak 2005 
CHP'de 'gürültay' işlerine karışmayan Derviş'i Avrupa'da Türkiye için yaptığı çalışmalardan dolayı kutluyorum. Haroeul'un görüşlerini de irdelemek istiyorum. 

Prof. FUAT SEZGİN Alman Goethe Üniversitesi'nde profesör. Frankfurt'ta İslam Bilimleri Tarihi Enstitüsü başkanı. Almanca on iki cilt "İslam Bilimleri Tarihi"nin yazarı. Modern bilime kaynaklık eden İslam eserlerine ilişkin beş ciltlik "İslam Bilimleri Bibliyografyası" adlı kitabı için Alman Başbakanı Schröder şunları yazıyor 
"İki kültür dünyasını birbirinden ayıran zümrenin karşısında mücadele edebilmemiz için, bu eserinizle, bize en büyük desteği verdiniz " 
Gerçekten, günümüzde çatışmacı ve uzlaşmacı zihniyetlerin oluşmasında tarihin ne kadar önemli olduğunu 'Frenk'in Derviş'e hücumunda da görüyoruz. 
Prof. Sezgin'in Türkiye Bilimler Akademisi'nde verdiği konferans bu bakımdan çok önemli. 

Prof. SEZGİN Müslümanların, bu arada Türklerin, ilim tarihindeki yerlerini bilmediklerini, bundan da "özellikle Türklerde bir aşağılık duygusu" oluştuğunu belirtiyor. 
Prof. Sezgin, Rönesans'ı eski Yunan medeniyetine bağlayan klasik teoriyi reddediyor, ondan çok önce Sicilya, Güney İtalya ve Endülüs'teki İslam medeniyetiyle kurulan temasların modern Avrupa medeniyetine yol açtığını anlatıyor 
"Leonardo da Vinci'nin resimlerini çizdiği alet, makine ve silahların İslam dünyasından kaynaklandığını bugün biliyoruz. Bazı önemli Arapça kitapların uzun zamandır saklı kalmış İtalyanca tercümeleri 20. yüzyılda ortaya çıktı." 
Prof. Sezgin, müthiş tarihi bilgisiyle, bilimlerin eski Mısır, Babil, Yunan, İslam ve Avrupa yolu izlediğini, "Batı bilimlerinin İslam bilimlerinin bir devamı olduğunu" belirtiyor. 
Müslümanların medeni üstünlüğü 16. yüzyıla kadar sürmüş, sonra, "jeopolitik, politik ve iktisadi koşullar" yüzünden gerilemiş, aynı koşullar Avrupa'nın gelişmesini sağlamıştır. 

MESELE geçmişin övülmesi veya yerilmesi değildir. Tarih, medeniyetlerin, bilimlerin hangi karmakarışık "jeopolitik, politik ve iktisadi" şartlarda geliştiğini veya gerilediğini anlatır bize... 
Sezgin çok iyi gösteriyor ki, "jeopolitik, politik ve iktisadi şartlar" müsait ise, medeniyetler birbiriyle yoğun temaslar kurarak gelişiyor. 
Çağımızda "jeopolitik, politik ve iktisadi şartlar"ın medeniyetler arası yoğun alışverişi sağlayacak yönde geliştirilmesi gerekiyor. Derviş'in söylediği gibi, bunda Avrupa'nın sorumluluğu ve Türkiye'nin oynayabileceği rol büyüktür. 
Ancak iki tarafın 'Frenk'leri kör bir taassup içinde bunu görmüyorlar. 
Prof. Sezgin'in konferansının tam metnini "İslamiyat" dergisi yayımladı. www.islamiyatkitabiyat.com 



</TEXT>
</DOC>
