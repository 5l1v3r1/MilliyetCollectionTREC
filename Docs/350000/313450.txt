<DOC>
<DOCNO> 313450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko11.html </URL>
<DATE> 2005/02/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
DİE "yeni enflasyon" açıklaması yapacak 
</HEADLINE>
<TEXT>

     AHMET ERHAN ÇELİK Ankara 

Devlet İstatistik Enstitüsü DİE Başkanı Ömer Demir, Milliyet'in gündeme getirdiği "2003 ve 2004 verileri yeni enflasyon hesabına göre neden açıklanmadı " sorusuna bugün yanıt vereceklerini söyledi. 
     Demir, Milliyet'in Bilgi Edinme Yasası çerçevesinde yaptığı başvuruyla ilgili değerlendirmenin tamamlandığını ve verilecek yanıtın kamuoyuna da açıklanacağını belirtti. "İstenilen bilgiler istatistiki sır kapsamında değil" diyen Demir, açıklamada yeralacak ifadeleri şöyle özetledi 
     "Yeni enflasyon 2003 yılı baz alınarak hesaplanıyor. 2005 aralık ayına geldiğimizde 2004 verileri de açıklanmış olacak. Çünkü her ay bir önceki yılın aynı ayına göre yıllık enflasyon rakamını vereceğiz. Eğer yeni yöntemi bugünden 2003 ve 2004'e götürseydik ortaya yeni ve eski' şeklinde iki enflasyon rakamı çıkacaktı. Enflasyon rakamlarını revize etmekte doğru değildir. Siz açıklanma takviminin geriye çekilmesini istiyorsunuz, biz de bekleyin' diyoruz" Demir, "finansal araç getirilerinin ya da maaşların hesaplanmasında sorun olmayacak mı " sorusuna ise şu yanıtı verdi 
     "Herkes hesabını cari dönem enflasyonuna göre yapmalıdır. Örneğin faizler belirlenirken o dönem ki enflasyon esas alınmıştır. Bizim elimizde yeni hesaba göre 2003 ve 2004 değerleri de var. Bu sonuçlardan gördük ki eski ile yeni hesap arasında ciddi bir fark yok. Her yıl aralık ayında enflasyon sepetinde değişiklik yapacağız. Her defasında geçmiş döneme göre yeni hesaplamalar açıklamamız düşünülemez. Bugün yapılan değişiklik kapsamlı olduğu için tepki çekti." 
     
</TEXT>
</DOC>
