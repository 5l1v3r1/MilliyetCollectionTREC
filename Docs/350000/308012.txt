<DOC>
<DOCNO> 308012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun03.html </URL>
<DATE> 2005/01/20/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Irak'ta seçimlere karşı 1 milyon imza 
</HEADLINE>
<TEXT>

     Iraklı muhalif bir grubun lideri, ülkede ABD işgali altında 30 ocakta yapılması planlanan seçimlere karşı 1 milyon imza topladıklarını açıkladı. 
     Merkezi Bağdat'ta bulunan Irak Ulusal Meclisi Hazırlık Kongresi'nin genel sekreteri Abdül Emir El Rikabi, 30 ocakta ABD işgali altında yapılacak seçimin ülkeyi daha fazla kargaşaya ve istikrarsızlığa sürükleyeceğini söyledi. 
     ABD'yi de Irak işgaliyle bölgeye egemen olmaya çalışmakla suçlayan El Rikabi, 1 milyon imzayı atanların, ülkenin kuzeyinden güneyine, her meslekten, mezhepten, topluluktan kişiler olduğunu kaydetti. 
     
     "İşgal altında seçime karşıyız" 
     El Rikabi, imzalanan dilekçede, seçimlerin ABD işgali altında yapılmasına karşı çıkıldığını ve Irak geçici yönetimi tarafından uygulanan olağanüstü halin kaldırılması çağrısında bulunulduğunu belirtti. 
     El Rikabi, "işgal atında ve olağanüstü hal uygulanırken seçim yapılmasına kesinlikle karşıyız. Bu seçimin yapılması daha fazla gerginliğe ve istikrarsızlığa yol açacak" dedi. 
     
     İmzalar Annan'a da gönderildi 
     Saddam Hüseyin rejiminin devrilmesinden sonra ortaya çıkan yüzlerce siyasi gruptan birinin lideri olan El Rikabi, bu koşullar altındaki seçimlere karşı imza kampanyasını Irak'ta 13 kasımda başlattıklarını söyledi. 
     Dilekçeye imza atanların isimlerini önceki gün Beyrut'ta düzenlediği basın toplantısıyla gösterdiği belirtilen El Rikabi, dilekçenin, BM Genel Sekreteri Kofi Annan'a, Arap Birliği'ne, Irak'a komşu ülkelerin ve önde elen sekiz sanayileşmiş ülkenin liderlerine gönderildiğini açıkladı. 
     
</TEXT>
</DOC>
