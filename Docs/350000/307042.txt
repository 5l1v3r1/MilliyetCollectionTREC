<DOC>
<DOCNO> 307042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/guncel/axgun02.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailesini gözlerinin önünde katlettiler 
</HEADLINE>
<TEXT>


Kıbrıs Rum Kesimi'nde işlenen cinayette, Elmas Güzelyurtlu'nun önce eşi ile kızının, daha sonra kendisinin öldürüldüğü ortaya çıktı 

SEFA KARAHASAN Lefkoşa 

Kıbrıs Rum Kesimi'nde önceki gün işlenen cinayette katillerin batık Everestbank'ın eski sahibi Elmas Güzelyurtlu'yu önce sorguladığı, ardından gözlerinin önünde eşini ve kızını öldürdüğü belirlendi. Güzelyurtlu'nun, katillerin ve kendisinin bulunduğu otomobilden kaçmayı başardığı, ancak yakalanarak öldürüldüğü ortaya çıktı. 
Adli tıp raporuna göre, Güzelyurtlu ve ailesi 9 mm'lik tabancayla, alınlarına sıkılan birer kurşunla öldürüldü. Eşi Zerrin ile kızı Eylül'ün Elmas'tan önce öldürüldüğü, Elmas'ın otomobilden inip kaçmaya çalıştığı, yakalanıp otomobilin yanına getirilerek öldürüldüğü belirtildi. 

2 senaryo düşünülüyor 
Rum polis kaynakları, katillerin 5 kişi olduğunu ve Kuzey'den Güney'e 2 arabayla geçtiklerini iddia etti. Elmas'ın faillerden bazılarını tanıdığı görüşünü taşıyan polis, 'faillerin sabah kapıyı çaldığını ve ailenin açtığını' ya da 'faillerin eve açık olan pencereden girdiği'ni düşünüyor. 
Rum polisi 2 senaryo üzerinde duruyor. Elmas Güzelyurtlu'nun oğlu Mehmet'in Rum polisine verdiği bilgiye göre, Güzelyurtlu'nun sahibi olduğu Rest Casino'nun eski işletmecisi Harper Özbilir ve Elmas Güzelyurtlu'nun bir problemi vardı. 
İkinci senaryoya göre, 5 yıldır Rum tarafında yaşayan Elmas ve ailesi Kuzey'e kaçırılmak istendi. Buna karşı çıkan Elmas ve katiller arasında çıkan tartışma sonrasında Güzelyurtlu, eşi ve kızı öldürüldü. 

Rum basını 'MİT'in işi' 

RUM Filelefteros ve Haravgi gazeteleri, "Türkiye'deki MİT ajanlarının, Güney Kıbrıs'ta yaşayan Güzelyurt ailesini yok ettiğini" iddia etti. Filelefteros, olayın yöntemi ve Elmas'ın KKTC'de arananlar listesinde olmasının, cinayetlerin MİT'in işi olabileceği olasılığını güçlendirdiğini savundu. 


</TEXT>
</DOC>
