<DOC>
<DOCNO> 333070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur28.html </URL>
<DATE> 2005/04/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kavga ettiği kişiler diye, sivil polislere ateş açtı 
</HEADLINE>
<TEXT>

     Ceyhun KÖSE DHA 

      BURSA'da bir restorantta arkadaşlarıyla birlikte alkol alan 30 yaşındaki Mehmet Altındağ, gelen hesaba itiraz edince işyeri sahibi ve çalışanları tarafından dövüldü. Olayın ardından evine gidip silahını alarak yeniden restoran önünde gelen Altındağ, kendisini döven kişiler zannederek, içinde sivil polislerin bulunduğu otomobili kurşun yağmuruna tuttu. 2 Merminin isabet ettiği otomobilde şans eseri kimse yaralanmadı. 
     Merkez Osmangazi İlçesi Yeşilova Mahallesi'ndeki bir restorantta arkadaşlarıyla birlikte alkol alıp, yemek yiyen cep telefonu bayii Mehmet Altındağ, gelen hesaba itiraz etti. İşyeri sahipleriyle kavga etmeye başlayan Altındağ, personel tarafından dövülüp, dışarı çıkarıldı. 
     Buna sinirlenen Altındağ, evine gidip, ruhsatsız tabancasını alarak yeniden restoran önüne geldi. Kavga ihbarı üzerine çevredeki sivil polisler de olay yerine yönlendirildi. Bugün saat 04.00 sıralarında restorant önünde duran Altındağ, karşıdan gelen ve Ahlak Bürosu ekiplerinin bulunduğu 16 YB 327 plakalı sivil araçtakilerin kendisine saldıracağı düşünüp, silahını ateşledi. İki kurşun polis aracına isabet ederken, şans eseri yaralanan olmadı. 
     Olay yerinde 10 adet boş kovan bulunurken, ateş ettiği kişilerin polis olduğunu öğrenen Altındağ, "Abi valla size ateş etmek istemedim. Siz benim canımsınız. Çok özür dilerim'' diyerek kendini affettirmeye çalıştı. 
     Gözaltına alınan Altındağ'ın sorgulaması sürüyor. 
     
</TEXT>
</DOC>
