<DOC>
<DOCNO> 312039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy01.html </URL>
<DATE> 2005/02/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Memura derece verilmesi TBMM Genel Kurulu'nda kabul edildi 
</HEADLINE>
<TEXT>

     TBMM Genel Kurulu'nda, 1991'den sonra işe giren memurlara ve diğer kamu görevlilerine bir derece verilmesine ilişkin kanun teklifi kabul edildi. 
     TBMM Genel Kurulu'nda, AK Parti Samsun Milletvekili Mustafa Çakır ve Şanlıurfa Milletvekili Yahya Akman ile DYP Iğdır Milletvekili Dursun Akdemir ve Denizli Milletvekili Ümmet Kandoğan'ın, komisyonda birleştirilen teklifleri ele alındı. 
     Genel Kurul'da CHP'nin de desteği ile kabul edilen yasaya göre, 1991'den sonra işe başlayan sözleşmeli subay, sözleşmeli astsubay, uzman jandarma ve uzman erbaşlar da dahil olmak üzere devlet memurları ile diğer kamu görevlilerine bir derece verilecek. Daha önce derece verilmesine ilişkin yasalardan yararlanmayan emekli, malullük, vazife malullüğü ile dul ve yetim aylığı alanlar da bu haktan yararlanacak. 
     15 Ocak'tan itibaren geçerli olacak yasaya göre, bu tarihte ücretsiz izinde bulunan devlet memurları ile diğer kamu personeli de yararlanacak. 
     
     ''BU, BİR HÜKÜMET TASARRUFUDUR'' 

     Maliye Bakanı Kemal Unakıtan, hükümetin işbaşına gelirken işçiyi, memuru, fakir, fukarayı enflasyonun altında ezdirmeme sözü verdiğini ve hep buna göre hareket ettiğini söyledi. AK Parti iktidarında işçi ve memur maaşlarının reel olarak arttığını dile getiren Unakıtan, ücretlerde artışa neden olacak her tür düzenlemenin ancak hükümetlerin plan ve programları, hesaplamaları doğrultusunda gerçekleşebileceğini kaydetti. Unakıtan, hükümetin memura bir derece artışını da içeren bir tasarıyı hazırlayarak Meclis'e gönderdiğini anımsattı. Unakıtan, zaman darlığı nedeniyle 35-40 maddelik tasarıdan derece artışına ilişkin bölümü çıkararak, öncelikle yasalaştırmak istediklerini, bu çerçevede de konuya ilişkin verilen yasa tekliflerinin birleştirilerek ele alındığını bildirdi. Unakıtan, ''Dolayısıyla kimse çıkıp, burada sanki bu konuyu hükümet hiç düşünmemiş gibi laflar etmesin. Hükümet hesabını, kitabını yapmıştır, imkanlar ölçüsünde bugün için memura bu kadar verebileceğine karar vermiştir. Yani bu, bir hükümet tasarrufudur'' dedi. 
     Kemal Unakıtan, memurlara verilen bir dereceyle bazı memurlarda yükseleceği derecede hak edeceği diğer yan ödemelerle birlikte yüzde 22'lere kadar yükselen oranlarda ücret artışı sağladığını belirtti. 
     DYP Denizli Milletvekili Dursun Akdemir ise derece artışının verilen ekstra örnekler dışında memur maaşlarında cüzi artışlara yol açacağını maaşında sadece 6-8 YTL'lik artış olacak memurlar dahi bulunduğunu dile getirdi. 
     CHP sözcüleri de derece artışının kamudaki ücret adaletsizliğini gidermediğini, personel reformunun bir an önce yapılması gerektiğini söylediler. 
     Birleştirilerek ele alınan teklifler, TBMM Genel Kurulu'nda oybirliği ile kabul edildi. 
     
</TEXT>
</DOC>
