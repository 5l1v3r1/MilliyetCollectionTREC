<DOC>
<DOCNO> 340121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun29.html </URL>
<DATE> 2005/05/06/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İngiltere seçimleri... Muhafazakar lider Howard istifa ediyor... 
</HEADLINE>
<TEXT>

     İngiltere’de dün yapılan genel seçimin ardından partisini iktidara getirmeye başaramayan Muhafazakar Parti lideri Michael Howard, partisinin yeni bir lider seçmeye hazır olduğu anda istifa edip görevinden ayrılacağını açıkladı. 
     Muhafazakar Parti’nin aldığı sonucu başarı olarak niteleyen Howard, 18 ay önce seçildiği Muhafazakar Parti liderliği görevinde daha iyisini yapmak için uğraş verdiğini hatırlattı. "Daha iyisini yapamadığımız için üzgünüm" diyen Howard, partinin yeniden bir toparlanma sürecine girdiğini belirterek, partililere "başınızı dik tutun" diye seslendi. 
     Parti olarak yapacak çok şeyleri bulunduğunu, dinlemeye öğrenmeye ve sessiz çoğunluğun sesi olmaya devam edeceklerini belirten Howard, Başbakan Tony Blair’in seçim başarısını da kutlarken, "ona halka hizmet noktasında elimizden gelen desteği veririz" dedi. 
     Bir dahaki seçime kadar 67-68 yaşında olacağını, bunun bir partiyi seçime götürmek için geç bir yaş olduğunu belirten Howard, partinin başından çekilmeye karar verdiğini açıkladı. "Bunu partimin bir an önce kendisini seçime götürecek yeni liderini seçebilmesi için yapıyorum" diyen Howard, "Bence başarmak demek seçimi kazanmak demektir. Ben maalesef bütün çabama rağmen bunu başaramadım. Bu nedenle de hem partim hem de ülkem için en yararlı olanı yapıp liderlikten çekileceğim" sözleriyle kararını açıkladı. 
     Partinin liderini belirleyip seçim sürecini tamamlamasına kadar görevini sürdüreceğini de belirten Howard, bundan sonra da İngiltere ve Muhafazakar Parti’nin hizmetinde kalacağını söyledi. 
     
</TEXT>
</DOC>
