<DOC>
<DOCNO> 323342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/spor/spo04.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateşle dans 4-3 
</HEADLINE>
<TEXT>


Trabzonspor, 54 dakika on kişi oynayan Sakarya önünde oyun disiplininden kopunca soğuk terler döktü, uzatmalarda kalesinde iki gol görmesine rağmen güldü 


Doğruyu buldu 
KARADENİZ ekibi, Gaziantep yenilgisini unutmak için çıktığı maçta, ligde tutunmaya çalışan Sakarya önünde maçın sonunu zor getirdi. 8'de Lee Yong'un, Emre Toraman'ı düşürmesi üzerine Orhan Erdemir penaltı noktasını gösterdi. Emre, penaltı atışında önce Petkoviç'in eline, ardından direğe çarpan topu takip ederek, filelere gönderdi. Golü önce geçersiz sayan Erdemir, itirazlar üzerine yardımcısı Birol Budan'a başvurup, kararını verdi 0-1. 

Süre yetmedi 
34'TE Yattara'nın ortasında Szymkowiak ağları buldu 1-1. Aytaç, 36'da çift sarı karttan oyun dışı kalınca konuk ekibin iyice gardı düştü. 40'da Yattara'nın, Fatih tarafından düşürülmesiyle kazanılan penaltıyı Yeni Gineli affetmedi 2-1. 41'de kalecinin üzerinden şık bir vuruşla ağları sarsan Fatih, 85'te farkı üçe çıkardı. Ancak son bölümde Trabzon oyun disiplininden koptu. Ragıp ve M'Bayo ile umutlanan Sakarya'ya süre yetmedi. 

Gündüz maçı tepki çekti 

SAKARYASPOR maçının cumartesi oynanması ve gündüz saatlerine kaydırılması yönetimin tepkisine yol açtı. Şampiyonluk mücadelesi verdiklerini hatırlatan Başkan Yardımcısı Murat Bozoğlu, "Cumartesi işyerleri açık, şehirde hayat devam ediyor. Üstelik maç televizyondan naklen yayınlanmıyor. Daha önceki yıllarda, başka naklen yayınlar da olsa, maçları gece oynardık. Bu sezon neden böyle bir uygulamaya gidiliyor anlamakta zorluk çekiyoruz" dedi. 

'Hataları düzelteceğiz' 

TEKNİK Direktör Şenol Güneş, Sakaryaspor'un onuruyla mücadele ettiğini söyledi. Güneş, "Hak ettiğimiz bir galibiyet aldık. Hatalar oldu. Bunlar futbolun içinde var. Sebeplerini araştıracağız ve düzeltmeye çalışacağız. Sakarya da onuruyla mücadele etti" dedi. Devlet Bakanı ve Başbakan Yardımcısı Abdüllatif Şener ile DYP Genel Başkanı Mehmet Ağar da maçı izledi. 


</TEXT>
</DOC>
