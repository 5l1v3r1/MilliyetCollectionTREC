<DOC>
<DOCNO> 328766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/siyaset/siy01.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Etik kurul dokunamıyor 
</HEADLINE>
<TEXT>


Etik Kurulu Başkanı Sağlam, "Bu olay, etik yasasının yürürlüğe girmesinden önce olmuş. Ayrıca üniversitelerle ilgili konularda bir yetkimiz yok" dedi 

AYDIN HASAN Ankara 


Başbakanlık Kamu Görevlileri Etik Kurulu'nun, Başbakanlık Müsteşarı Prof. Dr. Ömer Dinçer hakkındaki intihal suçlamasını etik açıdan inceleyemeyeceği ortaya çıktı. Kurul Başkanı Prof. Dr. Mehmet Sağlam, "Etik denetim konusunda her ülkede bazı kısıtlamalar olduğunu, ancak üniversite ve silahlı kuvvetlerin sadece Türkiye'de kapsam dışında tutulduğunu" söyledi. 
Milliyet'in sorularını yanıtlayan Sağlam, Dinçer'le ilgili birden fazla nedenden dolayı inceleme yapamayacaklarını kaydetti. Sağlam, şunları söyledi 
"Bu olay etik yasasının yürürlüğe girmesinden önce olmuş. Bundan dolayı kapsamımız dışında. Biz, 2 yıldan daha fazla geçmişi olan olayları incelemiyoruz. Söz konusu olay 1996'da oluyor. Ayrıca üniversitelerle ilgili konularda yetkimiz yok." 
Görevi gereği konuyla ilgili görüş açıklamasının uygun olmayacağını ifade eden Sağlam, "Anladığım, Sivas Cumhuriyet ve Marmara üniversitelerinin teklifinde, zamanaşımı nedeniyle ceza istenmiyor. YÖK isterse yeniden soruşturma yaptırtabilir. Cezaları veren üniversitelerdir. YÖK bunları onaylar veya onaylamaz" diye konuştu. 
Üniversitelerin yanı sıra Cumhurbaşkanı, Başbakan, milletvekilleri, bakanlar, TSK ve yargı mensupları da Etik Yasası'nın kapsamı dışında tutuldu. Başbakanlık onayına sunulan Etik Kurulu yönetmelik taslağının da nisan ayında Resmi Gazete'de yayımlanması bekleniyor. 



</TEXT>
</DOC>
