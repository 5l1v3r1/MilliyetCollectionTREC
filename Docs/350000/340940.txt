<DOC>
<DOCNO> 340940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy23.html </URL>
<DATE> 2005/05/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Cumhurbaşkanı Sezer Portekiz'e gitti 
</HEADLINE>
<TEXT>

     Cumhurbaşkanı Ahmet Necdet Sezer, "Portekiz’le gerçekleştirdiğimiz karşılıklı ziyaretler, Türkiye-Portekiz ilişkilerinde ortak değerler, işbirliği ve diyalog temelinde son yıllarda yakalanan ivmeyi yansıtmaktadır" dedi. 
     Sezer, Portekiz’e hareketinden önce Esenboğa Havalimanı’nda yaptığı açıklamada, Portekiz Cumhurbaşkanı Sampaio’nun çağrılısı olarak, bu ülkeye gittiğini hatırlattı. 
     Bu ziyaretiyle Sampaio’nun Eylül 2003’te Türkiye’ye yaptığı resmi ziyarete karşılık verme olanağı bulacağını ifade eden Sezer, şöyle konuştu 
     "Portekiz’le gerçekleştirdiğimiz karşılıklı ziyaretler, Türkiye-Portekiz ilişkilerinde ortak değerler, işbirliği ve diyalog temelinde son yıllarda yakalanan ivmeyi yansıtmaktadır. 
     Portekiz ziyaretim sırasında, başta Sayın Sampaio olmak üzere, Portekizli devlet adamlarıyla yapacağım görüşmelerde, Türkiye-Portekiz ilişkilerini tüm boyutlarıyla ele alarak, bunların daha ileri götürülebilmesi için atılabilecek adımlar üzerinde durmayı, ayrıca, her iki ülkeyi ilgilendiren bölgesel konulara ilişkin yaklaşımlarımızı paylaşmayı öngörüyorum. 
     Portekiz’in Aralık 2004’de gerçekleştirilen Avrupa Birliği Doruğu’na giden süreçte ülkemize verdiği destek, Portekiz Ulusunun Türkiye’ye yönelik güzel duygularının bir göstergesini oluşturmuştur. 
     Portekiz’in her türlü önyargıdan ve ayırımcılıktan uzak, ileriyi gören, yansız yaklaşımlarının ve desteğinin önümüzdeki dönemde de sürmesi, bizim için büyük önem taşımaktadır. Bu yöndeki beklentimizi görüşmelerimizde dile getireceğiz. 
     Bu ziyaretimin, Türkiye-Portekiz ilişkilerinin daha da gelişmesine, bölgenin barış ve istikrarına katkıda bulunacağına, uluslarımız arasındaki yakınlığı güçlendireceğine inanıyorum." 
     
</TEXT>
</DOC>
