<DOC>
<DOCNO> 330906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/dunya/dun03.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı halıda yürüyecek 
</HEADLINE>
<TEXT>



KDP lideri Mesud Barzani ile birlikte özellikle "Kürt devleti" söylemi nedeniyle zaman zaman Ankara'nın sert tepkisine hedef olan Talabani, artık Türkiye'de en üst düzey devlet protokolü ile ağırlanacak. 
1990'lı yıllarda, Ankara ziyaretlerinde Dışişleri Bakanlığı'nda alt düzeyde bürokratlarla görüşebilen Talabani, 8. Cumhurbaşkanı Turgut Özal'ın başlattığı Ankara süreci çerçevesinde ilk kez Çankaya Köşkü'ne adım atmıştı. Uzun süre Dışişleri Bakanlığı'nda müsteşar yardımcısı ve müsteşar seviyesinde görüşmeler yapan Talabani, Dışişleri Bakanı Abdullah Gül'le de görüşmüştü. Genelkurmay Başkanlığı'ndaki bürokratlar ve Yenimahalle'deki MİT merkezinde yetkililerle de bir araya gelen Talabani'ye, Irak Devlet Başkanı sıfatıyla bundan sonra Ankara'ya yapacağı ziyaretlerde "Cumhurbaşkanı" protokolü uygulanacak. Havaalanına gelişinde mutlaka bir bakan tarafından karşılanacak olan Talabani için kırmızı halı da serilecek. 
Talabani'nin Ankara'yı resmi ziyaretinde ise Çankaya Köşkü'nde muhafız alayı tören kıtasının yer aldığı görkemli tören yapılacak. Askeri bando Irak Milli Marşı'nı çalarken, Talabani için 21 pare top atışı da yapılacak. Talabani, Çankaya Köşkü içindeki Camlı Köşk'te kalabilecek. TBMM Başkanı ve Başbakan'ı burada ya da ikamet ettiği yerde "kabul" edecek. Talabani için Köşk'te verilecek resmi akşam yemeğinde Genelkurmay Başkanı dahil üst düzey devlet prokokolü, iki ülke için kadeh kaldıracak. Talabani, Irak Cumhurbaşkanı sıfatıyla Anıtkabir'i de ziyaret edecek. 


</TEXT>
</DOC>
