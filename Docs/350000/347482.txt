<DOC>
<DOCNO> 347482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko31.html </URL>
<DATE> 2005/05/31/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İstanbul'a 100 milyon dolarlık iki kule... 
</HEADLINE>
<TEXT>

     Lüks otel zinciri Kempinski ile ASTAŞ, İstanbul'da 7 yıldız standardında lüks konut ve ofislerden oluşan yan yana 27 katlı iki akıllı kule projesi için işbirliği yaptı. 
     Mecidiyeköy Esentepe'de yapımına başlanan ve 2007 yılı başında hizmete açılması beklenen projenin maliyeti, arsa bedeli de dahil yaklaşık 100 milyon dolar olacak. 
     ASTAŞ Yönetim Kurulu Başkanı Vedat Aşçı, düzenlediği basın toplantısında, Almanya'da başlayan ticari tecrübelerini Türkiye'ye taşıdıkların, Türk tekstil sektörüne 25 yıldır makine ve ekipman tedarik ettiklerini anlattı. 
     Türkiye'de hazır giyim üreten büyük çaplı fabrikaların yüzde 90'ının ASTAŞ makinelerini kullandığını ifade eden Aşçı, ''Tekstil sektöründe yakaladığımız bu tecrübeyi başka alanlara da taşımak istedik. Türkiye'deki yatırım iklimini, ekonomik gelişmeleri etüt ederek bu yatırıma karar verdik'' dedi. 
     Türkiye'de yatırım yapmak için 3 yıl önce araştırmaya başladıklarını ifade eden Aşçı, turizm sektörünün çok dikkatlerini çektiğini, bu konuda İstanbul'un da tüm şehirler arasında önem kazandığını gördüklerini kaydetti. 
     Aşçı, ''İstanbul'a son yıllarda çok fazla yabancı yatırımcı geliyor ve bunların belli standartlarda konut ihtiyacı var. Yerli ve yabancı insanların konut ihtiyacını karşılamaya karar verdik'' dedi. 
     Aşçı, akıllı kulelerde 128 adet satabilecekleri lüks konut, 40 adet sürekli kiralanabilir lüks konut, 40 adet lüks ofis, 120 civarında mağaza bulunan çarşı ve bin araçlık otopark yer alacağını belirtti. 
     Projeyi 20 ay içinde hayata geçirmeyi düşündüklerini ifade eden Aşçı, açılışı 2007 yılının Ocak-Şubat aylarında yapmayı planladıklarını bildirdi. Aşçı, İstanbul'da bir ilk olarak bu projeyle residencelerin kısa süreli kiralanabileceğini söyledi. 
     Akıllı kulelerde daha az insanla, daha fazla teknoloji kullanılarak binaların kontrol edilebileceğini ifade eden Aşçı, suyun kullanım miktarı ve ısısının, oda havalandırma, soğutma ve ısıtmasının bilgisayarla kontrol edilebileceğini kaydetti. 
     
     İŞLETMECİ KEMPINSKI 
     Verilen bilgiye göre, her biri 125 metre yüksekliğinde olacak kulelerde en küçüğü 80 metrekare, en büyüğü 300 metrekare kullanım alanına sahip 168 lüks konut ve 40 ofis, 30 hızlı asansör, 20 yürüyen merdiven bandı, bin araçlık otopark ve çarşı yer alacak. 
     Residence ve ofislerin işletmeciliği Kempinski tarafından yürütülecek akıllı kulelerde 24 saat lüks oda servisi hizmeti verilecek. 
     24 saat kesintisiz ilkyardım, doktor ve sağlık hizmeti de sunulacak akıllı kuleler 900 kişiye doğrudan istihdam olanağı sağlayacak. Kullanılabilir alanların yüzde 55'i Kempinski-ASTAŞ Gayrimenkul A.Ş.'nin elinde tutulacak, yüzde 45'lik bölümü satışa sunulacak. 
     Mimari projeleri Yüksek Mimar Ali Bahadır tarafından çizilen, statik projelerini ise İnşaat Yüksek Mühendisi İrfan Balioğlu'nun hazırladığı akıllı kuleler, 9 büyüklüğündeki depreme dayanıklı olarak inşa ediliyor. 
     
</TEXT>
</DOC>
