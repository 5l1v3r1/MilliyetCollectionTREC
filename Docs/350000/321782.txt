<DOC>
<DOCNO> 321782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun39.html </URL>
<DATE> 2005/03/08/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
2. Abdülhamit'in özel eşyaları Paris'te satıldı... 
</HEADLINE>
<TEXT>

     Osmanlı Sultanı 2. Abdülhamit ve kızı Ayşe Sultan'ın özel eşyaları, Paris'te düzenlenen bir müzayedede satıldı. 
     Richelieu Drouot müzayede evi tarafından düzenlenen açık artırmaya, Türk ve Fransız tarihi eser meraklıları ilgi gösterdi. 
     2. Abdülhamit ve Ayşe Sultan'a ait minyatür resim el yazmaları, el işlemeleri, möble, saat, madeni para, mühür, portreler, havlu, bornoz, mendil gibi özel eşyaların satışa sunulduğu müzayede, yaklaşık 2 saat sürdü. 
     Müzayedede 2. Abdülhamit'in kendi yaptığı çalışma masası 5 bin 800 avrodan satılırken, yine 2. Abdülhamit'e ait pijama 5 bin 500 avrodan alıcı buldu. 
     Fildişi minyatür koleksiyonun 6 bin avrodan satıldığı müzayedede Abdülhamit'in sulu boya portresi 2 bin 500 avroya, 2 adet yıldız porselen 2 bin 700 avrodan, el işlemesi masa örtüsü 3 bin 400 avrodan alıcı buldu. 
     Bu arada, Türkiye'den gelen ve yine telefonla Türkiye'den katıldıkları belirtilen tarihi eser meraklılarının da satışa çıkarılan eserlerin büyük kısmını satın aldığı gözlendi. 
     
     MÜZAYEDEYE MAHKEME MÜDAHALESİ 

     Ayşe Sultan'ın oğlu Osman Nami Osmanoğlu'nun kızları Fethiye ve Mediha Osmanoğlu, müzayedede sunulan bazı eserlerin satışını mahkeme kararıyla engelledi. 
     Budapeşte'de yaşayan Mediha Osmanoğlu, 3 Mart 2005 tarihinde alınan mahkeme kararıyla müzayedeye sunulan 17 parçanın satışının engellendiğini söyledi. 
     2. Abdülhamit'e ait eserlerin bir kısmı Paris'te daha önceki yıllarda yapılan müzayedelerde satılmıştı. 
     
</TEXT>
</DOC>
