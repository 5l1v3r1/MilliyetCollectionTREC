<DOC>
<DOCNO> 302603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy13.html </URL>
<DATE> 2005/12/18/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Bakan Coşkun Amacımız zengin millet 
</HEADLINE>
<TEXT>

     Sanayi ve Ticaret Bakanı Ali Coşkun, ''Amacımız, zengin millet, güçlü devlet ilkesiyle geleceğimizin güvencesi çocuklarımıza daha güvenilir, dünya politikalarında söz sahibi bir ülke bırakmaktadır'' dedi. 
     Dünya Odalar ve Borsalar Birliği Başkanlığı'na seçilen Balıkesir Sanayi Odası Başkanı Rona Yırcalı'ya ait Balıkesir Elektromekanik Tesisleri'ndeki BEST A.Ş incelemesinin ardından Balıkesir Valiliği ve Belediyesi'ni ziyaret eden Bakan Coşkun, burada Vali Vekili Halil Yavuz Kaya ve Belediye Başkanı Sabri Uğur'dan kentin sorunları hakkında bilgi aldı. 
     Bakan Coşkun, Balıkesir Organize Sanayi Bölgesi OSB ve Haddeciler Sanayi Bölgesi'ndeki sanayicilerle bir süre toplantı yaptıktan sonra AK Parti Balıkesir İl Teşkilatı'nı ziyaret etti. Coşkun, buradaki konuşmasında, Türkiye'nin yıllarca hep ihmal edildiğini, devletin hantal bir yapıya sahip olduğu için borç batağına saplandığını, diğer taraftan yolsuzluklar ve hortumlarla ülkenin büyük krizlerle ekonomik depremlerle yaşadığını ifade etti. 
     Halkın büyük teveccühü ile iş başına gelen AK Parti hükümetinin Türkiye'de siyasi istikrarı, sosyal barışı sağladığını dile getiren Bakan Coşkun, ''Millete verdiğimiz sözü, milletten aldığımız destekle el ele gönül gönüle yerine getiriyoruz. Amacımız, zengin millet, güçlü devlet ilkesi ile geleceğimizin güvencesi çocuklarımıza daha güvenilir dünya politikalarında söz sahibi bir ülke bırakmaktadır. Çünkü atalarımız bu toprakları kanlarıyla sulayarak vatan haline getirmiştir'' dedi. 
     Bakan Coşkun, hükümeti büyük borçlarla devraldıklarını, aldıkları tedbirlerle faizleri aşağıya çektiklerini belirterek, sadece faiz giderlerinde 26 katrilyon lira tasarruf sağladıklarına, ancak hala 56 katrilyon lira faiz ödediklerine dikkat çekti. 
     Görevde oldukları 3 sene içinde ülkeye kazandırdıkları tasarrufun 50 milyar dolar olduğuna işaret eden Bakan Coşkun, şöyle devam etti 
     ''Eğer AK Parti iktidarı olmasaydı, şu anda belki de Türkiye resmen iflas etmiş durumda olacaktı. Esnafımızla, işçimizle, sanayicimizle, tüccarımızla el ele gönül gönüle bugünlere geldik. Geldikte bunu içine sindiremeyen güç odakları var içerde ve dışarda. Acaba ne yapalım da bu istikrarı bozalım, suni kriz çıkartalım düşüncesindekileri dikkatle sabırla takip ediyoruz. Her türlü tedbiri alıyoruz. Kimse endişe etmesin ülke kalkınmasına devam edecektir.'' Bakan Coşkun, Balıkesir Organize Sanayi Bölgesi'nin yıllar önce kendi kaderine terk edildiğini, adeta umutların tükendiği bir durumdayken geçen yıl kendisinin katılımıyla gerçekleşen toplantının ardından alınan önlemler sonucunda bölgenin yeniden hareketlendiğini, yatırımların devam ettiğini söyledi. 
     Bütün bakanların gece gündüz demeden Türkiye'yi dolaştıklarını belirten Bakan Coşkun, kendisinin de bugün bu doğrultuda Balıkesir'e gelerek, sanayicilerin sorunlarını yerinde dinlediğini sözlerine ekledi. 
     
</TEXT>
</DOC>
