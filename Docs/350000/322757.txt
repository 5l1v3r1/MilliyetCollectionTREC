<DOC>
<DOCNO> 322757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/yasam/yas03.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın temizlikçi kaplana yem oldu 
</HEADLINE>
<TEXT>


Ukrayna'da bir Sibirya Kaplanı, yanlışlıkla kafesine giren temizlikçiyi parçalayarak öldürdü 

DIŞ HABERLER SERVİSİ 

Ukrayna'nın başkenti Kiev'deki Hayvanat Bahçesi'nin kadın temizlikçisinin yaptığı hata canına mal oldu. Edinilen bilgilere göre, 23 yaşındaki talihsiz kadın, önceki gün Sibirya kaplanının kaldığı yeri temizlemeye gitti. İlk önce kaplanı ayrı bir kafese koyan kadın temizlikçi, boş kafese gireceği yerde, yanlışlıkla kaplanın bulunduğu kafese girdi. Vahşi hayvan, temizlikçiyi kafeste parçalayarak öldürdü. 
Kiev Hayvanat Bahçesi'nden Ira Syerapin, korkunç olayın temizlikçinin hatasından kaynaklandığını belirterek, "Kaplanın hatası değildi. O yalnızca evini koruyordu" dedi. Yetkili, kaplanı öldürme planlarının olmadığını da söyledi. Temizlikçiyi öldüren Sibirya kaplanının 18 yaşında ve dişi olduğu kaydedildi. 



</TEXT>
</DOC>
