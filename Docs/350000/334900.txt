<DOC>
<DOCNO> 334900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur11.html </URL>
<DATE> 2005/04/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yunanlı balıkçı kriz çıkarmakta kararlı 
</HEADLINE>
<TEXT>

     Yaşar ANTER BODRUM Muğla , DHA 

      TÜRKİYE ile Yunanistan arasında İkinci Kardak Krizi'nin çıkmasına yol açan Yunanlı balıkçının, Kalimnos Kilimli Adası'ndan 48 yaşındaki Antonis Hacıantonius olduğu ortaya çıktı. Hacıantonius, yeniden bölgeye gidip avlanacağını söyledi. 
     Yunanistan'daki Apoyevmatini Gazetesi'ne röportaj veren evli ve iki çocuk babası Hacıantonius, olay günü Kardak bölgesinde avlanmaya gittiğini, bir saat sonra Türk Sahil Güvenlik Botu'nun yanına geldiğini, silahlı askerler tarafından sert şekilde uyarıldığını öne sürdü. 
     Hacıantonius, "Ben ise Yunan sularında bulunduğumu belirterek bölgeden ayrılmayacağını söyledim. Burası bizim suyumuz, o yüzden gitmeyeceğim' dedim. Türk askerleri silahlıydı ve beni tehdit ettiler. Kalimnos sahil güvenlik ekiplerine durumu bildirdikten sonra olay büyümesin diye bölgeden uzaklaşıp limana döndüm. Ama ben 30 yıldır orada avlanıyorum ve avlanmaya devam edeceğim. İmia'ya Kardak'a önümüzdeki hafta gidip yeniden avlanacağım. Bunu kimse engelleyemez. Ülkemizin sınırlarını biz balıkçılar koruyoruz. Kardak bölgesi Yunan denizidir'' dedi. 
     Yunanistan'a ait Oniki Adalar'da yayınlanan Rodiaki Gazetesi'nin 17 Nisan 2005 tarihli nüshasında yayınlanan haberde de 12 Mart Salı günü Kardak Kayalıkları'na giderek avlanmaya başlayan ve iki ülke arasında büyük sıkıntı yaratan balıkçının Antonis Hacıantonius olduğu duyuruldu. Ülkemizin sınırlarını biz balıkçılar koruyoruz' başlıklı haberde, Hacıantonius'un Apoyevmatini' Gazetesi'ne verdiği röportajdan da alıntılar yapıldı. Kilimlili balıkçının 30 yıldır aynı bölgede avlandığı ve avlanmaya devam edeceği yazıldı. 
     
</TEXT>
</DOC>
