<DOC>
<DOCNO> 328705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas08.html </URL>
<DATE> 2005/03/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Orlando Bloom "genç James Bond" oluyor... 
</HEADLINE>
<TEXT>

     Dünyanın en ünlü ajanı 007 James Bond'u henüz bıyıklarının bile terlemediği gençlik yıllarına döndürecek yeni bir yapımda başrol için ''Truva'' filminin genç ''Paris''i Orlando Bloom düşünülüyor. 
     Internetteki ''imdb'' sitesinin haberine göre, ''Truva'' ve ''Karayip Korsanları'' filmlerinin ünlü oyuncusu Bloom, genç James Bond rolünün en güçlü adayı. 
     Film için görüşme masasına oturduğunu doğrulayan oyuncu, ''Projeyi sevdim. Gelecek 20 sene içinde James Bond'u oynamak hayalimdi. Şimdi bu gerçekleşecek'' dedi. 
     Konusu 1930'lu yıllarda geçen film, ''Silverfin'' adlı öyküden sinemaya uyarlanacak. Yönetmenliğini Martin Campbell'ın üstleneceği yapım, MGM firmasının imzasını taşıyacak. 
     James Bond'un okul yıllarından başlayarak ajanlığa ilk adımını attığı dönemi işleyen filmin, 2006 yılında vizyona girmesi planlanıyor. 
     
     DÜNYANIN EN ÜNLÜ AJANI 
     Ian Fleming'in kaleme aldığı dünyanın en ünlü ajanı James Bond, beyazperdeye gözlerini 1962 yılında ''Dr. No'' adlı filmle açtı. 007 Bond'u sinemada Sean Connery, George Lazenby, Roger Moore, Timothy Dalton ve Pierce Brosnan canlandırdı. James Bond filmlerinden ''Rusya'dan Sevgilerle-From Russia With Love'' ve ''Dünya Yetmez-World is not Enough'' Türkiye'de çekildi. 
     ''James Bond'' ismi en çok ünlü aktör Sean Connery ile bütünleşti. Aktör, yapılan birçok ankette ''En Sevilen James Bond'' seçildi. 
     52 yaşındaki Brosnan ise James Bond serisinin, ''World is not Enough'', ''Golden Eye'', ''Die Another Day'' ve ''Tomorrow Never Dies'' adlı filmlerinde rol aldı. 
     
</TEXT>
</DOC>
