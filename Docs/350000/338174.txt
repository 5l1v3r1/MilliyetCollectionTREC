<DOC>
<DOCNO> 338174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo07.html </URL>
<DATE> 2005/04/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Fatih Terim'e İtalya'dan teklif var... 
</HEADLINE>
<TEXT>

     Bir süredir boşta olan Fatih Terim’e İtalya’dan teklif var... Roma, yeni sezonda İmparator’u takımın başına geçirmek istiyor. 
     
     Rota yine İtalya... 

     Serie A’da Terimli günler tekrar başlayacak gibi görünüyor... Daha önce Fiorentina’yı ve Milan’ı çalıştıran İmparator’ lakaplı teknik direktöre Roma’nın yeni sezon için transfer teklifinde bulunduğu bildirildi. Bu sezon büyük düşüş yaşayan ve orta sıralara demir atan başkent temsilcisi, Luigi Del Neri’yle yolları ayırdıktan sonra hoca arayışı içerisine girmiş ve sezon sonuna kadar Bruno Conti’yle anlaşmıştı. 
     
     Cumartesi görüşecekler 

     Roma’dan gelen bu teklife Fatih Terim’in de oldukça sıcak baktığı ve yakın çevresine tekrar İtalya’da çalışmak istediğini söylediği öğrenildi. Cumartesi günü oynanacak Fiorentina - Milan karşılaşmasını izlemek için İtalya’ya gidecek olan başarılı teknik direktör, Roma’lı yöneticilerle de bir görüşme yaparak anlaşmaya son şeklini verecek. Sarı - Kırmızılılar, 33. haftası geride kalan İtalya Ligi’nde 39 puanla 12. sırada bulunuyor. 

     
</TEXT>
</DOC>
