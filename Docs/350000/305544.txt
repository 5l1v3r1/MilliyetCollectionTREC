<DOC>
<DOCNO> 305544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur19.html </URL>
<DATE> 2005/01/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Antalya plajda, Erzurum dondu 
</HEADLINE>
<TEXT>

     Ocak ortasında güney bölgelerimizde hava sıcaklığı 22 dereceye çıkınca denize girildi, Sibirya soğuklarını yaşayan Erzurum'da ise gece hava sıcaklığı -32 dereceye kadar düştü. 
     YURDUN özellikle doğu bölgelerinde soğuk hava etkisini gösterirken, Antalya'nın Alanya İlçesi'nde bahar havası yaşanıyor. Turistler ve ilçe halkı 22 dereceye ulaşan hava sıcaklığında soluğu Damlataş Plajı'nda aldı. Şezlonglarda güneşlenen turistlerden bazıları da denizde yüzdü. 
     Deniz suyu sıcaklığının 19 derece olduğu ilçede plajlar turistlerin akınına uğradı. Bir çok turist sezlonglar üzerine uzanıp, güneşlendi. Kimi aileler çocukları ile birlikte deniz kıyısında yürüyüş yaptı. Damlataş Plajı'nda denize giren Boxer cinsi Şina isimli köpek renkli görüntüler oluşturdu. Şina, sahibinin denize attığı odun parçasını getirmek için metrelerce açıldı. Suyu çok seven Şina kumsalın maskotu oldu. 
     Alanya'da 6 haftadır tatil yapan, öğretmen emeklisi Alman Claus Gundla da denizde bol bol yüzdü. Gundla, Alanya'nın iyi ve zengin bir geleceği olduğunu düşündüğünü belirterek, "Deniz, güneş, nazik insanlar ve daha ne isterseniz burada var. Alanya'yı çok seviyorum'' dedi. 
     
     
     Erzurum -32 derecede dondu 

     SİBİRYA soğuklarının etkili olduğu Doğu Anadolu Bölgesi'nde sıfırın altında 32 dereceyle Erzurum, Türkiye'nin en soğuk kenti oldu. Aşırı soğuklar nedeniyle araçlar çalışmadı, hayat dondu. 
     Meteoroloji Bölge Müdürlüğü yetkilileri önceki gecenin en düşük sıcaklığının sıfırın altında Erzurum'da 32, Ağrı'da 30, Ardahan'da 25, Kars'ta 23, Muş'ta 21, Erzincan'da 16, Iğdır'da 14 derece olarak kaydedildiğini açıkladı. Günün en yüksek sıcaklığı ise yine sıfırın altında Erzurum'da 16, Ağrı'da 14, Ardahan'da 13, Muş, Kars'ta 9, Erzincan, Iğdır'da 1 derece oldu. Sisin de etkili olduğu bölgede, araçlar soğuktan çalışmadı. Hayat durma noktasına geldi. 
     
</TEXT>
</DOC>
