<DOC>
<DOCNO> 336448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy17.html </URL>
<DATE> 2005/04/24/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Erdoğan Ne varsa dostlukta var, düşmanlıkta yok 
</HEADLINE>
<TEXT>

     Başbakan Recep Tayyip Erdoğan, Türkiye ile Yunanistan arasında olumlu gelişmeler olduğunu belirterek, ''Hala birilerinin kalkıp Kardak Adası'nın kenarlarında bu tür şeyler yapmaları hoş şeyler değil. Bunlarla uğraşmanın zamanı değil artık. Büyük düşünmemiz ve omuz omuza gelecek nesillerimizi kin ve nefret üzerine değil, barış ve dostluk üzerine yetiştirmemiz lazım'' dedi. 
     Başbakan Erdoğan, Gökçeada'da, Selanik'teki Gökçeadalılar Derneği yöneticileriyle görüştü. 
     Erdoğan, dernek yöneticileriyle yaptığı görüşmede, Türkiye ile Yunanistan arasında olumlu gelişmeler olduğunu söyledi. 
     Bu olumlu gelişmeleri hazmedemeyen bazı çevrelerin olduğunu ifade eden Erdoğan, ''Bu oyunu bozmamız lazım. Bu dostluğu, bunu geliştirme gayretlerini bozmak isteyenler başarılı olamaz. Aramızdaki bu münasebetleri geliştirmemiz gerekiyor'' diye konuştu. 
     Gökçeada'da yaşayan Rum vatandaşlar olduğunu anımsatan Erdoğan, şunları kaydetti 
     ''Onların burada sorunları, dertleri nelerse, 'bunlar azınlıktır' diyerek bir kenara itmem mümkün değildir. Onu da çözmek zorundayım. Onlar da bana bir emanettir. Bizim devlet anlayışımızda, yönetim anlayışımızda bu var. Bu topraklarda yaşayan herkes, eşit oranda devlet hizmetlerinden istifade edeceklerdir. Ben, burada Rum vatandaşların sigortası yoksa, sosyal güvencesi yoksa, bunu kenara koyamam. O da sosyal güvenlik haklarından aynen istifade edecektir. Biz hizmetleri bir görev olarak yapıyoruz.'' 
     
     KARDAK ADASI 
     Her iki ülke medyasının da yöneticilere yardımcı olmaları gerektiğinin altını çizen Erdoğan, şöyle devam etti 
     ''Özellikle Yunan medyasından gerek dostum Karamanlis'e gerek bize yardımcı olmalarını istiyorum. Bazı ufak tefek olayları büyütmemeleri lazım. Bunu Türk medyasının da Yunan medyasının da büyütmemesi lazım. Tam aksine, bu işe destek vermek suretiyle, bu süreci olumlu istikamette nasıl geliştirebiliriz bunun gayreti içinde olmamız gerekir. Ne varsa dostlukta var, düşmanlıkta yok. İnşallah bir iki ay içinde, Karamanlis'le birlikte, Karacabey-Gümülcine doğalgaz hattının temelini atacağız. 
     Biz bunları yaparken, hala birilerinin kalkıp Kardak Adası'nın kenarlarında bu tür şeyler yapmaları hoş şeyler değil. Bunlarla uğraşmanın zamanı değil artık. Büyük düşünmemiz lazım ve omuz omuza gelecek nesillerimizi kin ve nefret üzerine değil, barış ve dostluk üzerine yetiştirmemiz lazım. Buna gayret şart.'' 
     
</TEXT>
</DOC>
