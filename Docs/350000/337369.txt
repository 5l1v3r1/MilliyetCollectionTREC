<DOC>
<DOCNO> 337369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko31.html </URL>
<DATE> 2005/04/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ASO Başkanı Sil baştan bir vergi reformu yapılması gerekiyor 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, sürdürülebilir olmayan bir vergi sistemiyle karşı karşıya bulunulduğunu savunarak, ''Türkiye'de sil baştan bir vergi reformunun yapılması gerekiyor'' dedi. 
     Çağlayan, ASO'nun Nisan Ayı Olağan Meclis Toplantısı'nda yaptığı konuşmada, genel ekonomik değerlendirmelerde bulundu ve işsizlikle ilgili önerilerini dile getirdi. 
     Yeni yönetim olarak bu ay içinde Cumhurbaşkanı, Başbakan, Meclis Başkanı, ekonomiyle ilgili bakanları ziyaret ettiklerini anlatan Çağlayan, ziyaretler sırasında ASO'nun işsizlik ve kayıtdışı istihdamla ilgili görüş ve beklentilerini ilettiklerini söyledi. 
     Ekonominin genel gidişatına bakıldığı zaman, mali disiplin ve genel bütçe disiplininin iyiye gittiğini ifade eden Çağlayan, enflasyonla mücadelede ise daha kat edilmesi gereken mesafeler olduğunu kaydetti. 
     Cari işlemler açığının 16 milyar dolar seviyesinde gerçekleştiğini hatırlatan Çağlayan, açığın bir ekonomik krize sebebiyet vereceğini düşünmediğini, fakat bunun mutlaka yakından izlenmesi gerektiğini dile getirdi. 
     
     ÖTV ARTIŞI 

     ÖTV'de yapılan artışlara da değinen ASO Başkanı, Türkiye'nin artık sürdürülebilir olmayan bir vergi sistemiyle karşı karşıya bulunduğunu ve ülkede dolaylı vergilerle dolaysız vergilerin tamamen yer değiştirmeye başladığını öne sürdü. 
     Bu sistemin daha fazla devam edemeyeceğini kaydeden Çağlayan, şu değerlendirmede bulundu 
     ''Türkiye'de sil baştan bir vergi reformunun yapılması gerekiyor. Vergi artışları, ithalatı, cari açığı engelleyebilir ama kayıtdışılığı da artırır. Basit, çağdaş, anlaşılabilir, adil bir vergi sistemi olması bizlerin beklentisidir.'' Devletin giderlerini karşılaması için gelir elde etmesi gerektiğini, fakat bunun sadece zaten en üst noktalara ulaşmış vergilerle yapılmaması gerektiğine işaret eden Çağlayan, devletin gelir elde edebilmesi için kamu arazilerinin milli ekonomiye mutlaka kazandırılması gerektiğini kaydetti. Konuşmasında büyüme rakamları konusunda da görüşlerini açıklayan Çağlayan, ''büyüme rakamları hormonlu'' iddialarına katılmadığını, çünkü büyümenin özel sektör marifetiyle olduğunu, hormonlu büyümenin ise özel sektörde değil, ancak devlette olabileceğini söyledi. 
     
     İSTİHDAM KONUSU 

     DİE'nin dün açıkladığı istihdam rakamlarına göre yaklaşık 7 milyon kişinin sistem dışı olduğunu belirten Çağlayan, Türkiye'de kayıtdışı istihdamı yaratan sebeplerin mutlaka ortadan kaldırması gerektiğini bildirdi. 
     Büyüme olmasına rağmen istihdamın olmamasını gayet doğal karşıladığını belirten Çağlayan, ''Bir ülkede zorunlu istihdam varsa, nitelikli eleman azsa, asgari ücret yükleri fazlaysa ve kıdem tazminatı konusu çözülmemişse istihdamın artmaması gayet doğaldır'' dedi. 
     Artık istihdam artışını sanayiden beklemenin yanlış olduğunu ifade eden ASO Başkanı, sanayinin giderek modernleştiğini ve insan emeğine artık daha az ihtiyaç duyulduğunu, bu nedenle istihdam artışını hizmet sektörüyle sağlamak gerektiğini anlattı. 
     Avrupa ülkelerindeki insanların giderek yaşlandığını, bir süre sonra bu insanların bakıma muhtaç hale geleceğini anlatan Çağlayan, '' Acaba genç nüfusumuz Avrupa'nın yaşlısına bakarak burada bir sektör geliştirilebilir mi diye düşünüyorum'' diye konuştu. 
     Zorunlu istihdam konusunun serbest piyasa ile bağdaşmayan bir durum olduğunu ve zorunlu istihdamın kayıtdışılığı artırdığını savunan ASO Başkanı Çağlayan, zorunlu istihdam nedeniyle birçok işyerinin işçi sayısını 49'da bıraktığını söyledi. 
     Kıdem tazminatı nedeniyle de istihdamın artmadığını öne süren Çağlayan, işsizlik fonu olduğu gibi mutlaka kıdem tazminatı fonunun da olması gerektiğini ifade etti. 
     Çağlayan, bugünkü toplantıya katılması beklenen Maliye Bakanı Kemal Unakıtan'ın rahatsızlığı nedeniyle toplantıya gelemediğini, Bakan Unakıtan'ın, ilk meclis toplantısında katılma sözü verdiğini söyledi. 
     Konuşmasının sonunda Ermeni meselesine de değinen Çağlayan, ''Ermeni meselesinin tarihçilere bırakılamayacak bir noktaya geldiği'' görüşüne kesinlikle katıldığını belirtti. 

     
</TEXT>
</DOC>
