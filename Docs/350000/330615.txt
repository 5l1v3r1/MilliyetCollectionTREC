<DOC>
<DOCNO> 330615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/spo14.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar üvey mi 
</HEADLINE>
<TEXT>


Milli atletlerin hazırlık kampı k busa döndü. Aynı merkezde çalışan grekoromen güreşçilere uygulanan ayrıcalıklı muamele ve olumsuz şartlar rekortmen atletleri adeta spora küstürdü 

ÖZEL HABER MURAT AĞCA 


Sosyal devlet" Türkiye'de, "olimpiyata adayı" kent İstanbul'un, "en modern" spor komplekslerinden birinde, tam bir "kara mizah" yaşanıyor. 
Burhan Felek Milli Takımlar Kamp Eğitim Merkezi'nde atletizm milli takımı sporcularının başına gelenlere "çifte standart" hatta belki de "standartsızlık" demek daha doğru... Milli atletler, aynı yerde kamp yapan güreşçilerden farklı olarak sporcu mönüsü yerine memur mönüsüne talim ediyor. Boksör ve güreşçiler kondisyon salonunda çalışırken, onlar depodan bozma, izbe bir odada sağlıklarını hiçe sayarak kırık dökük ağırlıkların altına giriyor. Ve bu kara mizahın en acı tarafı ise pistte yaşanıyor. Sadece belli saatlerde kamuya açık olmasına rağmen, güvenlik yetersizliği nedeniyle günün her saati içeri dolan halk, sporcuların antrenmanını engelliyor. Şimdi bir de 23 Nisan tören provaları eklenmiş bu kalabalığa. Vakit kalırsa, antrenman yapıyorlar. Bir yandan üç adım şampiyonu Ayşegül Baklacı dökülen salonu kendi boyuyor, diğer yandan Türkiye rekortmeni sprinter Erol Mutlusoy zemini bozuk pistte kalabalığa çarpmadan antrenman yapmaya çalışıyor... 
Antrenör yok, engeller kırık, malzeme eksik, tablo korkunç 
Bu "utanç" tablosundan Avrupa Şampiyonası'na hazırlanan grekoromen güreşçiler bile rahatsız. "Yemek sırasında utanıyoruz ve çoğu zaman onları da masamıza çağırıyoruz. Büyük bir başı bozukluk var" diyorlar. 
İstanbul'da başlarına gelecekleri bilen birçok atlet ise başka yerde kamp yapmayı tercih etmiş. Kalanlar ise zor şartlarda "spor" yapmak için direniyor. 

Kartal hedefe yürüyor 

Ligin bitimine üç hafta kala şampiyonluğunu ilan eden Beşiktaş Hentbol Takımı, sezon başında yaptığı yatırımın ilk karşılığını aldı. 
600 milyar lira bütçe harcayarak Türkiye Şampiyonluğu, Türkiye Kupası ve Avrupa'da Final - Four'u hedefleyen Siyah - Beyazlılar, amaçlarının ilkine ulaştı. Son beş yılın şampiyonu ASKİ'nin sezon başında kapanmasıyla Ankara ekibinin 6 milli oyuncusunu kadrosuna dahil eden Kara Kartal'da, diğer bir hedef de Başkent takımının rekorunu tarihe gömmek. 

Eyüboğlu iddialı 
Menajer Bilal Eyüboğlu, yönetimin kendilerine çok büyük destek verdiklerini ifade ederek, "Yaptığımız yatırımın ilk karşılığını aldık. Sırada Türkiye Kupası var. Ancak en çok Avrupa'da yakalayacağımız başarıyı önemsiyoruz. İki kaliteli yabancı transferiyle kadromuzu daha da güçlendirmek istiyoruz. Final - Four'a çıkmamız bile büyük başarı sayılır" diye konuştu. 

Kop'a ikinci darbe 

Süreyya Ayhan'ın doping kontrolü sırasında ihmali olduğu gerekçesi ile 15 gün önce Ceza Kurulu'na sevk edilen Yücel Kop, bu kez Teftiş Kurulu'nca hazırlanan 'medyada çıkan demeçleri' dosyası yüzünden ayrı bir ceza ile karşı karşıya kaldı. Kop, spor teşkilatını küçük düşürücü sözler sarfettiği için ikinci kez Ceza Kurulu'na gönderildi. 

Şampiyon döndü 

Luxemburg CIJ Meet 2005 Yüzme Şampiyonası'nı takım halinde ilk sırada tamamlayan Fenerbahçe, dün İstanbul'a döndü. Şube Kaptanı Emin Gökalp Baş, Türkiye'de yakaladıklarını başarıyı yurt dışında da sürdüreceklerini ifade ederek, "Başarılarımızın devamı gelecek" dedi. 

HENTBOL 

Kuralar çekildi 
Erkekler ve Bayanlar Hentbol Türkiye Kupası kuraları çekildi. Eşleşmeler şöyle Erkekler Beşiktaş - Taşköprü, Milli Piyango - Çankaya Bld, Polis Akd - Rize, Bafra Bld - Ankaraspor, B.Nilüfer Bld - Halk Bankası, İzmir Bld - Altınordu. Bayanlar Zonguldak - Çankaya Bld, Trabzon Bld - İ.Aliağa Bld, Antalya İhtisas - İ.Tekelspor, Havelsan - Üsküdar Bld, TRT - Sivas, Osmangazi Üni - Anadolu Üni. 

ENGELLİLER 

Sporculara iş isteği 
Bedensel Engelliler Spor Federasyonu Başkanı Demirhan Şerefhan, sporculara iş imkanı verilmesi halinde başarıların artacağını söyledi. Sponsorluk yasasının iyi anlatılamadığını belirten Şerefhan, "Engellilerin Türkiye'de sporla tanışmaları çok yeni. Buna rağmen aradaki açığı yakın zamanda kapatmaya çalışıyoruz. Bu işe gönül verenlerin desteğiyle yolumuza devam ediyoruz" diye konuştu. 

GÜREŞ 

Hedef iki altın 
Bulgaristan'da 12-14 Nisan tarihleri arasında yapılacak Avrupa Serbest Güreş Şampiyonası'na hazırlanan milli takımda hedef en az iki altın madalya olarak belirlendi. Güreş Federasyonu Asbaşkanı Sebahattin Kasap, İstanbul Burhan Felek Milli Takımlar Kamp Eğitim Merkezi'nde geçen kamp döneminin son hazırlıklarını yaptıklarını kaydederek, "Beslenme uzmanı ve psikolog nezaretinde yapılan çalışmalar çok verimli geçti. Kilo sorunu olan sporcumuz bulunmadığı gibi, psikolojik açıdan da hazır durumdayız" ifadesini kullandı. 


</TEXT>
</DOC>
