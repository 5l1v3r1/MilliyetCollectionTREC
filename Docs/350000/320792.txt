<DOC>
<DOCNO> 320792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur04.html </URL>
<DATE> 2005/03/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kadıköy'de 2 katlı bina çıkan yagında çöktü 
</HEADLINE>
<TEXT>

     Kadıköy'de, 2 katlı bir bina çıkan yangın sonucu kısmen çöktü. Örnektepe'de bir gecekonduda çıkan yangında ise bir kişi yaralandı. 
     AA muhabirinin aldığı bilgiye göre, Rasimpaşa Mahallesi Karakolhane Caddesi Prof. Dr. Mecit Erbudak Sokak'taki 2 katlı bir binada gece yangın çıktı. 
     Yapının eski ve bazı bölümlerinin de ahşap olması nedeniyle kısa sürede büyüyerek tüm binayı saran alevler, bitişikteki bir apartmanı da tehdit etmeye başladı. 
     Olay yerine sevk edilen Kadıköy ve Üsküdar itfaiye ekipleri ise sokaklara park edilen araçlar yüzünden bir süre binanın yanına ulaşamadı. Ardından bir itfaiye aracı ile güçlükle binanın yanına gelebilen ekipler, yangının apartmana sıçramasını önledikten sonra 2 katlı binadaki yangına müdahale etti. 
     Takviye itfaiye ekiplerinin de olay yerine ulaşmasıyla söndürülen yangın sonucu, 2 katlı bina kısmen çöktü. 
     Olay yüzünden korkulu anlar yaşayan apartman sakinleri, yanan binada kalan uçucu madde bağımlısı kişilerin daha önce de burada küçük çaplı yangın çıkardıklarını belirterek, yangının bu kişilerce çıkarılmış olabileceğini söylediler. 
     -GECEKONDUDA ÇIKAN YANGINDA YARALANDI- Örnektepe Etibank Caddesi Yaprak Sokak'taki Mehmet Kılıç'a ait gecekonduda sabah saatlerinde çıkan yangın ise içerdeki çeşitli eşyanın tutuşmasıyla büyüdü. 
     Bu sırada içeride mahsur kalıp vücudunun çeşitli yerlerinden yanarak yaralanan Mehmet Kılıç, komşuları tarafından kurtarıldı. Kılıç, çağrılan bir ambulansla Sağlık Bakanlığı Okmeydanı Eğitim Hastanesi'ne kaldırıldı. 
     Gecekonduda maddi hasara yol açan yangın ise itfaiye ekipleri ve vatandaşlarca büyümeden söndürüldü. 
     Olay sırasında gecekondunun başka odasında olan Mehmet Kılıç'ın eşi Emine Kılıç, eşinin şizofren hastası olduğunu ve gece evden çıkarak kaybolabildiğini belirterek, ''Evden çıkmaması için kapıyı içeriden kilitlemiştim. Yangını da eşim çıkardı. Ekonomik durumumuz iyi değil. Tek varlığımız bu gecekonduydu. O da gitti'' dedi. 
     Mehmet Kılıç'ın daha önce de gecekonduda yangın çıkardığı bildirildi. 
     
</TEXT>
</DOC>
