<DOC>
<DOCNO> 345663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko37.html </URL>
<DATE> 2005/05/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Renault, "Clio III" modelini Bursa'da üretecek... 
</HEADLINE>
<TEXT>

     Renault Başkanı Carlos Ghosn, 3 ve 5 kapılı "Clio III" modelinin Fransa ile birlikte sadece Bursa’daki OYAK Renault fabrikasında üretileceğini bildirdi. 
     Ghosn, OYAK Renault fabrikasında düzenlediği basın toplantısında, son derece zengin bir kültürel geçmişe sahip Türkiye’nin, Renault için de önemli bir ülke ve 6. büyük pazar olduğunu belirtti. 
     OYAK Renault’nun kaliteli ve rekabetçi üretimiyle stratejik bir öneme sahip olduğunu vurgulayan Ghosn, bu fabrikanın günde 732 araç üretme kapasitesine sahip ve ihracatta bir numara olduğunu kaydetti. 
     Ghosn, üretim ve ihracat açısından önemli kapasiteye sahip Türkiye’nin, bölgesinde yakın olduğu 100 ülkeye ihracat avantajı sağladığını anlatırken, Bursa’daki Renault fabrikasının da kalite açısından en iyi fabrikalardan biri olduğunu ifade etti. 
     Renault’nun Bursa fabrikasında 3 ve 5 kapılı "Clio III" modelinin üretimine başlanacağını açıklayan Ghosn, Bursa’nın, Fransa’daki Flins fabrikası ile birlikte yeni modelin üretileceği ikinci merkez olacağını bildirdi. 
     "Yeni modelin üretimi için Bursa fabrikasında 216 milyon avro yatırım yapıldı" diyen Ghosn, aynı zamanda doğu ülkeleri için de üretilecek "Clio III"ün 16 Haziran’da İstanbul’da ayrıntılı şekilde tanıtılacağını kaydetti. 
     Carlos Ghosn, Renault’un Bursa fabrikasında en kısa ve en iyi kalitede üretim yapılacağına inandığını dile getirerek, çalışanlara güvendiğini ifade etti. 
     
     SORULAR 
     Ghosn, daha sonra gazetecilerin sorularını yanıtladı. "Clio III ekonomik bir fiyatla mı çıkacak" sorusu üzerine Ghosn, "Fiyat tabiiki piyasaya uygun olacak. Olmazsa satmaz, henüz bunu açıklamak için erken. Araç, Mart 2006’da piyasaya çıkacak" dedi. 
     "Nissan’dan Renault’ya geçtiniz, Nissan’a birçok yenilik getirdiniz. Renault’da da yenilikler olacak mı " sorusuna ise Ghosn, "Bir aydan az süredir Renault’nun başındayım. Türkiye Renault’nun önemli pazarlarından biridir. Mümkün olduğunca çalışanları ve üniteleri tanımaya çalışıyorum. Şirkete gireceğim, iyice sızacağım, ona göre bir program uygulayacağız. Henüz temas ve dinleme aşamasındayım. Sonuçta, Renault krizde olan bir şirket değil, iyi durumda. Ama, bu daha da yükseltmeyeceğiz anlamına gelmiyor" yanıtını verdi. 
     Ghosn, "Clio III ne kadar çevre dostu olacak " sorusu üzerine, "Yeni Clio III bütün tüzük ve yönetmeliklere uygun üretilecek. Çevre dostu bir araç olacak. Bir sürü teknoloji var bu alanda. Ama bunlar müşterinin de talebine uygun olmalı. Müşterinin isteğine bağlı. Ama, sizi temin ederim ki bütün tüzük ve yönetmeliklere uygun olacak" diye konuştu. 
     Renault’nun dünyadaki durumunu da değerlendiren Ghosn, firmanın İran’daki projede kapasite artıracağını, Avrupa’da bir numara olduğunu ve lider kalmayı hedeflediğini, yapay değil gerçek bir büyüme amaçladıklarını ifade etti. 
     Ghosn, "Clio III başka ülkelerde üretilecek mi " sorusuna ise "Sadece Fransa ve Türkiye’de üretilecek" yanıtını verirken, bir başka soru üzerine İran ile yapılan yatırım anlaşmasının OYAK Renault’yu olumlu ya da olumsuz yönde etkilemeyeceğini söyledi. 
     "Nissan’da olduğu gibi Renault’da da iddialı hedefleriniz olacak mı " yönündeki soru üzerine de Ghosn, "Ben genel olarak şirketlerin hedefler belirlemesinden yanayım. Burada da yine böyle olacak. Ancak, hedeflerin içeriğinin şirket içinde tartışılması gerekir" yanıtını verdi. 
     OYAK Renault Genel Müdürü Alain Gabillet de "Yeni yatırım ile birlikte yeni istihdam olup olmayacağı" yönündeki soru üzerine, yeni model ile birlikte yeni istihdam da olabileceğini, ancak şimdiden bir rakam vermenin mümkün olmadığını bildirdi. 
     Toplantıya, Renault Uluslararası Operasyonlar Direktörü ve OYAK Renault Yönetim Kurulu Başkanı Luc-Alexandre Menard, Renault Ürün Planlama ve Uluslararası Operasyonlardan Sorumlu Genel Müdür Yardımcısı Georges Douin, Renault-Mais Yönetim Kurulu Başkanı Celal Çağlar ve Renault-Mais Genel Müdürü İbrahim Aybar da katıldı. 
     Ghosn, basın toplantısı öncesi OYAK Renault fabrikasında pres, kaporta, boya, montaj, teslim, AVES ve mekanik atölyelerinde incelemelerde bulundu ve şirket yöneticilerinden bilgi aldı. 
     OYAK Renault’da halen "Megan II Sedan" ve "Clio Symbol" modelleri üretiliyor. 
     
</TEXT>
</DOC>
