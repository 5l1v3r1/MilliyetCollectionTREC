<DOC>
<DOCNO> 342421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo03.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hagi kalsın' 
</HEADLINE>
<TEXT>


Süper Taktik, 100 kişiye "Hagi kalsın mı " sorusunu yöneltti. Ankete katılan futbolseverlerin yüzde 95'i yeni sezonda da Rumen teknik adamı tercih etti 


Sezon başından bu yana zaman zaman sıkıntılı günler geçiren ve yeni dönemde takımda kalıp kalmayacağı henüz netleşmeyen Hagi'ye taraftarlardan tam destek geldi. Süper Taktik, Rumen hocanın Galatasaray'da "kalıp kalmaması" yönünde 100 kişi arasında yaptığı araştırmada ilginç sonuçlara ulaştı. Büyük çoğunluğunu Galatasaraylı taraftarların oluşturduğu ankete Fenerbahçe ve Beşiktaşlı taraftarlar da katıldı. 100 kişinin 5'i dışında herkes Hagi'nin yeni sezonda da takımın başında kalması yönünde oy kullandı. Fenerbahçe zaferinin sıcaklığı ve heyecanı içinde olan taraftarlar, Hagi'nin maddi sorunların aşılması durumunda, Avrupa'da da başarılı olabilecek bir kadro oluşturabileceği görüşünü savundu. 

Gençlerin gözdesi 
Ankete katılanların yüzde 55'i 20 ile 30 yaş arasındaki taraftarlardı. Bu grup Fenerbahçe zaferini hatırlatıp, eksiksiz olarak Rumen hoca lehine oy kullandı. 
30 ile 40 yaş arasındaki yüzde 30'luk taraftar grubundan da bir kişi dışında tamamen Hagi'ye destek geldi. 40 ve üzeri yaş grubunda ise 15 kişi içinden yalnızca 4 kişi Hagi'nin devam etmemesini savundu. Farklı yenilgiye kızan bir Fenerbahçe taraftarı dışında, diğer üç kişinin Galatasaray seyircisi olması dikkat çekti. Bu kişiler geçmişteki büyük başarıları ve alternatif teknik direktörleri hatırlatarak, Hagi'nin yetersiz kalacağı görüşünde birleşti. 

Halktan inciler 

- Fatih Terim gelmeyecekse, Hagi kalsın. 
- Hem kalsın, hem oynasın. Futbolunu özledik. 
- Fener'e 5 atmış. Daha ne olsun. 10 yıl daha kalsın. 
- Hagi, Fenerbahçe'de biriken bütün bonusları geri aldı. 
- Fenerbahçe'ye bu kadar fark atacak başka hoca varsa gelsin. 
- Geçen yıl dökülen takımı ayağa kaldırdı. Yüzde 100 başarılı. 
- 1960'Tan bu yana böyle bir hoca gelmiş mi ki 
- Canaydın ve Hagi kalsın, kim giderse gitsin... 
- Ne gitmesi Boynuna 5'i 1 yerde takmak lazım. 
- 5 tane değil, 1 tane Hagi'miz var... Kalsın. 

Kluivert girişimi 

Cüneyt Karakaya 

Galatasaray'ın, Barcelona'dan Newcastle United'a transfer olan Hollandalı futbolcuyla temasa geçtiği bildirildi. Yıldız golcünün, "İspanya'ya dönmek istiyorum. Fenerbahçe'ye gitmem" açıklamasını yapmasına rağmen yönetimin, ikna operasyonunda başarılı olduğu öğrenildi. 
Cim - Bom'u önceki yıllarda reddeden Kluivert'ın çevresinden aldığı bilgiler ve takımın Şampiyonlar Ligi'nde oynayacak olması nedeniyle Türkiye'ye gelmeye sıcak baktığı da ifade edildi. Hollandalı futbolcuya 3 yıllık sözleşme önerildiği de belirtildi. 

Reuters'e tepki 

Galatasaray Yönetimi, Reuters'in alt şirketi Reuters Enformasyon Ltd. Şti.'nin terör örgütü elebaşı Abdullah Öcalan için "Galatasaray taraftarı olarak tanınıyor" açıklamasına tepki gösterdi. Sarı - Kırmızılılar, yazı göndererek kulübün isminin bu konulara karıştırılmamasını istedi. 

Başkan'dan açıklama 

Galatasaray Başkan Özhan Canaydın, bazı gazetelerde yer alan "Eşimle de çekin, 5'imle de" açıklamasını yalanladı. Canaydın, medya mensuplarına, "Eşimle de meşimle de çekim yapabilirsiniz" ifadesini kullandığını belirterek, açıklamasının çarptırıldığını iddia etti. 

'Tarihin bir parçası oldu' 

Türkiye Kupası Finali'nde harikalar yaratan Mondragon, bu zaferi unutup, ligi düşünmeleri gerektiğini söyledi 

Galatasaraylı Mondragon, Fenerbahçe finalinde yaptığı kurtarışlarla kuşkusuz 90 dakikanın en kritik ismi oldu. Mondragon, 6 - 0 gibi 5 - 1'in de unutulmaz bir skor olduğunu belirterek, "Artık bu maç bizim tarihin bir parçası. Taraftarlar zaferin keyfini sonuna kadar sürdürmeli. Biz Gençlerbirliği maçını düşünmeliyiz. 100. yılda sadece Türkiye Kupası'nı kazanarak tatmin olmamız mümkün değil" dedi. 
Fenerbahçeli Alex'in kendisini korkutup korkutmadığının sorulması üzerine Mondragon, "Futbol oynayan insan korkmamalı. Çekinen, korkan varsa da evine gidip kendisini koruması için bir köpek alsın. Alex gerçekten iyi bir oyuncu ve toplara çok iyi vuruyor. Bu özelliğe çok iyi konsantre olmanız yeterli" dedi. 

Conceiçao'dan övgü yağmuru 

Brezilyalı yıldız Conceiçao, Türk Futbolu'nun İtalya ve İspanya ligleri ile aynı kalitede olduğunu söyledi. Conceiçao, "Ülkemden birçok futbolcu beni arıyor. Onlara yürekten, 'Türkiye hakkında kötü söyleyebileceğim hiçbir şey yok' diyorum. Ligi çok rekabetçi olduğunu ifade ederek gelmeleri yönünde telkinde bulunuyorum" dedi. Brezilyalı oyuncu, heyecan ve atmosfer nedeniyle Türkiye'deki derbilerin daha keyifli olduğunu da açıkladı. Florya'da basın toplantısı düzenleyen bir diğer yıldız Ayhan da, "Kupayı geride bıraktık, tamamen lige konsantre olduk. Her şey elimizde değil. Fenerbahçe'nin de puan kaybetmesi lazım" diye konuştu. 

'Herkes gördü' 

Gheorghe Hagi, rüştünü ispatlayıp, kendisini kanıtladığını belirtti, "İyi antrenör olduğumu gösterdim. Çok güzel şeyler başardım" dedi 


Sarı - Kırmızılı takımın Rumen çalıştırıcısı Hagi dün basın toplantısı düzenleyerek, ilginç açıklamalar yaptı. Genç teknik adam, bir yıllık çalışmalarının meyvelerini toplamaya başladıklarını belirterek, "Fenerbahçe'yi farklı yenip Türkiye Kupası'nı kazanmak çok güzel. Bu final maçında da gösterdik ki, rekabete dayanan, çok iyi çalışan, kolektif futbol oynayan bir takımız. Birlik ve beraberliği olan bir takım kurmak istedim. Bunu da başardığımı düşünüyorum" dedi. 
Son bir yıl içinde kendisinin çok değiştiğini ve rüştünü ispat ettiğini dile getiren Hagi, "Hagi bir yıl içinde çok güzel şeyler başardı. Kendisinin teknik direktör olacağına inanmayanları ikna etti. Ortada olan bir diğer gerçek de, Hagi'yi isteyenler var. İyi bir antrenör olduğumu gösterdim. Ama ben çok büyük bir takımdayım. Burada kendimi iyi hissediyorum. Her zaman en iyisi olmak isterim. Bunun için yaşıyorum" yorumunu yaptı. Hagi, Daum'a da sahip çıktı. Hagi sözlerini şöyle sürdürdü "Antrenörlerin kaderi böyle. Ne iyiyiz, ne de kötü. Daum çok büyük bir teknik adam. Arkasında bir kariyeri var." Hagi, Fenerbahçe'nin şampiyonluk yolunda avantajlı olduğunu belirtirken, Aziz Yıldırım'ın "UEFA şampiyonlukları tesadüftü" açıklamasına katılmadığını belirtti. 

Aslan sıkıntılı 

Gençlerbirliği maçının hazırlıklarını dün yaptığı tek antrenmanla sürdüren Galatasaray'da Hasan Şaş ile Orhan Ak'ın sakatlığı teknik kadronun keyfini kaçırdı. Dizinde ödem oluşan Hasan ile üst adalesinde ödem meydana gelen Orhan'ın, kritik maça yetişmesinin riske girdiği bildirildi. Bu arada Fenerbahçe karşılaşmasında sakatlanan bir diğer isim Cihan ise takımla birlikte antrenmana çıktı. Kulüp Doktoru Murat Çevik, "Hasan Şaş'ın yetişmesi zor gibi gözüküyor. Ancak Orhan Ak'ın oynama şansı fazla" dedi. 
Bu arada Galatasaray - Gençlerbirliği maçının biletleri satışa çıktı. Fiyatlar şöyle VIP 77 YTL, Numaralı üst 55 YTL, Kapalı üst 28 YTL, Kapalı alt 22.5 YTL, Yeni açık 5.5 YTL. 

Gürsoy kararlı 

Galatasaray İkinci Başkanı Ergun Gürsoy, dün katıldığı bir televizyon programında yeni sezonda futbol şubesindeki görevini bırakacağını tekrarladı. Gürsoy, bu konudaki kararını Başkan Özhan Canaydın'a da ilettiğini belirterek, "Artık başkaları futbolla ilgilensiz. İkinci başkanlığımı sürdüreceğim. Ancak sadece futbola konsantre olmayacağım" dedi. 


</TEXT>
</DOC>
