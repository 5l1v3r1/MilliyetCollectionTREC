<DOC>
<DOCNO> 327425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/dunya/dun02.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker Akayev Moskova'da 
</HEADLINE>
<TEXT>


DIŞ HABERLER SERVİSİ 


Perşembe günkü halk ayaklanması sonucu başkanlık koltuğunu bırakarak kaçan Kırgızistan'ın devrik lideri Askar Akayev'in Moskova'da olduğu açıklandı. Başta Kremlin olmak üzere Rus yetkililer, dün akşam saatlerinde Akayev'in Moskova'ya geldiğini doğrularken, Fransız basın ajansı AFP da Akayev'e sığınma hakkı verildiğini duyurdu. Kremlin Basın Merkezi'nden yapılan açıklamada, "Akayev'in, kendisine Rusya'ya gelebilme olanağı verilmesini talep ettiği ve kendisine bu olanağın verildiği" belirtildi. Rusya lideri Vladimir Putin, önceki gün Ermenistan'da, Akayev'in Rusya'ya gelmesi halinde kendisine karşı çıkmayacaklarını söylemişti. Daha önce verilen haberlerde Akayev'in Rusya veya Kazakistan'a kaçtığı iddia edilmişti. 



</TEXT>
</DOC>
