<DOC>
<DOCNO> 318475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun17.html </URL>
<DATE> 2005/02/25/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Gözaltına alınan Türk din dersi öğretmeni sınır dışı edilecek 
</HEADLINE>
<TEXT>

     Hollanda'nın Rotterdam kentinde, radikal görüşleri nedeniyle ülke güvenliğini tehlikeye düşürdüğü öne sürülerek dün gözaltına alınan Türk din dersi öğretmeninin, en kısa sürede sınır dışı edileceği bildirildi. 
     İskender Paşa Camii'nde çalışan din dersi öğretmeninin ülkede ikamet izni olmadığı için gözaltına alındığı ve hukuki açıdan hükümetin kararına itiraz hakkı bulunmadığı belirtildi. Adalet Bakanlığı yetkililerine göre, din dersi öğretmeni en kısa zamanda Türkiye'ye gönderilecek. 
     Kimliği açıklanmayan din dersi öğretmeninin Hollanda Genel İstihbarat ve Güvenlik Birimi AİVD'nin verdiği bilgiler ışığında devlet ve kamu düzeni aleyhine faaliyetlerde bulunduğunun belirlendiği ve bu nedenle 'istenmeyen kişi' ilan edilmesinin kararlaştırıldığı öğrenildi. 
     Yabancılar-Uyum Politikaları Devlet Bakanı Rita Verdonk, din dersi öğretmeninin camide verdiği dersler sırasında, demokrasi ve Batı karşıtı görüşleri öne çıkardığını bildirdi. Verdonk, din dersi öğretmeninin Batı karşıtı faaliyetlerini tek başına mı, yoksa örgütlü olarak mı yaptığı hakkındaysa bilgi vermedi. 
     İskender Paşa Camii Yönetim Kurulu Başkanı İsa Kandemir ise din dersi öğretmeninin camide verdiği dersler sırasında Batı düşmanlığını yaymaya çalıştığını bilmediklerini söyledi. Din dersi öğretmeninin gönüllü olarak camide ders verdiğini, dolayısıyla ikamet izni olup olmadığını araştırmadıklarını belirten Kandemir, hiçbir imam ya da din görevlisinin camide demokrasi ve hukuk devleti aleyhine faaliyet göstermesine hoşgörüyle bakamayacaklarını söyledi. 
     Hollanda'da, dün basına yansıyan haberlerde İskender Paşa Camii'nde görev yapan bir imamın daha sınır dışı edileceği bildirilmişti. Ancak akşam saatlerinde sınır dışı edilecek kişinin, cami imamı değil, camide din dersleri veren ve ülkede yasadışı konumda bulunan bir hoca olduğu anlaşıldı. 
     
</TEXT>
</DOC>
