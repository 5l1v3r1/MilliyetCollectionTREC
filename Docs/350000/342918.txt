<DOC>
<DOCNO> 342918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun13.html </URL>
<DATE> 2005/05/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
'Erdoğan-Koçaryan görüşecek' haberi ortalığı karıştırdı 
</HEADLINE>
<TEXT>

     Polonya Cumhurbaşkanı Aleksander Kwasnieski, aile fotoğrafı çekilmeden önce zirveye katılan liderleri Kraliyet Şatosu’nun kapısında karşıladı. 
     Liderler zirvesinin açılış törenini, Avrupa Konseyi’nin Protokol Müdürü Muammer Topaloğlu yönetti. 
     Başbakan Recep Tayyip Erdoğan ile Ermenistan Cumhurbaşkanı Robert Koçaryan arasında görüşme yapılacağı yolunda çıkan haberler, zirveye damgasını vuruyor. Türk gazeteciler ve Dışişleri Bakanlığı yetkilileri, sürekli yabancı gazetecilerin ve Avrupa Konseyi memurlarının "Zirve olacak mı, ne zaman olacak" sorularıyla karşılaşıyor. Başkan Erdoğan, dün Azerbaycan Cumhurbaşkanı İlhan Aliyev ile görüştükten sonra yaptığı açıklamada, planlanmış bir görüşme bulunmadığını ifade etmişti. 
     
     TARİHİ ŞATO 
     Zirveye evsahipliği yapan 14. yüzyıldan kalma Kraliyet Şatosu, İkinci Dünya Savaşı sırasında ağır bombardımanlar sonucu önemli ölçüde harap olmuş. 
     Şato, 1970’lı yıllardan sonra Leh diasporasının sağladığı mali destek sayesinde, "barok öncesi" stiline uygun bir biçimde restore edilmiş. Şato, şu anda müze olarak kullanılıyor. 
     
     1500 GAZETECİ İZLİYOR 
     Avrupa Konseyi’nden yapılan açıklamaya göre, zirveyi yaklaşık 1500 gazeteci izliyor. 
     Zirve için kurulan basın merkezinin küçük ve yetersiz olması nedeniyle gazeteciler çok zor koşullar altında çalışıyor. 
     Kraliyet Sarayı’na giden yolların güvenlik gerekçesiyle kesilmesi yüzünden, kent içinde ulaşımın önemli ölçüde aksadığı gözleniyor. 
     Zirveye 23 devlet başkanı, 14 başbakan, iki başbakan yardımcısı, 7 dışişleri bakanı katılıyor. 
     Fransa Cumhurbaşkanı Jacques Chirac, Rusya Devlet Başkanı Vladimir Putin, İngiltere Başbakanı Tony Blair, İtalya Başbakanı Silvio Berlusconi ve İspanya Başbakanı Jose Luis Rodriguez Zapatero, zirveye katılmayan Avrupa Konseyi ülkesi liderleri arasında yer alıyor. 
     Liderler, zirveye paralel olarak başkent Varşova’da ayrıca "Avrupa Gençlik Zirvesi" düzenleniyor. 
     "Avrupa Gençlik Zirvesi" dolayısıyla Avrupa’nın çeşitli ülkelerinden gelen gençlerin katılımıyla konserler ve konferans düzenleniyor. 
     Avrupa Konseyi Genel Sekreteri Tery Davis, yaptığı yazılı açıklamada, gençlere gelecek yıl düzenlenecek ırkçılıkla mücadele kampanyasına aktif katılmaları çağrısında bulundu. 
     Avrupa Konseyi’ne kayıtlı yaklaşık 60 sivil toplum örgütü, yaptıkları ortak açıklamada, kendi aralarında yapacakları işbirliğini yoğun bir biçimde artıracaklarını bildirdi. 
     Örgütler, "gelecek dönemde, sivil toplum kurumlarının Avrupa Konseyi’nin dördüncü ayağı olması için gerekli tüm çabaların gösterilmesini" istedi. 
     
</TEXT>
</DOC>
