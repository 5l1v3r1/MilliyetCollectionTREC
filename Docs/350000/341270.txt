<DOC>
<DOCNO> 341270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo18.html </URL>
<DATE> 2005/05/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
NBA'de geçen yılın şampiyonu Pistons, çeyrek finale hızlı başladı... 
</HEADLINE>
<TEXT>

     ABD Profesyonel Basketbol Ligi NBA play-off çeyrek final maçlarından 2’si bu sabaha karşı yapıldı. 
     Doğu Konferansı’nda finale çıkma mücadelesi veren 2 takımın karşılaşmasında Detroit Pistons, Indiana Pacers’ı 96-81 yenerek seride 1-0 öne geçti. 
     Geçen yılın şampiyonu Pistons’ta, 28 sayı ve 4 asistle takımının en skoreri olmayı başaran Richard Hamilton’un yanısıra, 21 sayı ve 15 ribauntla "double double" yapan Ben Wallace, galibiyeti getiren oyunculardı. 
     Pacers potasına 11 sayı bırakan ve 7 de asist yapan Chauncey Billups ile birlikte yine 11 sayı atan Rasheed Wallace, skora katkı sağladı. 
     Boston Celtics’i ilk tur maçlarında 4-3’lük seriyle elemyi başaran Indiana Pacers’da, Jermaine O’Neal 22 sayı ve 7 ribauntla oynamasına karşın yenilgiyi engelleyemedi. 
     15 sayıyla Stephen Jackson, 13 sayıyla da Jamaal Tinsley, maçı 
     tamamladı, ancak Pacers’ta bu oyuncular dışında hiçbir oyuncu çift haneli rakamlara ulaşamayınca, yenilgi kaçınılmaz oldu. 
     
     SUNS, MAVERICKS’İ 127-102 YENDİ 
     Batı Konferansı’nda finali hedefleyen Phoenix Suns, güçlü rakibi Dallas Mavericks’e şans tanımadı. 
     Normal sezonda Batı Konferansı birinciliğini en iyi galibiyet yüzdesiyle elde eden ve ilk tur maçlarında Memphis Grizzlies’i 4-0’lık seriyle geçen Suns, sahasında Dallas Mavericks’i 127-102 yenerek, çeyrek final serisinde durumu 1-0 yaptı. 
     Şampiyonluğun en güçlü adayları arasında gösterilen Suns’da, Amare Stoudemire kariyerinin en yüksek rakamına ulaşarak, 40 sayı ve 16 ribauntla "double double" yaptı. 
     Joe Johnson’un 25 sayıyla oynadığı karşılaşmada Shawn Marion, 23 sayı ve 11 ribauntla takımının galibiyetinde etkili oldu. 
     NBA’de "normal sezon"nun en değerli oyuncusu MVP seçilen Kanadalı oyun kurucu Steve Nash, 11 sayı, 13 asist ve 6 ribauntla sahadan ayrıldı. 
     MVP yarışında en yakın rakipleri Miami Heat’ten Shaquille O’Neal’in 1032 puanla ikinci, Dallas Mavericks’ten Dirk Nowitzki’nin ise üçüncü olduğu sıralamada Steve Nash, 1066 puan alarak ilk sırada yer aldı. 
     Houston Rockets’ı 4-3’lük seriyle eleyen Dallas Mavericks’te, Alman forvet Dirk Nowitzki, 28 sayı ve 13 ribauntla takımı adına tek "double double" yapan oyuncu oldu. 
     14 sayı atan Jerry Stackhouse ile birlikte rakip potaya 13’er sayı 
     bırakan Michael Finley, Jason Terry ve Marquis Daniels, yenilgiyi engelleyemediler. Ligin play-off çeyrek final serisi mücadelesine, TSİ yarın sabaha karşı yapılacak 2 karşılaşmayla devam edilecek. 
     
</TEXT>
</DOC>
