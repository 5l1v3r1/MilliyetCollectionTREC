<DOC>
<DOCNO> 336659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko25.html </URL>
<DATE> 2005/04/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türk Telekom Abonelerimizin yüzde 85'i ADSL'den yararlanabilecek 
</HEADLINE>
<TEXT>

     Türk Telekom Genel Müdürü Mehmet Ekinalan, yıl sonunda telefon abonelerinin yüzde 85'inin ADSL hizmetinden yararlanabilecek duruma geleceğini bildirdi. 
     Ekinalan, Microsoft Türkiye tarafından düzenlenen Microsoft Zirvesi İlkbahar 2005 kapsamında düzenlenen ''Telekomünikasyon Zirvesi''nin açılışında yaptığı konuşmada, Türk Telekom'un faaliyetleri konusunda bilgi verdi. 
     Türk Telekom'un şu anda, olması gerekenden çok farklı bir yapısı olduğunu ifade eden Ekinalan, kurumun gelir yapısına bakıldığında bütün gelirlerinin ses üzerinden elde edildiğini anlattı. 
     Gelişen dünyada bunun böyle devam etmeyeceğini anlayarak Türk Telekom'un da yeni modeller üretmek zorunda olduğu bilinciyle çalışmaya başladığını dile getiren Ekinalan, ''Türk Telekom olarak ortaya koyduğumuz çalışma biçimi, her eve, her iş yerine ulaşan, iletişim ve bilişimin ihtiyaçlarına cevap verebilecek bir sistemi gerçekleştirmeye yöneliktir. Bunun içinde ses, veri, video ve oyun var'' diye konuştu. 
     Türk Telekom'un Avrupa ülkeleriyle aynı seviyede network dönüşümlerini gerçekleştirmek için çalışmalarını yürüttüğünü belirten Ekinalan, şunları söyledi 
     ''Bize düşen nedir Bizim, içerik ortaklarıyla çalışmayı biraz daha öğrenmemiz gerekiyor. Bu, bugüne kadar Telekom'un alışkanlığı olmamış. Tabi, tekel yapıdan geldiğimiz için paylaşmak diye bir alışkanlığımız yoktu. Ama inanıyorum ki önümüzde dönemde biraz daha paylaşımcı bir yapıya döneceğiz. Aslında ilk uygulamalarını yapmaya başladık. Çağrı merkezimizi başka bir firmayla yürütüyoruz. Microsoft ve başka şirketlerle de ortak çalışmalar yapıyoruz. Ben inanıyorum ki Türk Telekom tek başına içerik veya altyapı sunan bir kuruluş değil, çözüm sunan bir firmaya dönüşmek zorunda kalacak.'' 
     
     ''EN ÖNEMLİ GÜNDEM MADDEMİZ ADSL UYGULAMASI'' 
     Ekinalan, Türk Telekom'un en önemli gündem maddesinin geniş bant ADSL uygulamaları olduğunu ifade ederek, ''Eğer erişimi sağlayamıyorsanız, uygulamaların gelişmesi mümkün değil. Geniş bant erişimini bütün noktalara taşımak için yatırımlara başladık. Yıl sonunda telefon abonelerimizin yüzde 85'i, ADSL hizmetinden yararlanabilecek duruma gelecek'' dedi. 
     Türk Telekom'un artık bilgi teknolojileri IT ağırlıklı bir operasyona dönüştüğünü vurgulayan Ekinalan, Telekom'un müşteri tarafından sadece altyapı hizmeti veren bir şirket değil, aynı zamanda IT hizmetlerini de verebilecek, tek noktadan çözüm üretebilecek bir firmaya dönüşmek zorunda olduğunu anlattı. 
     Burada da yine çözüm ortaklarının devreye girdiğini belirten Ekinalan, şunları kaydetti 
     ''Önümüzdeki dönemde Telekom'u katma değerli servisleri, hızlı bir şekilde müşteriye sunan bir şirket olarak hayal ediyoruz ve bu hayali gerçekleştirmek için elimizden gelen gayreti gösteriyoruz. Katma değerli hizmetlerin tek başına Telekom tarafından üretilmesi de pek mümkün değil. Türk Telekom artık yeni ürünlerini yeni partnerlerle sunmanın gayreti içindedir.'' 
     
     ''KOBİ'LERLE İŞBİRLİĞİNE ÇOK İNANIYORUZ'' 
     Ekinalan, geçtiğimiz yıl Milli Eğitim Bakanlığı ile birlikte okulların ADSL altyapısına kavuşması konusunda çalışmaları olduğunu, bu faaliyetlerin bu yıl da devam edeceğini söyledi. 
     Bunun yanı sıra KOBİ'lerle işbirliğine de çok inandıklarını dile getiren Ekinalan, bu konuda yapılabilecek bütün çözüm önerilerini çok fazla desteklediklerini kaydetti. 
     Ekinalan, şöyle devam etti 
     ''Eğer biz gelişmiş bir Türkiye düşünüyorsak, gelişmiş bir ekonomi hayal ediyorsak, bu hayali gerçekleştirmenin yolunun KOBİ'lerin kuvvetli bir şekilde desteklenmesi ve bunların rekabetçi, verimli bir yapıya kavuşturulmasından geçtiğinin bilmemiz gerekir. Gerçekten, KOBİ'lerin bütün ihtiyaçlarını çözebilecek bir takım çözümleri yaratmanın gayreti içindeyiz.'' 
     
     AVEA GENEL MÜDÜRÜ PAKSOY 
     Avea Genel Müdürü Cahit Paksoy, Avea'nın genç bir şirket olmasına rağmen GSM sektöründe pek çok ilki başlattığını belirterek, şirketin aynı zamanda sosyal sorumluluk projelerine de önem verdiğini anlattı. 
     Sektörün daha da büyüyebilmesi için yüzde 66'lar dolayında olan vergilerin gelişen Türk ekonomiyle birlikte aşağıya çekilmesi gerektiğini ifade eden Paksoy, ''Ülkenin ekonomik durumuna saygı duyuyoruz. Ancak vergiler düşürülmediği sürece bu sektörün daha ileriye taşımak oldukça zordur'' dedi. 
     Microsoft Türkiye Genel Müdürü Çağlayan Arkan da, Türkiye'nin bilişim konusunda önemli potansiyeli bulunduğuna inandıklarını belirterek, gelişimin teknolojiyle olacağına inandıklarını söyledi. 
     Arkan, ''Teknoloji oyunu yeni başlıyor. Türkiye açısından hiçbir şekilde geç kalmış değiliz. Türkiye, eğitim, sağlık, güvenlik, adalet, tarım ve benzeri alanlardaki sorunlarını çözecekse bu, bilgi teknolojisiyle olacaktır'' dedi. 
     9 ana başlık altında gerçekleştirilen zirve 3 gün boyunca devam edecek. 
     
</TEXT>
</DOC>
