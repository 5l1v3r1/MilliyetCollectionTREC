<DOC>
<DOCNO> 319415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas09.html </URL>
<DATE> 2005/02/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Deve sahibini ısırdı 
</HEADLINE>
<TEXT>

     Bahri KARATAŞ- Erdem Sürek DHA 

      ÇANAKALE'nin Ayvacık İlçesi'nde evli ve 3 çocuk babası Aytekin Yılmaz, yem verdiği devesi tarafından sağ bacağından ısırıldı. Yılmaz, Ege Üniversitesi Tıp Fakültesi Hastanesi'nde tedavi altına alındı. Deve güreşlerinde birincilikleri bulunan Umut' adlı devenin, 2 yıl önce de Yılmaz'ın dayısı Ercan Tosya'yı sol bacağından ısırdığı ortaya çıktı. 
     Olay geçen cuma günü saat 19.00 sıralarında Aytekin Yılmaz'a ait Ayvacık İlçe Merkezi'ndeki evinde meydana geldi. Canlı hayvan alım satımı yapan Aytekin Yılmaz, evinin bahçesinde bulunan ahırda baktığı Umut' adındaki devesine yem vermek için içeri girdi. Deve birden 110 kilo ağırlığında olan Yılmaz'ın sağ bacağını ısırarak yere çarptı. Bu sırada Aytekin Yılmaz'ın yanında bulunan arkadaşları deveye müdahale edip, onu güçlükle kurtardı. 
     Aytekin Yılmaz, yakınları tarafından önce Ayvacık, ardından Çanakkale Devlet Hastanesi'ne götürüldü. Durumu ciddi olan Yılmaz, İzmir'deki Ege Üniversitesi Tıp Fakültesi Hastanesi'nde sevk edildi. Yılmaz'a burada kuduz aşısı da yapıldı. 
     Ayvacık ve çevre ilçelerde düzenlenen deve güreşlerinde bir çok birincilik kazanan devenin 2 yıl önce de kazandığı bir güreş sonrası kendisini sevmek isteyen Aytekin Yılmaz'ın zabıta memuru olan dayısı 55 yaşındaki Ercan Tosya'yı ısırdığı ortaya çıktı. Bu ısırma olayından sonra Aytekin Yılmaz'ın, deveyi bir başkasına sattığı ancak bir yıl önce dayanamayıp geri aldığı öğrenildi. 
     Devenin daha önce ısırdığı Ercan Tosya, "İki yıl önce deve güreşlerini izliyordum. Yeğenimin devesi birinci geldi. Meydana gidip sevmek istedim. Birden sol bileğimi kavrayıp ısırdı. Güçlükle kurtardılar. Uzun süre hastanede yattım. Bazı develer yarış sonrası sinirleri boşalmadığı için sağa sola saldırabiliyor. Yaşadığıma şükrediyorum. Aytekin, devesini çok seviyor. Bu olaydan sonra satıp satmayacağını bilmiyorum'' dedi. 
     
</TEXT>
</DOC>
