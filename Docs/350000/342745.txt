<DOC>
<DOCNO> 342745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun18.html </URL>
<DATE> 2005/05/15/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Newsweek, "Kuran'a hakaret" haberinin yanlış olabileceğini yazdı 
</HEADLINE>
<TEXT>

     Amerikan Newsweek dergisi, Guantanamo üssünde Amerikan askerleri tarafından Kuran’a hakaret edildiğini bildiren ve İslam dünyasında büyük tepki yaratan makalenin yanlış olabileceğini yazdı ve özür diledi. 
     Newsweek dergisinin ABD’de yarın piyasaya çıkacak sayısında Yazı İşleri Müdürü Mark Whitaker, geçen hafta yayınladıkları ve İslam dünyasında büyük tepkilere yol açan makalenin bazı bölümlerinde eğer hataları varsa özür dilediklerini ve gösterilerde hayatını kaybedenlere başsağlığı dileğinde bulunduklarını belirtti. 
     Diğer büyük medya kuruluşlarının da daha önce eski mahkumların tanıklığına dayanarak Guantanamo’da Kuran’a hakaret edildiğini yazdıklarını belirten Whitaker, kendilerinin de haberi yayınlanmaya değer bulduklarını, çünkü bir Amerikalı yetkilinin, hükümet savcılarının bu yönde bir kanıt bulduklarını açıkladığını kaydetti. 
     Yazı İşleri Müdürü, daha sonra üst düzey Amerikalı yetkilinin hatıralarının doğruluğundan daha az emin olduğunun ortaya çıktığını ifade etti. 
     Newsweek dergisinde geçen hafta yayınlanan makalenin ardından, Afganistan’da başlayan ABD karşıtı gösterilerde 14 kişi ölmüş, 120 kişi yaralanmıştı. 
     
</TEXT>
</DOC>
