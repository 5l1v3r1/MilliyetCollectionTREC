<DOC>
<DOCNO> 301174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/spor/spo03.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tatil değil işkence' 
</HEADLINE>
<TEXT>


Galatasaray'dan ayrılması gündeme gelen Petre, devre arası izninde büyük stres yaşadığını belirtti. Rumen oyuncu, "Yönetim bana baskı yaparak, başka takıma gitmemi isteyerek ayıp ediyor" dedi 

BÜNYAMİN OSMAN 


'Yıpratmaya çalışıyorlar' 
HAGİ ile yönetim arasında pazarlık konusu haline gelen Saidou - Petre ikilisinden Petre, devre arası iznini ülkesi Romanya'da kullanıyor. Takımda kalıp kalmayacağını henüz bilmeyen Sarı - Kırmızılı futbolcu, yöneticilerin kendisi hakkında verdiği demeçlerden çok rahatsız olduğunu belirtti. Kendisine açık açık bir şey söylemediklerini vurgulayan Petre, "Artık senden vazgeçiyoruz" deseler daha iyi olurdu. Ama beni yıpratmaya çalışıyorlar" dedi. 

'Yüreğimi verdim' 
NOEL tatilini stres içinde geçirdiğini ifade eden Rumen oyuncu, "Şu anda tatil yerine işkence yaşıyorum" açıklamasını yaptı. Hagi ile görüştüğünü, hocasının kalmasını istediğini vurgulayan Petre şöyle devam etti "Hiç kötü tarafım olmadı. İyi olabilmek için bu işe yüreğimi verdim. Bunun karşılığında bana karşı böyle tavır alınmamalıydı. Yönetim bana baskı yaparak, başka takıma transfer olmamı isteyerek ayıp ediyor." 

Necati atıyor Aslan kazanıyor 

NECATİ Ateş, bu sezonun ilk yarısında attığı gollerle Galatasaray'ı ayağa kaldırdı. Cim - Bom'un oynadığı 17 maçta da forma giyen golcü, bu sezon 7 maçta gol bulurken, Sarı - Kırmızılılar bu karşılaşmaların hepsini üç puanla kapadı. Ligin üçüncü haftasında Çaykur Rize'ye attığı iki golle perdeyi açan Necati, son olarak Fenerbahçe derbisinde tek gol atıp, takımını galibiyete taşımıştı. 

Turgun krizi masada 

GALATASARAY Yönetimi, bugün yapacağı yönetim toplantısında Mustafa Turgun'un durumunu masaya yatıracak. 2. Başkan Ergun Gürsoy tarafından istenmeyen Turgun'un kalıp kalmayacağına Başkan Özhan Canaydın karar verecek. Canaydın, "Kalsın" derse, Gürsoy istifayı bile düşünecek. Mustafa Turgun ise, Gürsoy'a saygısızlığının olmadığını belirterek, "Başkanımız, Galatasaray'ın iyiliği için bırak derse çekilirim" dedi. 


</TEXT>
</DOC>
