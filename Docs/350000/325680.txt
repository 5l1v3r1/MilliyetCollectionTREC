<DOC>
<DOCNO> 325680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas05.html </URL>
<DATE> 2005/03/21/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Her yıl 1,2 milyon çocuk satılıyor... 
</HEADLINE>
<TEXT>

     Merkezi Viyana'da bulunan Avrupa Güvenlik ve İşbirliği Teşkilatı AGİT , dünya genelinde yılda 1.2 milyon çocuğun satıldığını açıkladı. 
     AGİT'in insan ticaretini araştırmakla görevli özel temsilcisi Helga Konrad, satılan çocukların sayısının özellikle doğu Avrupa ülkelerinde son üç yılda iki misli artış gösterdiğini söyledi. 
     Dünya genelinde faaliyet gösteren insan tacirlerinin kurbanlarının yüzde 30'unu çocukların oluşturduğunu belirten Konrad, satılan çocukların ucuz işgücü olarak tarım, madencilik, ev hizmetleri ve fuhuş sektöründe çalıştırıldıklarını bildirdi. 
     
     Fuhuş sektöründe 'istihdam' 

     Satılan çocuk sayısındaki bu aşırı artışın, fakirlik ve AIDS hastalığından kaynaklandığını hatırlatan AGİT çocuk hakları uzmanı Mike Dottridge, 'AIDS hastalığına neden olan virüsü HIV kapma olasılığı düşük olduğu için çocukların çoğunlukla fuhuş sektöründe çalıştırıldıklarını ve satılan çocukların büyük çoğunluğunun ülke sınırı dışına çıkarılmadan, bulundukları ülkelerde istihdam edildiklerini' söyledi. 
     Dottridge, satılan çocukların bir kısmına dilencilik yaptırıldığını, bazılarınınsa küçük çaplı suç örgütlerinde istihdam edildiklerini kaydetti. 
     
     Unicef "200 milyon çocuk işçi var" 

     UNICEF'in 22 şubatta yayımladığı bir rapor da çocuk işçiler konusunda kötümser bir tablo ortaya çıkardı. Rapora göre, dünyada değişik yerlerinde yaşayan yaklaşık 200 milyon çocuk işçi olarak çalışmaya zorlanıyor. Çocuk işçilerin çalışma ücretleri de çok düşük. 
     Birçok ülkede çocuklar ayda sadece bir dolara çalıştırılıyor. Raporda, çocukların acımasız koşullarda, köle gibi çalıştırıldığı belirtiliyor. 
     
     Seks köleliği 

     Bu çocukların birçoğu asker yapılıyor, seks köleliğinden maden işçiliğine kadar değişen ağır koşullarda çalıştırılıyorlar. UNICEF, bunu önlemenin tek yolunun gelişmekte olan ülkelerde yoksulluğa çare bulunması olduğunu vurguluyor. 
     Gelişmiş ülkeler, yoksulluğu, açlığı ve çocuk ölümlerini 2015'e kadar yarıya indirmek üzere çalışmaya söz vermişlerdi, bu hedefe ulaşılıp ulaşılamayacağı ise belli değil. 
     Ancak UNICEF, hedefe ulaşılsa bile, şu anda istismar edilen, aşağılayıcı ve güç işlerde çalışmaya zorlanan onbinlerce çocuk için çok geç kalınacağını belirtiyor. Raporda, gelişmiş ülkelerin beklemek yerine hemen harekete geçmesi gerektiği vurgulanıyor. 
     
     
     AB'nin sorunu da sokak çocukları 

     Öte yandan son dönemde Türkiye kamuoyunda da sık sık tartışılan sokak çocukları sorunu Avrupa Birliği ülkelerinde farklı bir boyut kazanıyor. Özellikle Balkan ve Doğu Avrupa ülkelerindeki sokak çocukları, 'zengin Batı'ya kaçırılarak dilendiriliyor, suça itiliyor ve fuhuşa zorlanıyor. 
     İnsan kaçakçılığı, uyuşturucu ve silah kaçakçılığından sonra dünyanın yasal olmayan en karlı ve en hızlı büyüyen ticari oluşumuna dönüştü. Resmi rakamlara göre, bu alan sadece Avrupa'da milyarlarca dolarlık bir hacime sahip bulunuyor. 
     Veriler, Avrupa Konseyi’ne bağlı 44 ülkenin hemen hepsinde çocuk kaçakçılığına rastlandığını gösteriyor. Avrupa Birliği ülkelerinde bulunan anne babasız çocukların çoğu Orta Avrupa, Asya ve Afrika ülkelerinden geliyor. 
     
     Fakir ülkelerden zengin batı ülkelerine... 

     Çocukların kaçak olarak götürüldüğü ülkelerin başında Hollanda, Belçika, Almanya, Avusturya, İsveç, İngiltere, Yunanistan ve Türkiye geliyor. Yani çocuk kaçakçılığı fakir ülkelerden zengin batı ülkelerine doğru ilerliyor. 
     Özellikle Kuzey Avrupa ülkeleri çocuk ticaretinin gözde ülkeleri olarak öne çıkıyor. Sadece Almanya'da yüzde 95'i erkek olmak üzere, 5 ile 10 bin kaçak çocuk bulunuyor. Bu çocuklar, Almanya'ya yaklaşık 30 farklı ülkeden getiriliyor. Özellikle Hollanda, İngiltere ve Fransa'da rakamlar kaçırılan çocuk sayısının 1996 yılından itibaren yüzde 300'lere varan bir oranla arttığı yönünde. 
     İtalya ve Yunanistan da Orta Avrupa ülkelerinden en çok kaçak göç alan ülkeler arasında bulunuyor. Özellikle Arnavutluk ve Romanya çocuk kaçakçılığının kaynak ülkeleri arasında bulunuyor. 
     Yetkililer, Avrupa'da çocuk kaçakçılığının en önemli nedeninin Orta Avrupa ülkelerindeki olumsuz ekonomik koşullar ve yaşanan savaşlar olduğunu belirtiyor. Kaçırılan çocuklar, getirildikleri ülkelerde ya fahişeliğe zorlanıyor ya da uygun olmayan koşullarda çalıştırılıyor. 
     Avrupa Birliği ülkelerinde yaklaşık 200 ile 500 bin arasında çocuk fahişe bulunduğu tahmin ediliyor. Bunların üçte ikisi Orta Avrupa ülkelerinden geliyor. Çocuklara ayrıca dilencilik, uyuşturucu kuryeliği ve hırsızlık da yaptırılıyor. Organize suç şebekeleri tarafından yönlendirilen sektör, Arnavut, Romen, Rus ve Çin mafyalarının elinde bulunuyor. 

     
</TEXT>
</DOC>
