<DOC>
<DOCNO> 332359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/guncel/gun04.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkan Sabancı umrede 
</HEADLINE>
<TEXT>


Nadire İçkale'nin organize ettiği kafileyle Cidde'ye giden Türkan Sabancı, "Kutsal topraklara ilk defa ayak basacağım. Eşim Sakıp Sabancı'ya çok dua edeceğim" dedi 

SİNAN TOROS İstanbul 

Merhum işadamı Sakıp Sabancı'nın eşi Türkan Sabancı, Nadire İçkale'nin organize ettiği umre kafilesiyle birlikte dün Suudi Arabistan Havayolları'na ait tarifeli uçakla Cidde'ye gitti. 
Sabancı, Atatürk Havalimanı VIP Salonu'nda yaptığı açıklamada, umreye mutlu bir şekilde gittiğini belirterek, "Kutsal topraklara ayak basacağım. İlk defa gideceğim. Sağlığım elverdiği müddetçe zamanımı hep ibadetle geçireceğim" dedi. 
Mekke ve Medine'yi merak ettiğini anlatan Sabancı, uçaktan indiğinde kıyafetini değiştireceğini söyledi. 
Merhum eşinin daha önce umreye gittiğini ifade eden Sabancı, "Beraber gidecektik. Çok istiyordu, ama sağlığı elvermedi. Yoksa programımızda vardı. Kaybetmeden önce sağlığı olsaydı gidecektik. Dilek Sabancı geçen yıl gitti" diye konuştu. 
Sabancı, "Sakıp Bey'e dua edecek misiniz " sorusuna da "Elbette, çok dua edeceğim. Herkese dua edeceğim" yanıtını verdi. Sabancı'nın, Atatürk Havalimanı Mülki İdare Amiri Vedat Mütfüoğlu'nun özel izniyle VIP Salonu'nu kullandığı bildirildi. 


</TEXT>
</DOC>
