<DOC>
<DOCNO> 337015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko46.html </URL>
<DATE> 2005/04/26/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Unakıtan Tansiyon ilacı alerji yaptı, 3-4 gün istirahat ettim 
</HEADLINE>
<TEXT>

     Maliye Bakanı Kemal Unakıtan, geçirdiği alerjik rahatsızlık sonrası işbaşı yaptı. 
     Unakıtan, ticari araçlarla ilgili tanım değişikliği sonrası ortaya çıkan vergi yükü konusunda, ''Hakikaten ticari olan araçların, binek araç gibi vergilendirilmesinden taraf değiliz. Bir de binek gibi kullanılanlar var ki, onları da gözardı etmemeliyiz'' dedi. 
     Maliye Bakanı Kemal Unakıtan, Anadolu Ajansı'na çeşitli konularda açıklamalarda bulundu. 
     Kendisinde yüksek tansiyon olduğunu, bu nedenle de uzun süredir tansiyon ilacı kullandığını söyleyen Unakıtan, bu süreçte kullandığı bazı ilaçların yan etkisinin görüldüğünü anlattı. 
     Denenen tansiyon ilaçlarından birinin iyi geldiğin kaydeden Unakıtan, şunları söyledi 
     ''Ancak o da bende alerji yaptı. Vücutta döküntüler, kaşıntılar, çeşitli yerlerde de iltihaplar ve şişmeler oldu. 
     Baştan belki geçer dedim. İlaca devam edince bu defa vücut çok daha büyük bir reaksiyon gösterdi. Sonunda alerji çok önemli noktalara geldi. O yüzden de 3-4 gün dinlenmek mecburiyetinde kaldık. O alerjilerin tedavisi için bir takım yöntemler denendi ve şimdi çok şükür iyi netice aldık. Alerji de yavaş yavaş kayboluyor.'' Maliye Bakanı, evde dinlendiği dönemde gündeme gelen istifa söylentileri için ise ''Böyle yerlerde olununca, bir takım rivayetler çıkıyor demek ki'' yorumunda bulundu. 
     
     TİCARİ ARAÇLARDA VERGİ ARTIŞI 

     Ekonomik konulara ilişkin soruları da yanıtlayan Unakıtan, ticari araçlarla ilgili tanım değişikliğinin ardından ortaya çıkan özel tüketim vergisi yüküne ilişkin olarak yarın Maliye Bakanlığı, Gümrük Müsteşarlığı ve sektör temsilcilerinin biraraya geleceğini bildirdi. 
     ''Sektör bir defa çok fazla rahatsız olmasın. Burada tamamen belli tipteki arabaların tarifelerinde değişiklik yapılmış'' diyen Unakıtan, Gümrük Müsteşarlığı'nın Avrupa Birliği normlarını dikkate alarak böyle bir düzenlemeye gittiğini söyledi. 
     Bu konunun bir tarafında Gümrük, bir tarafta sektörün bulunduğunu, Maliye Bakanlığı'nın ise ortada uygulayıcı bir Bakanlık durumunda olduğunu kaydeden Unakıtan, şöyle devam etti 
     ''Yarın burada bir çözüm yolu araştırılacak. Tahmin ediyorum bir çözüm bulunur. Burada vergilemede, hakikaten ticari araçların, binek araç gibi vergilendirilmesinden taraf değiliz. Bir de binek olarak kullanılanlar var ki, onları da gözardı etmememiz lazım. Bütün bu problemlere bir çare bulunacak. 
     Onunla ilgili toplantılar da yapılıyor. Daha önceden de yapılmış çalışmalarımız vardı. Bu çalışmalarda, sektörün de mutabakatını da almak isteriz. O bakımdan karşılıklı görüşme ve mutabakat çıkana kadar benim Bu şöyle çözülecek gibi bir yaklaşımda olmamam gerekiyor.'' 
     
     VERGİ İNDİRİMLERİ 

     Maliye Bakanı, taksiciler ile tekstil ve turizm sektörü başta olmak üzere çeşitli kesimlerin katma değer vergisinde indirim talepleri için de, ''Biz her zaman indirime taraftarız ama elimizde imkan olursa yaparız, olmazsa yapmayız'' açıklamasında bulundu. 
     Vergi toplama işlevi nedeniyle Maliye Bakanlığı'na her zaman her kesimden, hatta her şahıstan böyle talepler gelebileceğini anlatan Unakıtan, bunları gayet normal karşıladıklarını söyledi. 
     Ancak bütçe yönünden gayet hassas bir dönemden geçildiğini, bu dönemde mali disiplinden asla taviz verme niyetleri olmadığını belirten Unakıtan, şöyle devam etti 
     ''Elimizde hareket imkanımız olduğunda, bunları vergi indirimlerinde kullanacağımıza dair halka bir açıklamamız oldu. İmkan olduğu müddetçe biz vergi indirimine taraf olan bir hükümetiz, ben böyle bir Maliye Bakanıyım. Ancak bu indirimleri yaparken, yalnız şahıslara veya belli bir kesime yapmaktan ziyade, bütün topluma, hep birlikte yapmayı düşünürüz. Daha önce yaptığımız kurumlar vergisi, gelir vergisi indirimi, hatta katma değer vergisi indirimi gibi. Aynı şekilde politikalarımız devam eder. Biz de, elimizde imkan olduğu zaman o indirimleri yapmayı arzu ederiz. 
     Ben de devamlı surette bakıyorum. Burada çalışmalar sürekli yapılıyor. Böyle bir imkan olduğunda Hükümete arz ederiz. Sayın Başbakanımız da bir açıklama yapar. Ama şu anda öyle bir durumumuz söz konusu değil. Taksici de, kamyoncu da dahil.'' 
     
     2-B'LERİN SATIŞI 

     Maliye Bakanı, 2-b olarak adlandırılan orman alanı dışına çıkarılmış Hazine arazilerinin satışı konusunda da, ''Burada kim oturursa otursun, hangi parti olursa olsun, 2-b Türkiye için önemli bir bütçe dışı kaynaktır. Bir defa bunu kimse inkar etmesin'' dedi. 
     Unakıtan, 2-b meselesinin kamuya, hatta Cumhurbaşkanına çok daha iyi bir şekilde anlatılması durumunda, bundan ülkenin kazançlı çıkacağını, bu nedenle de Türkiye'nin menfaati için herkesin burada birleşmesi gerektiğini dile getirdi. 
     2-b'lerin artık ormanla alakası kalmadığını vurgulayan Maliye Bakanı, şunları kaydetti 
     ''Düşünün artık ormanla alakası olmayan kamunun yerleri, bir takım kişiler tarafından alınmış. O kişilere şimdi diyorsunuz ki, Burası devletindir. Devletin hakkını verin. Burada ne orman yağması söz konusu, ne de ormanların kesilmesi söz konusu. 
     Ormanla alakası olmayan mesela bir Beykoz'u, Antalya'nın, İzmir'in bazı yerlerini düşünün. Ormanla alakası kalmamış. Orada yerleşim olmuş, mahalle, köy, büyük semt olmuş. Mesela Beykoz, 2-b'ye giriyor. Burayı ne yıkabilirsiniz, ne de orman haline getirebilirsiniz. Mümkün değil.'' Buralar için orman köylülerini de düşünerek, yeni bir düzenleme yapılabileceğini anlatan Unakıtan, bürokratların Anayasa değişikliğine gidilmeden dahi bu konuda bir düzenleme yapılması imkanının mevcut olduğunu söylediklerini bildirdi. 
     Bütçenin bu sene ilk defa 29 milyar YTL açık vereceğini hatırlatan ve 3 aylık performansın da oldukça iyi olduğunu belirten Unakıtan, şöyle konuştu 
     ''Ama biz geçici, dönemsel başarılara değil, yıl sonu hedeflerine bakıyoruz. Türkiye'nin bu fırsatı kaçırmaması lazım. Bütçesi bu kadar iyi giderken, bir de bütçe dışı kaynaklarla borçlarını da azaltmaya başlarsa, o zaman Türkiye'nin ülke riski fevkalade düşmüş olur ki, üzerinde bir kambur gibi duran faiz yükünden kurtulmuş olur. 
     Eğer faiz olmasa Türkiye bütçesi bugün 27 milyar YTL fazla verecek. Bununla ne yapılmaz ki Memura da maaş zammı olur, yatırımlar da o kadar artar, eğitime, sağlığa da çok daha fazla katkıda bulunuruz.'' 
     
     ÖZELLEŞTİRME UYGULAMALARI 

     Özelleştirme konusunda da değerlendirmelerde bulunan Unakıtan, İspanyol firması Telefonica'nın Telekom ihalesinden çekilmesi konusunda, ''Böyle büyük ihalelerde bu kabil çekilmeler olabilir. Bunlar gayet normal. Benim gördüğüm Telekom özelleştirmesi gayet iyi gidiyor. İyi bir netice alınacağını tahmin ediyoruz'' dedi. 
     Unakıtan, Tüpraş'ın özelleştirilmesi ihalesine ilişkin takvimin de bugün, yarın açıklanacağını sözlerine ekledi. 
     
</TEXT>
</DOC>
