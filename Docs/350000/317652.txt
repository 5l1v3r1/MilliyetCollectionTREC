<DOC>
<DOCNO> 317652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur36.html </URL>
<DATE> 2005/02/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
El Kaide sanıkları Topluma Kazandırma Kanunu'ndan yararlanamayacak 
</HEADLINE>
<TEXT>

     Emniyet Genel Müdürlüğü, terör örgütü El-Kaide'nin Türkiye yapılanması içerisinde yer aldıkları iddiasıyla yargılanan 22 sanığın, 4959 sayılı Topluma Kazandırma Kanunu'ndan yararlanamayacaklarını bildirdi. 
     İstanbul 10. Ağır Ceza Mahkemesi'nde yargılanan 22 sanığın Topluma Kazandırma Kanunu'ndan yararlanmak için yaptıkları başvuruya ilişkin Emniyet Genel Müdürlüğü'nce hazırlanan rapor, İstanbul Cumhuriyet Başsavcılığı'na gönderildi. 
     Sanıklardan Adnan Ersöz'ün, terör örgütü El-Kaide'nin Türkiye yapılanması içinde yer aldığı, Pakistan, Afganistan, İran ve İstanbul'daki eylem ve faaliyetlere katıldığı öne sürülen raporda, Ersöz'ün, örgütün üst düzey yöneticisi konumunda olması nedeniyle Topluma Kazandırma Kanunu'nun 3. maddesi gereğince yasadan yararlanamayacağı belirtildi. 
     Örgütün Türkiye yapılanması içerisinde yer alan ve Afganistan, Bosna-Hersek, Konya ve Antalya'da faaliyet gösterdiği öne sürülen Seyit Ertul ile yine Pakistan, Afganistan, İstanbul ve Çanakkale'de faaliyet gösterdiği iddia edilen Seçkin Mandacı'nın da aynı gerekçeyle kanundan yararlanamayacakları bildirilen raporda, eylem ve faaliyetler hakkında 7 sanığın verdiği bilgilerin doğru olduğu, ancak bu kişilerin de yaptıkları eylemlerin kanunun yürürlüğe girmesinden sonra gerçekleşmesi nedeniyle kanundan yararlanamayacakları bildirildi. 
     Yine aynı kanundan yararlanmak için başvuran 11 sanığın verdiği bilgilerin örgütün dağılması ve meydana çıkartılmasına yeterli olmadığı ve bu nedenle kanundan yararlanamayacakları ifade edilen raporda, Ahmet Selami Demir'in ise herhangi bir örgütsel faaliyetinin tespit edilemediği vurgulandı. 
     Raporun sonunda, başvuru yapan 22 kişinin eylem ve faaliyetlerini kanun yürürlüğe girdikten sonra gerçekleştirmeleri nedeniyle zaten söz konusu kanundan yararlanamayacakları ifade edildi. 
     
</TEXT>
</DOC>
