<DOC>
<DOCNO> 325467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun02.html </URL>
<DATE> 2005/03/21/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Bağdat'ta 24 Iraklı öldürüldü 
</HEADLINE>
<TEXT>

     Irak'ın başkenti Bağdat'ta bugün Amerikan güçlerine saldırı düzenleyen 24 Iraklının öldürüldüğü bildirildi. 
     Amerikan ordusundan yapılan açıklamada, Bağdat'ta bugün öğle saatlerinde Amerikan güçlerine saldırı düzenleyen 24 Iraklının öldürüldüğü, 7'sinin yaralandığı belirtildi. 
     Saldırıda 6 Amerikan askerinin yaralandığı kaydedildi. 
     Öte yandan Irak'ın Kerkük kentinde düzenlenen bir saldırıda Irak ordusunda görev yapan Türkmen General Muhsin Haza Bayram El Bayati'nin ağır yaralandığı ifade edildi. 
     Irak ordusundan General Enver Hamid Emin, ''silahlı kişilerin, Tissin Mahallesi'ndeki evine döndüğü sırada Türkmen General Bayati'ye ateş açtıklarını, generalin elinden ve karnından yaralandığını'' dile getirdi. 
     Hamid Emin, General Bayati'nin ameliyata alındığını kaydetti. 
     Bu arada, Kerkük polisi, Nevruz kutlamaları sırasında arkadaşlarıyla bahse giren Abbas Hasan Rüstem adlı bir Kürdün kendisini yaktığını duyurdu. 
     Kerkük'ün kuzeyinde ise Sünni bir Araba ait başından kurşunlanmış bir cesedin bulunduğu ifade edildi. 
     
</TEXT>
</DOC>
