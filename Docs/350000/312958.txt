<DOC>
<DOCNO> 312958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur30.html </URL>
<DATE> 2005/02/06/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İpsala Sınır Kapısı'nda kar kalınlığı 4 metreyi buldu... 
</HEADLINE>
<TEXT>

     Edirne'nin İpsala Sınır Kapısı'nda 4 gündür kapalı olan yolun açılması için çalışmalar sürdürülüyor. 
     Alınan bilgiye göre, Karayolları, Köy Hizmetleri, DSİ ve askeri dozerlerle yol açma çalışmalarının sürdürüldüğü İpsala-Keşan karayolunun 12 ve 15. kilometreleri arasında kar kalınlığı 4 metreyi buluyor. 
     İpsala Gümrüğü'nde 4 gündür giriş çıkış işlemleri yapılamıyor. Kar temizleme çalışmaları 2 dozer, 2 greyder, 2 kepçe, bir kar makinesi ve 2 bıçaklı kamyon ile yapılıyor. 
     Bu arada İstanbul'dan kar temizleme çalışmalarında kullanılmak üzere bir dozerin getirildiği, 1 dozerin daha getirileceği bildirildi. 
     Bu arada, Keşan-İpsala, Süloğlu-Edirne, Uzunköprü-Meriç ve Keşan- Enez arasında ulaşım sağlanamıyor. 
     Tekirdağ merkezinde ve Şarköy İlçesi'nde yarın açılması gereken okullar, olumsuz hava koşulları nedeniyle 1 gün sonra açılacak. 
     
</TEXT>
</DOC>
