<DOC>
<DOCNO> 301834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun30.html </URL>
<DATE> 2004/12/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İsrail ve ABD'nin arası açıldı 
</HEADLINE>
<TEXT>

     İsrail'in Çin'e pilotsuz saldırı uçakları satması, ABD ile arasını açtı. 
     İsrail parlamentosu Knesset Dışişleri ve Savunma Komitesi üyeleri, Çin'e yapılan satışlar ve ardından ortaya çıkan krizle ilgili ayrıntılı bilgi isteyince, Savunma Bakanlığı Genel Müdürü Amos Yaron, bilgilerin basına sızdığını gerekçe göstererek Komite'ye ayrıntı vermekten kaçındı. 
     İsrail medyasında yer alan haberlerde, Çin'e yapılan ve aralarında pilotsuz saldırı uçaklarının da yer aldığı silah satışlarıyla ilgili olarak İsrail'in ABD'ye ayrıntı vermediği, bu nedenle ABD Savunma Bakan Yardımcısı Douglas Feith'in, Amos Yaron'un istifasını istediği öne sürüldü. 
     Jerusalem Post gazetesi, Washington'un 1990'da satılan ve Çin'in geliştirilmesi amacıyla yeniden İsrail'e gönderdiği pilotsuz saldırı uçaklarının Çin'e iade edilmemesini istediğini yazdı. 
     ABD'nin, bu uçakların ABD'ye karşı kullanılabileceğinden endişelendiği belirtilirken, pilotsuz saldırı uçaklarının geliştirilmesi kararının, Pentagon ile İsrail Savunma Bakanlığı arasında kriz yarattığı kaydedildi. 
     Aralarında Şaron'un partisi Likud'a mensup bir milletvekilinin de bulunduğu Knesset Dışişleri ve Savunma Komitesi üyelerinden dördü, Savunma Bakanlığı yetkilisi Yaron'un Komiteyi bilgilendirmemesini protesto edip toplantıyı terk etti. 
     
     ÇİN OLUMLU İŞARETLER VAR 
     Resmi ziyaret için İsrail'de bulunan Çin Başbakan Yardımcısı Tang Jiaxuan, Ramallah'ı da kapsayan temaslarının ardından, ''bölgede olumlu değişiklikler olduğunu gösteren işaretler bulunduğunu'' söyledi. 
     Ziyareti, Washington'un İsrail'den geliştirilme çalışmaları süren pilotsuz saldırı uçaklarının Çin'e geri verilmemesi taleplerinin geldiği döneme rastlayan Çin Başbakan Yardımcısı, BM Güvenlik Konseyi'nin koordinasyonunda, özel bir Ortadoğu Konferansı toplanması çağrısında bulundu. 
     Ülkesini ''İsrail ve Filistin Yönetimi'nin dostu'' olarak niteleyen Çin Başbakan Yardımcısı Tang Jiaxuan ve beraberindekilerin ziyareti, Falcon radar sistemleri sözleşmesinin 2000 yılında iptalinden sonra, İsrail'e üst düzey heyet göndermeyen Çin'den, o yıllardan bu yana en üst düzeydeki resmi ziyaret oldu. 
     
</TEXT>
</DOC>
