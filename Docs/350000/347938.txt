<DOC>
<DOCNO> 347938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo47.html </URL>
<DATE> 2005/06/01/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Gaziantepspor, Saffet Susiç ile anlaşma sağlayamadı... 
</HEADLINE>
<TEXT>

     Yeni sezona güçlü bir kadroyla girmenin hesaplarını yapan Gaziantepspor, teknik direktör olarak sözleşme yapmak istediği Saffet Susiç ile anlaşma sağlayamadı. 
     Nurullah Sağlam'ın yeni sezonda çalışmayacağını açıklamasının ardından teknik direktör arayışlarına giren kırmızı-siyahlılar, Konyaspor'u çalıştıran ve yeni sezonda takımıyla sözleşme yenilemeyen Saffet Susiç ile anlaşma yapmaya çalışırken, bu teknik adamın olumsuz yanıt vermesi üzerine Fransa'da başka arayışlara yöneldi. 
     Kulüp yetkililerinden alınan bilgiye göre, Saffet Susiç ile prensip anlaşmasına varılmasına karşın Susiç'in, ''Fransa'da çocuklarımın okul sorunları var, bu nedenle düşünmem lazım, gelmem zor gibi gözüküyor'' dediği öğrenildi. 
     Bunun üzerine kulüp başkanı Celal Doğan'ın, Fransa'da başka teknik adamlarla biraraya geleceği ve yeni sezonda takımı mutlaka yabancı bir teknik adama teslim edeceği görüşünde olduğu belirtildi. 
     Bu arada kırmızı-siyahlılarda yeni sezonda Bouazizi'nin ardından kaleci Hasagiç'in de düşünülmediği, Lazarov'un da kulüpte bu yıl kalmak istemediği öğrenildi. 
     
</TEXT>
</DOC>
