<DOC>
<DOCNO> 317110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/spor/ydilmen.html </URL>
<DATE> 2005/02/21/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Klasik 
</HEADLINE>
<TEXT>



Fenerbahçe'nin içeride oynadığı maçlarda gazete benden yazı alarak boşuna telefon faturası ödüyor. Çünkü özellikle zayıf rakipler karşısında görüntü hiç değişmiyor. Fenerbahçe oyuna kötü başlıyor. Golü buluyor. Rakip biraz disiplinden kopuyor, ikinci geliyor. Rakip tamamen disiplini bırakıyor, yetenekli oyuncular daha da iştahlanıyor. Ve bir anda fark doğuyor. Bu kez Hikmet hoca da farka yardımcı oldu. Sadece savunmasını orta sahaya çıkararak riske girmedi. Defansif orta saha oyuncularını çıkarıp, ofans adamları aldı. Geliştirmek istedikleri hücumlarda kaptırdıkları her top etkili Fenerbahçe atağına dönüştü. Önce savunması iyi olan orta saha oyuncusu İbrahim Yavuz, sonra Kamber çıktı, bu skor doğdu. 

Daum şaşırtıyor 
Açıkçası Daum'u da anlamış değilim. Zaragoza gibi Avrupa'nın en iyi liglerinden birinde mücadele eden bir takıma karşı orta sahada tek oyuncuyla maça başlıyor. Kayserispor'a karşı ise iki tane devamlılığı iyi olan oyuncularla mücadele ediyor. Rakip Zaragoza kadar pas yapabilen organize bir takım da değil. Bu oyun düzeni ile Zaragoza önüne çıksa üç gün üç gece Fenerbahçe yenilmezdi. Dört gün sonra örneğini göreceğimiz gibi. Çünkü orta saha oyuncuları Ümit ve Marco, hatta Selçuk hem top kazanan, hem de topu olumlu kullanan isimler. Nitekim ikisi de dün birer gol attı, asistler yaptı. 
Dün Daum, Nobre'yi orta sahanın sağ kenarında oynattı. O da tartışılır. Bazan duygusallığı rafa kaldıracaksınız. Bazı oyuncular takımın menfaati için kulübede beklemesini bilecek. Avrupa maçları Nobre ve Anelka çift santrfor ve arkalarında Alex'i kaldırmıyor. Kayserispor zayıf olduğu için Nobre dün durumu idare etti. Hoş zaman zaman sıkıldı ve ikinci santrfor olarak devreye girdi, golleri de buldu. Fenerbahçe zor gol yiyen bir takım. Zor pozisyon veriyorlar. Özellikle orta sahayı kalabalık tuttuğu zaman dörtlü savunmada kim oynarsa oynasın hepsi dengeli. Deniz uzun süre ara vermesine rağmen iyi performans gösterdi. Hakemi de çok beğendim. 



</TEXT>
</DOC>
