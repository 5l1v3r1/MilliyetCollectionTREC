<DOC>
<DOCNO> 337788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy13.html </URL>
<DATE> 2005/04/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Anadol Meclis TV yayınının engellenmesi muhalefetin sesinin kesilmesidir 
</HEADLINE>
<TEXT>

     CHP Grup Başkanvekili Kemal Anadol, TBMM Başkanı Bülent Arınç'ın bir sempozyumda Meclis TV'ye ilişkin değerlendirmelerde bulunduğunu hatırlatarak, ''Umarım bunlar sadece orada ortaya konmuş düşünceler olarak kalır. Meclis TV'nin canlı yayınları, milletvekilinin yurttaşa ulaşmasında bir özgürlük ve güvencedir. Bunun engellenmesi muhalefetin sesinin kesilmesidir''dedi. 
     Anadol, CHP milletvekilleri Bayram Meral, Kemal Demirel ve Ali Kemal Deveciler ile birlikte TBMM'de basın toplantısı düzenledi. 
     TBMM Başkanı Arınç'ın televizyondan naklen yayınlanan bir sempozyumda, Meclis televizyonun canlı yayınlarına ve genel yayın politikasına ilişkin olumsuz yaklaşımlarda bulunduğunu ve bu konuda yeni değerlendirmeler yapılabileceğini ifade ettiğini hatırlatan Anadol, şunları söyledi 
     ''TBMM'nin bir televizyona sahip olması ve bu televizyondan Genel Kurul çalışmalarının canlı yayınlanması kolay elde edilen bir sonuç olmamıştır. Bu konuda bir polemik yaratılmak istenmesi, bugün gelinen noktada emeği bulunanlara büyük haksızlıktır. 
     İktidarlar her dönemde bu tür fırsatları kendi borazanları olarak kullanmak istemişlerdir. Oysa bugün Meclis TV canlı yayınlarla demokrasinin esenliğini, şeffaflığı ve milletvekilinin doğrudan yurttaşa ulaşması açısından bir güvencedir ve milletvekilinin özgürlüğe açılan penceresidir. 
     Bunun engellenmesi, muhalefetin sesinin kesilmesi ve milletvekilinin özgürlüğe açılan penceresinin kapatılmasıdır. TBMM'de uzun süre muhalefette görev yapan Sayın Arınç, bunun kıymetini en iyi bilecek kişi olması gerekir. Arınç'ın bu sözleri umarım sadece orada ortaya konmuş düşünceler olarak kalır. Aksi halde bu tür bir girişime sessiz kalmamız mümkün değildir.'' Anadol, Türkiye'de bozuk giden ve bir türlü düzeltilemeyen ekonominin yükünü esnafın çektiğini ve onbinlerce esnafın kepeng kapattığını söyledi. TBMM'ye sunulan esnaf ve sanatkarlarla ilgili tasarı ile bu konfederasyonun bakanlığa bağlı bir kuruluş haline getirilmek istendiğini ileri süren Kemal Anadol,''İktidar, İstanbul Ticaret Odası modelini örnek alıp aynı modeli esnaflar için uygulamak istiyor. Kendisine yeni arka bahçeler yaratıyor'' dedi. 
     Kemal Anadol, TBMM'nin bu haftaki çalışma saatlerini hiçbir zorunluluk yokken 3 tam gün uzattığını belirterek, ''Yasama organı bu uygulamalarla idarenin tasallutu altına girmiştir. Yürütme yasamaya egemen olmuştur. Meclisin gündemi İstanbul Belediye Encümeni gündemi gibi oluşturulmaktadır'' diye konuştu. 
     Anadol, CHP'nin gerek Esnaf ve Sanatkarlar gerekse TUBİTAK'a ilişkin düzenlemelerin görüşmelerinde Meclis içtüzüğünün verdiği yetkileri kullanarak karşı çıkacaklarını ve bunların yasalaşması durumunda Anayasa Mahkemesi'ne başvuracaklarını sözlerine ekledi. 
     
</TEXT>
</DOC>
