<DOC>
<DOCNO> 334249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy17.html </URL>
<DATE> 2005/04/17/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
"Kesinlikle erken seçim olmayacak" 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, Türkiye'de erken seçim beklentisi içinde olanların yanıldığını belirterek, ''Kesinlikle erken seçim olmayacak'' dedi. 
     Fırat, partisinin Mersin İl Teşkilatı'nca Mersin Şoförler ve Otomobilciler Odası Konferans Salonu'nda düzenlenen ''2. İl Danışma Meclisi Toplantısı''na katıldı. 
     AK Parti hükümetinin 3 Kasım seçimlerinde ''ezici çoğunlukla'' iktidara geldiğini belirten Fırat, ardından yapılan mahalli seçimlerde partisinin oyunu 2.5 milyon daha artırdığını söyledi. 
     Türkiye'nin AK Parti hükümeti zamanında istikrarı yakaladığını ve büyümede dünyada yüzde 9.9'la en hızla gelişme şampiyonu olan Çin'i de geçtiğini belirten Fırat, şöyle konuştu 
     ''Kamuoyu yoklamalarında, AK Parti oylarının yüzde 50 civarında olduğunu duymak bizi mutlu ediyor. AK Parti, vatandaşların mührünü almıştır. Seçim çağrısında bulunanların rüyadan uyanmalarını istiyorum. Aç tavuk rüyasında kendini buğday pazarında görürmüş. Kesinlikle erken seçim olmayacak. AK Parti, normal zamanda seçime gidecek. Cumhurbaşkanını da bizim milletvekillerimiz belirleyecek.'' 
     
     ''BAYRAK HEPİMİZ İÇİN KUTSALDIR'' 
     Fırat, Türkiye'de son zamanlarda iktidarı hazmedemeyenlerin çeşitli il ve ilçelerinde provokasyon yaptığını söyledi. 
     Vatandaşların bu konuda duyarlı olmalarını isteyen Fırat, ''Türkiye'yi bölmek, kamplara ayırmak ve kardeşi kardeşe kırdırmak istiyorlar. Oyunlara gelmeyelim. Hepimiz bu oyunu bir kez değil en az 5 kez gördük. Bu oyuna Türk halkı gelmeyecektir. Bu oyunların kimin menfaatine, ne için yapıldığını insanlarımız biliyorlar'' dedi. 
     Türkiye'nin kutsal değerleri bulunduğunu, bu değerlerin 72 milyon için aynı olduğunu ifade eden Fırat, şunları kaydetti 
     ''Bayrak hepimiz için kutsaldır. Türk vatandaşı sıfatını taşıyan hiç kimse, bayrağımızı yerde sürüklemez, sürükletmez. Ancak bayrak üstünden, din ve inanç üstünden siyaset yapmak isteyenlere kesinlikle karşıyız. Dini, dili ve ırkı ne olursa olsun 72 milyon insan bu vatanın evladı.'' Fırat, ''AK Parti'nin yeniden iktidara geleceğini'' de söyledi. 
     AK Parti Mersin İl Başkanı Mustafa Muhammet Gültak da parti il ve ilçe teşkilatlarının çalışmalarını gözden geçirmek, işbirliğini sağlamak, örnek çalışmaları duyurmak, sorunları tahlil etmek amacıyla bir araya geldiklerini söyledi. 
     Toplantıya, AK Parti Bölge Koordinatörü ve Kırşehir Milletvekili Hacı Turan, AK Parti Mersin Milletvekilleri Prof. Dr. Ömer İnan, Saffet Benli ve Mustafa Eyiceoğlu ile çok sayıda partili katıldı. 
     
</TEXT>
</DOC>
