<DOC>
<DOCNO> 340157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko19.html </URL>
<DATE> 2005/05/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fransız turist sayısı ikiye katlandı 
</HEADLINE>
<TEXT>

     Türkiye’ye giden Fransız turist sayısının, nisan ayında bir önceki yıla oranla iki misli arttığı bildirildi. 
     Paris Kültür ve Tanıtma Müşavirliği’nden verilen bilgiye göre, nisan ayında Türkiye’ye giden Fransız turistlerin sayısı yüzde 55,56 oranında artarak, 63 bin 938 seviyesine ulaştı. 
     2004 yılının nisan ayında Türkiye’yi ziyaret eden Fransız turist 
     sayısıysa 41 bin 102 idi. 
     Yine Kültür ve Tanıtma Müşavirliği’nden alına bilgiye göre, bu yılın ocak-nisan dönemindeyse 134 bin 963 Fransız turist Türkiye’yi ziyaret etti. 
     "2004 yılının ilk 4 aylık dönemindeyse 90 bin 618 Fransız turistin Türkiye’yi ziyaret ettiği" hatırlatılan açıklamada, "bu yılın ilk dört ayı sonunda sağlanan artış oranınınsa geçen yılın aynı dönemine göre yüzde 48,94 olduğu" belirtildi. 
     
     TURİZMDE ALTIN YIL 
     AB içinde Türkiye’yi en fazla ziyaret edenler arasında 4. sırada yer alan Fransız turistler, İstanbul, Bodrum, Kapadokya, Ege ve Akdeniz sahilleriyle Güneydoğu ve Doğu Anadolu’ya yapılan kültür turlarını tercih ediyor. 
     Bu arada, Türkiye’ye turist gönderen seyahat şirketlerininse "altın yıllarını" yaşadıkları ve yaz mevsimine yönelik tatil rezervasyonlarında da yüzde 60’lara varan artışlar olduğu belirtildi. 
     Türkiye’ye turist taşıyan charter uçak şirketleri de yoğun seyahat talepleri karşısında bu yıl sezonu erken açtı. 
     Türkiye’ye Paris’ten günde iki uçak seferi yapan THY ve Air France ise yoğun talep üzerine Paris-İstanbul arasındaki günlük seferlerini 3’e yükseltti. 
     THY’nin gelecek günlerde Paris-İstanbul uçak seferlerini günde 4’e yükselteceği bildirildi. 
     THY’nin ayrıca Lyon, Nice ve Strasbourg’dan Türkiye’ye yönelik seferlerini artırması bekleniyor. 
     
</TEXT>
</DOC>
