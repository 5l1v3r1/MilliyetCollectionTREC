<DOC>
<DOCNO> 338115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko47.html </URL>
<DATE> 2005/04/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
TİM Başkanı Satıcı En önemlisi IMF Başkanı'nın söyledikleriydi... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Yatırım Danışma Konseyi Toplantısı'na katılan IMF Başkanı Rodrigo de Rato'nun konuşmasında, '' Makro ekonomik dengelerin tutturulduğuna, ama bunun sokakta yürüyen vatandaşın da hissedebilmesi için mutlaka mikro ekonomik dengelerle bütünleştirilmesi gerektiğine işaret ettiğini'' belirtti. 
     AA muhabirinin sorularını yanıtlayan Satıcı, yabancıların şikayetleri ile yerlilerin şikayetlerinin birbirinden farklı olmadığını, sadece üslup farkı bulunduğunu söyledi. 
     Satıcı, toplantıya katılan CEO'lar'ın, Türkiye'nin yatırım ortamının iyileşmesi ve özellikle reel sektöre dönük sermayenin girebilmesi için ihtiyaç duyulan şeylerin altını çizdiklerini ifade etti. 
     Satıcı, katılımcıların toplantıda söylediklerini şöyle aktardı 
     ''Vergi reformu, sosyal güvenlik reformu olsun, telekomünikasyon, ulaştırma ve enerji piyasalarındaki reformların sürdürülmesi ve desteklenmesi konusundaki beklentilerini, özellikle vergi konusundaki stratejiyi net bilmek istediklerini söylediler. Bunun dışında bir de özellikle uluslararası sermaye için çok önem taşıyan yargı sisteminin dışarıdaki algısının yerli ile yabancıyı birbirinden ayırdığı yönünde uyarılarını yaptılar.'' 
     
     ''TEŞVİKLERİN BÜYÜK ADALETSİZLİK YARATTIĞINI SÖYLEDİ'' 
     Satıcı, IMF Başkanı Rato'nun toplantıda söylediklerini de şöyle aktardı 
     ''Bence en önemlisi IMF Başkanı'nın söyledikleriydi. Makro ekonomik dengeler tutturuldu, ama bunun sokakta yürüyen vatandaşın da hissedebilmesi için mutlaka mikro ekonomik dengelerle bütünleştirilmesi gerekir. Bunun için de bu üç yıllık süre içerisinde güçlenen bankacılık sisteminin mutlaka bu süreci desteklemesi gerektiğine işaret ettiler.'' IMF Başkanı Rato'nun teşviklere değindiğini belirten Satıcı, ''Teşviklerin kendi içerisinde büyük adaletsizlik yarattığını, bölgesel teşvikler değil, tüm teşviklerin adaletsizlik yarattığını söyledi'' dedi. 
     Satıcı, 2. Yatırım Danışma Konseyi Toplantısı'nın çok verimli geçtiğini vurgulayarak, kendilerinin söyledikleri ile uluslararası sermayenin söylediklerinin birbiriyle örtüştüğünü ifade etti. 
     Satıcı, şunları kaydetti 
     ''Uluslararası sermayeyi temsil eden arkadaşların hepsi bir ayna görevi gördüler. Buradaki ayna da çıkan görüntüyü yöneticilerin doğru okuyup, bu yönde adımları doğru atarlarsa ki Türkiye'nin temel problemi tavuk mu yumurtan çıkıyor yumurta mı tavuktan çıkıyor, burada ortaya konan şeylerde bunun cevabını bulabilirsiniz. Bu sorunun cevabını bulduğunuzda zaten potansiyelleri hayata geçirip Türkiye'yi zenginleştirme sürecine girmiş oluruz.'' TİM Başkanı Oğuz Satıcı, Başbakan Recep Tayyip Erdoğan'ın, toplantıda gelen önerileri çok pozitif algıladığını ve çok realist bir biçimde bu sorunların çözülmesi konusunda üzerine gidileceğine dönük tavrını ortaya koyduğunu kaydetti. 
     
</TEXT>
</DOC>
