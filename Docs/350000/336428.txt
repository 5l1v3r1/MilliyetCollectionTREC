<DOC>
<DOCNO> 336428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko15.html </URL>
<DATE> 2005/04/24/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Hızlı tren 250 km ile gidecek... 
</HEADLINE>
<TEXT>

     Ankara-İstanbul arasında yapımı planlanan hızlı trenin hız limiti, 200 kilometreden 250 kilometreye çıkarılıyor. 
     A.A muhabirinin edindiği bilgiye göre, projede yapılan değişiklikle 217 milyon avroluk artış olurken, onay için Yüksek Planlama Kurulu'na YPK başvuruldu. 
     ''Ankara-Haydarpaşa Demiryolu İyileştirmesi'' olan hızlı tren projesinin adının da ''Ankara-İstanbul Hızlı Tren Projesi'' olarak değiştirilmesi kararına varıldı. 
     Projede, Sincan-Esenkent kesiminin yatırım programına dahil edilerek 1. etap kapsamına alınması benimsendi. Eskişehir şehir geçişi, Eskişehir-İnönü arası altyapı işi de 1. etap kapsamına alındı. 
     
     ESKİ HATTAN BAĞIMSIZ OLACAK 
     Mevcut hattın korunarak, yeni yapılacak hızlı tren hattının mevcut hattan tamamen bağımsız hale getirilmesi işi de yatırım programına dahil edilerek 1. etap kapsamına alınacak. Projede 200 km. olan seyir hızı da 250 km'ye çıkacak. 
     Yüksek Planlama Kurulu'nun onayının ardından, proje maliyetinin program kararnamesi sınırlarını aşması nedeniyle proje revizyonu kararı Bakanlar Kurulu'na gönderilecek. 
     
     PROJE MALİYETİ 3 KATRİLYONA YAKLAŞTI 
     Bu arada, daha önce 2 katrilyon 552 trilyon lira olan proje maliyeti, söz konusu revizyonlarla birlikte 2 katrilyon 954 trilyon liraya çıkacak. Bu yıl için hızlı tren projesine ayrılan 372.8 trilyon liralık ödenek ise değişmeyecek. 
     Projenin 2007 yılında bitirilmesi öngörülüyor. 
     
     HIZ ARTIŞI 4 SENEDE MALİYETİNİ AMORTİ EDECEK 
     Öte yandan, hızlı trenin seyir hızının 200 km'den 250 km'ye çıkarılmasının maliyetinin yaklaşık 30 milyon avro olduğu belirtilirken, saat başına yapılacak 15 dakikalık tasarrufun yıllık 9.3 milyon avroluk tasarruf sağlayacağı, bunun da yatırım bedelini 4 yılda amorti edeceği belirtiliyor. 
     
     TAŞINAN YÜK ÜÇE KATLANACAK 
     Diğer yandan, Ankara-İstanbul güzergahında hızlı tren hattının ayrılacak olması ile birlikte yük trenlerinin bu mesafeyi 6-7 saatte alır hale geleceği belirtiliyor. 
     Bunun sonucunda toplam yük taşıması içinde yüzde 3.3 payı olan yük taşımacılığının, proje sonrasında yüzde 9 paya ulaşması bekleniyor. 
     
</TEXT>
</DOC>
