<DOC>
<DOCNO> 315196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur32.html </URL>
<DATE> 2005/02/14/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Lise öğrencilerine adliyede ders... 
</HEADLINE>
<TEXT>

     Antalya Hacı Melike-Mehmet Bileydi Anadolu Lisesi öğrencileri, suçluların psikolojilerini gözlemlemek amacıyla Antalya Adliyesi'nde duruşma izlediler. 
     Felsefe Öğretmeni Seçim Altıntaş'la birlikte Antalya İkinci Ağır Ceza Mahkemesi'ne gelen Hacı Melike-Mehmet Bileydi Anadolu Lisesi 11-A sınıfı öğrencileri, duruşmalarda, gasp, cinayet ve dolandırıcılık sanıklarının psikolojilerini gözlemlediler. 
     Felsefe grubu dersleri kapsamında bu haftaki konularının ''Suçlu Psikolojisi'' olduğunu belirten Felsefe Öğretmeni Seçim Altıntaş, gazetecilere yaptığı açıklamada şunları söyledi 
     ''11-A sınıfımızın Türkçe-Matematik bölümünde okuyan 24 öğrencimizi, suçluların içinde bulundukları psikolojik durumu göstermek ve duruşma salonunda görev yapan hakim, savcı ve avukatların psikolojik durumlarının karşılaştırılmasını yapmak için buraya getirdik. Bu uygulama, öğrencilerimizin hem ahlaki değerleri ön plana çıkarmasını öngörüyor, hem de gelecekte meslek olarak hukuk dalını seçecek öğrencilerimizde bir fikir oluşmasını sağlıyor.'' Altıntaş, önümüzdeki günlerde de sivil toplum örgütlerini gezerek, uygulamalı derslere devam edeceklerini kaydetti. 
     
</TEXT>
</DOC>
