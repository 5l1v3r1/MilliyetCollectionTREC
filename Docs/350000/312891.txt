<DOC>
<DOCNO> 312891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonsiy11.html </URL>
<DATE> 2005/02/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Gül'den ortadoğu'ya mesaj... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Ortadoğu'da barış sürecinin gerçekleşmesiyle birlikte, bölgede İsrail ve Filistin devletlerinin barış içinde yaşayabilecekleri ortaya çıkınca, ''herkesin birbirine karşı duyduğu olumsuzlukların ortadan kalkacağına emin olduğunu'' söyledi. 
     Gül, ABD Dışişleri Bakanı Condoleezza Rice ile düzenlediği ortak basın toplantısında, Ortadoğu'ya mesajının sorulması üzerine, tarih boyunca Müslümanlarla Yahudilerin karşılıklı savaşlarının, birbirlerine karşı katliamlarının hiç olmadığına dikkati çekti. 
     Bakan Gül, ''Filistinliler ve İsrailliler kendi ayrı devletleriyle güvenlik içinde beraber yaşamaya başladıklarında, yeni bir anlayışın kendiliğinden ortaya çıkacağına emin olduğunu'' ifade etti. Gül, ''O yüzden hepimizin bu barış sürecine çok daha anlamlı katkılar sağlamamız gerekiyor'' diye konuştu. 
     Kısa süre önce bölgeyi ziyaret ettiğini hatırlatan Gül, bölgede iyimser bir iklim olduğunu ve bu iyimser iklimin ''gerçeğe dönüşmesi'' gerektiğini, orada da söylediğini belirterek, bunun için Filistinlilerin intihar saldırılarından, İsraillilerin de Filistinli liderleri öldürme eylemlerinden vazgeçmelerini istedi. 
     Gül, bunları bölgeyi ziyareti sırasında açıkça konuştuklarını, olumlu gelişmeler olmasını ümit ettiğini, bu konuda karşılıklı mutabakatın da ortaya çıktığını belirtti. 
     ''Dost ve müttefik ABD'nin Dışişleri Bakanı Rice'i Türkiye'de ağırlamaktan büyük mutluluk duyduklarını'' kaydeden Gül, ziyaretin zamanlamasının, Türk-Amerikan ilişkilerinin önemini ortaya koyduğunu ve Rice'ın ziyaretinin her iki ülkenin de çıkarına olduğunu ifade etti. 
     Gül, ABD ve Türkiye'nin çok eski iki müttefik olduğuna işaret ederek, aralarındaki ilişkilerin sadece askeri değil, siyasi, kültürel, ticari, birçok alanı kapsadığını ve ortak değerlere dayandığını söyledi. 
     Bütün dünyada barış ve istikrarın olması, ekonomik gelişme ve terörle mücadele gibi konularda iki müttefikin daima istişare edeceğini ve yakın çalışma içinde olacağını vurgulayan Gül, ''Bugünkü görüşmemizde de çok samimi iki müttefik olarak, bütün konuları, uluslararası ve bölgesel konuları, Irak'ta olan meseleleleri ve diğer önem verdiğimiz bütün meseleleri gayet samimi ortam içinde detaylıca konuştuk'' dedi. 
     Dışişleri Bakanı Gül, konuştukları hususları beraber takip edeceklerini, istişare ve işbirliği sürecini devam ettireceklerini sözlerine ekledi. 
     
</TEXT>
</DOC>
