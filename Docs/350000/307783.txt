<DOC>
<DOCNO> 307783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun46.html </URL>
<DATE> 2005/01/19/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Powell, dışişleri bakanlığı çalışanlarına veda etti 
</HEADLINE>
<TEXT>

     ABD Dışişleri Bakanı olarak 4 yıl görev yapan Colin Powell, Dışişleri Bakanlığı çalışanlarına, alkışlar eşliğinde veda etti. 
     Heyecanlı olduğu görülen Powell, Dışişleri Bakanlığı'nda toplanan 100 kadar çalışan ve üst düzey diplomat tarafından, ''Bakan Powell'a herkesten teşekkürler'' yazılı pankartla karşılandı. 
     Eski bir general olan Powell, çalışma arkadaşlarına hitap etmek için askeri bir deyim seçerek, ''Siz benim birliklerimsiniz, Amerika'nın birliklerisiniz'' ifadesini kullandı ve ''Amerikan değerlerinin mesajcıları'' olarak tanımladığı ABD'nin dünyanın çeşitli yerlerinde görev yapan diplomatlarına saygılarını sundu. 
     67 yaşındaki Powell, yaptığı konuşmanın ardından Dışişleri binasından ayrıldı. 
     Powell'ın 4 yıllık bakanlığı dönemine 11 Eylül 2001 saldırıları ve Irak savaşı gibi önemli olaylar damga vurdu. 
     Bu arada Dışişleri Bakanlığı Sözcüsü Richard Boucher, Powell'ın binadan ayrılmadan önce Fransa Dışişleri Bakanı Michel Barnier, Almanya Dışişleri Bakanı Joschka Fischer ve Rusya Dışişleri Bakanı Sergey Lavrov'u aradığını söyledi. 
     Fransa, Almanya ve Rusya, ABD'nin Irak'a savaş başlatmasına muhalefet eden 3 ülkeydi. 
     ABD Başkanı George Bush, Powell'ın yerine, ikinci döneminde ABD Dışişleri Bakanlığı'na Ulusal Güvenlik Danışmanı Condoleezza Rice'yi atamıştı. 
     
</TEXT>
</DOC>
