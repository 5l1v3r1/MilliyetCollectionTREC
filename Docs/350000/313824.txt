<DOC>
<DOCNO> 313824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko47.html </URL>
<DATE> 2005/02/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bredenkamp Teşvik Yasa Tasarısı bizi endişendiriyor 
</HEADLINE>
<TEXT>

     IMF Türkiye Temsilcisi Hugh Bredenkamp, teşvik kapsamındaki il sayısını 36 ilden 49'a çıkartılmasını öngören teşvik yasa tasarısının şu anda kendilerini endişelendiren bir konu olduğunu söyledi. 
     Bredenkamp, CNBC-E televizyonuna yaptığı açıklamada, TBMM'ye sevk edilen söz konusu yasa tasarısı ile ilgili olarak, ''özellikle büyüklüğünü düşünecek olursanız bütçede bir kaynağı olmadığı için şu anda bizi endişelendiren bir konu'' diye konuştu. 
     Yeni stand-by anlaşmasının IMF İcra Direktörleri Kurulu'na sunulmadan önce bu konuda yapılması gereken bazı yasal düzenlemelerin olduğunu hatırlatan Bredenkamp, şöyle devam etti 
     ''Piyasalar bu konunun çok kısa bir süre içerisinde çözülmesini bekliyor. Hükümet de biz de bunun çok kısa sürede, öncelikli olarak ele alınması gerektiğini düşünüyoruz. Birlikte bunu olabilecek en kısa sürede halletmek için çalışıyoruz.'' Yeni stand-by anlaşmasının onaylanması için Vergi İdaresi ile ilgili yasanın TBMM'den geçmesi gerektiğini diğer 2 yasa tasarısının hükümet tarafından TBMM'ye sunulmasının yeterli olacağını belirten Bredenkamp, takvimi IMF'nin belirlemediğini, hükümetin ve TBMM'nin kendi süreci olduğunu ifade etti Bredenkamp, bütün bu süreç tamamlandıktan sonra ve bu yasaların istenen düzeye geldikten sonra stand-by anlaşmasının onaylanacağını belirterek, ''Takvim, zamanlama konusu tamamen hükümetin ve Meclisin elinde'' dedi. 
     Reform konusunda yorgunluktan kaynaklanan bir yavaşlamanın olmadığını kaydeden Bredenkamp, AB sürecinde ele alınması gereken reformların olduğunu, önünüzdeki dönemde daha da çok reformun ortaya çıkacağını ifade ederek, ''Burada bir kararlılık söz konusu. Ancak uygulama çok çok önemli. Sanıyorum görmemiz gereken yeni adımlar uygulamada olacak'' diye konuştu. 
     Enflasyon rakamlarının kendilerini çok cesaretlendirdiğini vurgulayan Bredenkamp, Ocak ayı enflasyon rakamları ile ilgili olarak, ''Bence enflasyon yolunda gidiyor'' yorumunda bulundu. 
     
</TEXT>
</DOC>
