<DOC>
<DOCNO> 343685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy21.html </URL>
<DATE> 2005/05/18/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
MHP'de olağanüstü kongre için toplanan imzalar "Fetih Günü"nü bekliyor 
</HEADLINE>
<TEXT>

     MHP’de olağanüstü kongrenin toplanması için çalışma sürdüren, aralarında eski bakanlar, milletvekilleri ve kongre delegeleri bulunan grup, 30 Ağustos’ta toplanmasını öngördükleri kongre için topladıkları imzaları 29 Mayıs’ta Genel Merkez’e vermeyi planlıyor. 
     Eski bakanlar Namık Kemal Zeybek, Hüsnü Yusuf Gökalp, eski Ülkü Ocakları Başkanı Ramiz Ongun, bir grup eski milletvekili, MHP Merkez Yönetim Kurulu üyesi Ercan Koç ve eski MHP Ankara İl Başkanı Emin Yazıcı’nın başlattığı olağanüstü kongre girişimi sürüyor. 
     Yazıcı, AA muhabirine yaptığı açıklamada, "tabandaki rahatsızlığın sözcüsü" olduklarını, bunları dile getirmek üzere yola çıktıklarını anlattı. 
     Olağanüstü kongre için hukuki prosedürün tamamlandığını belirten Yazıcı, ortaya koydukları taahhütnameye bugüne kadar 500’ün üzerinde kişinin imza attığını söyledi. 
     Yazıcı, imzaları hukuki boyuta taşımak için, nüfus cüzdanlarının fotokopileri ile noter huzurunda imza atılması çağrısında bulunduklarını, bu süreçte, bazı baskılar sonucu sayının düşebileceğini ifade etti. 
     "Prosedürü yerine getirecek kadar imzamız var" diyen Yazıcı, gelecek haftadan itibaren yurt gezilerine çıkacaklarını, taban ile yüz yüze görüşeceklerini anlattı. 
     Yazıcı, imzaları "Fetih Günü" olan 29 Mayıs"ta Genel Merkez’e iletmeyi ve olağanüstü kongrenin 30 Ağustos’ta toplanmasını planladıklarını, ancak bütün bunların taban ile görüştükten sonra netlik kazanacağını vurguladı. 
     
</TEXT>
</DOC>
