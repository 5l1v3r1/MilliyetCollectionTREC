<DOC>
<DOCNO> 348221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko29.html </URL>
<DATE> 2005/06/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Aygün Türkiye ekonomik ve siyasi anlamda kuşatma altında 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Türkiye siyasi ve ekonomik anlamda bir kuşatma altında'' dedi. 
     Aygün, bugün, GİMAT'ı ziyaret ederek esnafın sorunlarını dinledi. 
     GİMAT sosyal tesislerde düzenlenen toplantıda bir konuşma yapan Aygün, dünyada globalleşme, küreselleşme denilen olgu nedeniyle bir geçiş dönemi yaşandığını bu nedenle yaşanan sıkıntıların devam edeceğini söyledi. Tedbir alınmaması halinde önümüzdeki günlerin esnaf açısından daha da kötü olacağını belirten Aygün, Türkiye'ye önce çok uluslu şirketlerin geldiğini, daha sonra bakkalların kapanıp marketlerin açıldığını anlatarak, ''Bu büyük balığın küçük balığı yemesi'' dedi. 
     Türkiye'nin siyasi ve ekonomik anlamda bir kuşatma altında bulunduğuna dikkat çeken Aygün, gümrük birliği sürecinde Türkiye'nin aleyhine işlediğini bildirdi. 
     Çin'de bir lacoste marka tişörtün 75-80 cente yapıldığını, bunun yaklaşık 1 milyon lira ettiğini, Türkiye'de ise bunun 3 milyona mal edilebildiğini anlatan Aygün, dolayısı ile Çin'de üretilen malın tercih edildiğini ve Türk tekstilinin zor günler yaşadığını vurguladı. 
     Türkiye'nin 2001'de 9.1 küçüldüğünü, bir gecede yüzde 100 fakirleştiğini anlatan Aygün, 2001 Şubat ayında yaklaşık 1 milyon 400 bin çekin arkasının yazıldığını söyledi. 
     Türk ekonomisinin 2004'de ise yüzde 9.9 büyüdüğünü belirten Aygün, 2004'ün sonu itibariyle yaklaşık 1 milyon 50 bin çekin arkasının yazıldığını, esnafın bu büyümeyi hissedemediğini söyledi. 
     
     TÜRKİYE'DE İŞSİZLİK 
     Türkiye'nin her yıl 700 bin kişiye iş bulması gerektiğini ve işsizler ordusuna yine her yıl ilave 300 bin işsiz katıldığını dikkat çeken Aygün, Türkiye'deki işsiz sayısının da 10-10.5 milyon olduğunu bildirdi. 
     Türkiye'de ekonominin büyüdüğüne Ankara tüccarının inanmadığını belirten Aygün, ''Çünkü tüccar bunu hissetmiyor. Ödenen vergi miktarları da artmıyor'' dedi. Tüccarın önünü göremediği için yeni bağlantı yapamadığını da belirten Aygün, kimsenin artık bakkaldan alışveriş yapmadığını, süpermarketlere gittiğini söyledi. 
     4 yıl önce bakkalların kapanmasından dolayı süpermarketlerin mutlu olduğuna değinen Aygün, ancak şimdi marketlerinde daha büyük şirketlerden şikayetçi olduğunu söyledi. Aygün, şöyle dedi 
     ''Ankara'da yerel zincir tabir ettiğimiz marketler aşağı inmeye başlayacak. Ne kalacak, karşımızda çok uluslu şirketler, dünya devleri kalacak. Onlarda ürünlerini doğrudan ilk elden alacak, fabrikadan alacak. Fabrikalarda kazanmayacak. Onlar sadece taşeronluk yapacak. Çünkü yatırım yapmayacaklar, büyümeyecekler. Bizim sektörde artık fabrika direkt müteahhide muhatap oluyor. Artık biz devreden çıktık. Bizdeki sıkıntı sizde de yaşanıyor. Marketler direkt sebze bahçesi sahipleriyle, salça ve zeytinyağı fabrikası ile ilişkiye giriyor. Sizler devreden çıktınız.'' 
     
     GİMAT BAŞKANI KESİMAL 
     GİMAT Başkanı Recai Kesimal de yaptığı konuşmada, Türkiye'nin ekonomik anlamda büyük bir sıkıntı ile karşı karşıya bulunduğunu kaydetti. Daha önce yaşanan krizler sırasında GİMAT esnafının kan kaybettiğini belirten Kesimal, marketler yasasının ertelenmesini de eleştirdi. Yasanın Meclis'te ertelenmesinin kendileri için kötü olduğunu belirten Kesimal, Gimat esnafının Migros, Carrefour gibi büyük marketlerle rekabet edemeyeceğini, bu konudaki sorunlarını hükümete iletmeleri konusunda ATO Başkanı Aygün'den yardım istedi. 
     Aygün daha sonra toplantıya katılan GİMAT esnafının sorunlarını dinleyerek, sorularını yanıtladı. 
     
</TEXT>
</DOC>
