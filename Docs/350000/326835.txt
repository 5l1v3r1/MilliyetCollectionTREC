<DOC>
<DOCNO> 326835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/guncel/axgun02.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüce Divan'da Çakıcı sorusu 
</HEADLINE>
<TEXT>


Eski Merkez Bankası Başkan Yardımcısı Esen, Çakıcı'nın Türkbank ihalesine karıştığı bilgisinin geç geldiğini söyledi 

Gökçer Tahincioğlu - Ankara 

Eski Başbakan Mesut Yılmaz ve eski Devlet Bakanı Güneş Taner'in, işadamı Korkmaz Yiğit'in kazandığı Türkbank ihalesine fesat karıştırdıkları iddiasıyla Yüce Divan'da yargılandıkları davada, emniyet, Alaattin Çakıcı müdahalesini gizlemekle suçlandı. 
Duruşmada tanık olarak dinlenen Türk Ticaret Bankası Munzam Vakfı Başkanı Celal Balabanlı, bankanın kanuna aykırı, devlet denetiminden kaçırılarak, alıcının belli olduğu ihalede satışa çıkarıldığını öne sürerek, "Erol Evcil, Adil Öngen gibi isimlere, uyduruk batık firmalara 600 milyon dolar kredi verilmiştir. Yiğit, vakfa ait yüzde 5 hisseyi almak için bizimle görüştü. Çakıcı arayınca satıştan vazgeçtik" dedi. 

40 gün sonra 
Eski Merkez Bankası Başkanı Aydın Esen de İstanbul emniyetinin, Çakıcı bağlantısına ilişkin sorusuna 40 gün sonra, ihalenin sonuçlanmasından 6 saat sonra yanıt verdiğini belirtirken, dönemin Hazine Müsteşarı Yener Dinçmen de kendilerine belge gelmediğini, tereddütleri için Yılmaz'ın, "Endişeye gerek yok. MİT'ten rapor aldım" dediğini söyledi. 
Eski Hazine Müsteşar Yardımcısı Osman Tunaboylu da bürokratlarda Yiğit hakkındaki tereddüdün onay yazısına yazıldığını, Taner'in ise "Belgeniz varsa yazın, yoksa niye yazıyorsunuz " dediğini söyledi. Eski İçişleri Bakanı Kutlu Aktaş, Yiğit'le makamındaki görüşmeyi "etik dışı bir kararla" dinlettiğini belirterek, "Milliyet, Yeni Yüzyıl, Türkbank ve Genç TV'yi alacağım' dedi. İstanbul Platin Konutları'ndaki 1 milyon dolarlık evlerinden satmayı önerdi. Satsanız 10 bin dolar etmem dedim" diye konuştu. Aktaş, şöyle devam etti 

'Kimyam bozuldu' 
"Çakıcı'nın çocuğunu bile tehdit ettiğini, kimyasının bozulduğunu söyledi. Demirbank'ın sahibine karşı da suikast girişimi olmuştu. Görüşmenin deşifresini Yılmaz'a ilettim. Birkaç gün sonra Hüsamettin Özkan'ın da Yiğit'le görüşmesi üzerine Başbakan Yardımcısı Bülent Ecevit'in önerisiyle, Yılmaz'ın da katılımıyla toplandık. İhalenin iptaline karar verildi." 

'Bilgi notu gelmedi' 
Eski Başbakanlık Özel Kalem Müdürü Sema Erdem, emniyetin gönderdiği iddia edilen bilgi notunun kendilerine gelmediğini söylerken, TBMM Soruşturma Komisyonu'nu, talepleri üzerine yapılan gayrı resmi görüşmede, Yılmaz'a ait not ve ajandaları istemekle eleştirdi. 
Bilgi notunun kendisine hiç gelmediğini söyleyen Yılmaz da şöyle konuştu "Emniyet, İçişleri Bakanı ve İstanbul Valisi'ni, telefon dinlemelerinden saptanmasına rağmen Yiğit - Çakıcı bağlantısı konusunda bilgilendirmedi. Bilgi notunda sadece duyumların olduğunu öğrendik. Alsak bile kararlarımız değişmezdi. Resmi delilleri olmasa yargılanmam haklı olabilirdi. Sözde, birtakım kişiler ihaleden 6 saat sonra festival, nik h davetiyelerinin gönderildiği birime notu iletmişler. Özkan, 'Yiğit, Milliyet ve Türkbank'ı almaktan vaçgeçtiğini söyledi' deyince ihaleyi rahatlıkla iptal ettik." Duruşma 15 Nisan'a ertelendi. 

Emniyetçiler de dinlenecek 

Yüce Divan, işadamları Mehmet Emin Karamehmet, Erdoğan Demirören, eski Emniyet Genel Müdürü Necati Bilican, Emniyet İstihbarat Daire Başkanı Sabri Uzun, eski Emniyet İstihbarat Daire Başkanı Emin Aslan, Niyazi Palabıyık, eski İstanbul Emniyet Müdürü Hasan Özdemir ve Aslan Tekin Önel'in tanık olarak dinlenmesine karar verdi. 

NOTLAR 
H kimden 'sakız çiğnemeyin' uyarısı 

Kamerayla çekim yapmanın yasak olduğunu anımsatan Heyet Başkanı Mustafa Bumin, bazı izleyicileri sakız çiğnememeleri konusunda uyardı.Heyetin izniyle sorularını oturarak soran Yargıtay Başsavcısı Nuri Ok, Bumin'in "Taraf olduğunuzdan kalksanız iyi olur" uyarısı üzerine ayağa kalktı.Duruşmayı, Yılmaz'ın eşi Berna Yılmaz, kardeşi Turgut Yılmaz ile çok sayıda eski ANAP'lı bakan, milletvekili ile ANAP Genel Başkan Vekili Halil İbrahim Özsoy da izledi. Yılmaz, salona girdiğinde izleyiciler topluca ayağa kalktı. 

</TEXT>
</DOC>
