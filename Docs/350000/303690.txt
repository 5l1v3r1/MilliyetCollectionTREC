<DOC>
<DOCNO> 303690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko36.html </URL>
<DATE> 2005/01/05/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Japon iş dünyasını "yaşlı nüfus" korkusu sardı... 
</HEADLINE>
<TEXT>

     Japonya'da önde gelen iş adamları örgütleri, doğum oranının azalmasıyla nüfusun giderek yaşlanmasının ülke ekonomisinin geleceğinin risk altına soktuğu uyarısında bulundular. 
     Önümüzdeki yıllarda işçi sıkıntısı yaşanabileceğini belirten Japon işadamları derneği Keidanren Başkanı Hiroshi Okuda, ''şirketlerin genç çalışanlarını çocuk sahibi olmak konusunda teşvik etmek için yeterince hızlı davranmadığını'' belirterek, önlem alınmasını istedi. 
     Aynı zamanda otomobil devi Toyota'nın da başkanlığını yürüten Okuda, ''10 yıl önce de insanlar bunun problem olduğunu söylüyordu. Şimdi bu konuda bir çok adım atılmış durumda. Fakat yeterince etkili olmadıkları için bu politikaların gözden geçirilmesi gerekiyor'' şeklinde konuştu. 
     Japonya Sanayi ve Ticaret Odası Başkanı Nobuo Yamaguchi ise kadınların emeklilik olanaklarının genişletilmesini istedi. 
     ''Bu sayede kadınlar iş ya da aile seçimine zorlanmayacak'' diyen Yamaguchi, çalışan bayanların çocuk sahibi olmayı istemeleri halinde işverenlerin daha fazla maliyetle karşılaşmaları gerekse bile kolaylık göstermeleri gerektiğini kaydetti. 
     Düşen doğurganlık oranını tekrar artırmanın uzun vadeli bir yatırım olduğunu belirten Yamaguchi, bu konuda şirketlerden maliyetleri üstlenmeye hazır olmalarını talep etti. 
     Japonya'da 2004'le birlikte son 23 yılda aralıksız devam eden doğurganlık oranı düşüşü, ekonominin geleceği açısından en önemli sorunlar arasında gösteriliyor. 
     127 milyonluk ülkede 15 ve daha küçük yaşlarda bulunanların sayısı geçen yıl 17.8 milyona geriledi. 
     Japonya'da toplam nüfusun yüzde 13.9'una denk gelen bu oran, ABD'de yüzde 20.1, İngiltere'de yüzde 18.6 ve İspanya'da yüzde 14.5 seviyesinde bulunuyor. 
     
</TEXT>
</DOC>
