<DOC>
<DOCNO> 344274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko54.html </URL>
<DATE> 2005/05/20/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Caferi Türkiye ile gerçek bir ortaklık kurmayı istiyoruz... 
</HEADLINE>
<TEXT>

     Resmi ziyaret kapsamında Ankara’da temaslarda bulunan Irak Başbakanı İbrahim Caferi, Türkiye ile ilişkilerinin gelecekte yeniden yapılandırılmasında, gerçek bir ortaklık kurmayı istediklerini bildirdi. 
     Irak Başbakanı Caferi, Dışişleri Bakanı ve Başbakan Yardımcı Abdullah Gül ile birlikte Türkiye Odalar ve Borsalar Birliği’ni TOBB 
     ziyaret etti. 
     Caferi’ye ev sahipliğini, Eurochambers toplantısına katılmak için Brüksel’de bulunan TOBB Başkanı Rifat Hisarcıklıoğlu’nun yerine, Başkan Yardımcısı Hüseyin Üzülmez yaptı. 
     Görüşmeden önce gazetecilere açıklama yapan Irak Başbakanı Caferi, Türkiye’nin politik, siyasi, ekonomik, sanayi ve ticaret alanındaki deneyimleri ile iyi bir örnek oluşturduğunu, kendi kendine yeten büyük bir atılım yapmış ülke durumunda olduğunu söyledi. 
     Güvenlik, siyaset ve ekonominin birbiriyle bağlantılı olduğunu, ekonominin güvenliğin sağlanması ile ancak ilerleyebileceğini ifade eden Caferi, Irak’ın petrol, tarım ve turizm alanlarında potansiyeli bulunduğunu söyledi. 
     Ayrıca Irak’ta kutsal bölgelerin yer aldığını anlatan Caferi, Irak’ın stratejik bir öneme de sahip olduğunu bildirdi. 
     Konuşmasında Irak’ta ilk kez bir seçimle hükümet kurulduğuna dikkati çeken Caferi, Irak’ın yeniden geri dönülemeyecek bir döneme girdiğini, özgürlük ve demokrasinin tadına vardığını ifade etti. 
     Caferi, Irak’ta bazı güvenlik sorunları bulunduğuna işaret ederken, sonsuz bir çaba harcayarak, bunları da bertaraf etmeye çalıştıklarını söyledi. 
     Irak’a yıkıcı güçlerin dışarıdan girdiğini vurgulayan Caferi, bu yıkıcı unsurların Irak’a geçmesini önleme çabası içinde olduklarını kaydetti. 
     Bu güçlerle mücadele ettiklerini anlatan Caferi, Irak’taki yıkıcı çalışmaların yolunu kapatacaklarını, Irak’ı iç savaşa sürüklemek isteyenlerin önünü keseceklerini bildirdi. 
     Irak’ta bazılarının, Sünni Araplara yönelik kışkırtıcı hareketlerde bulunulduğuna yönelik söylemler ileri sürdüğüne dikkati çeken Caferi, oysa Sünni Arapların da yönetimde önemli görevlerde bulunduklarını, Parlamento’nun Başkanı, Başbakan ve Cumhurbaşkanı yardımcıları ile 6 bakanın Sünni Araplardan oluştuğunu söyledi. 
     
     IRAK’TA BOMBALI ARAÇLAR 
     Caferi bu arada, Irak’ın çeşitli kentlerine bombalı araçlar gönderildiğini bildiklerini, bu araçların değişik bölgelerde patlatıldığını, sadece Şii bölgelerde patlatılmadıklarını söyledi. 
     Caferi, şöyle dedi 
     "Erbil’de de patlatıldı ve Erbil bir Kürt şehridir. Tıkrit’te de patlatıldı, Tıkrit de Arap şehridir. Musul’da patlatıldı. Musul bir Sünni ve Arap şehridir. Biz Sünni, Türkmen, Şii, Arap meselesi ile karşı karşıya değil, ulusal güçlerle terör çekişmesi içindeyiz. 
     Teröre neden olan faktörleri hükümet olarak inceliyoruz. 
     Hükümetimiz yoluna devam etmektedir, bu teröre neden olan faktörleri araştırmakta ve çözüm için çaba harcamaktadır." 
     
     "TÜRKİYE İLE GERÇEK ORTAKLIK İSTİYORUZ" 
     Konuşmasında, Türkiye’ye "komşu ülke" olarak baktıklarına işaret eden Caferi, Türkiye’nin deneyimlerine saygı ile baktıklarını ve bunlardan yararlanmak istediklerini belirtti. 
     Caferi, "biz gelecekte ilişkilerimizin yeniden yapılandırılmasında, gerçek bir ortaklık istiyoruz" dedi. 
     Caferi, Irak’ın Türkiye ile yanlızca komşu olmadığını, aynı zamanda iki halk arasında dini, politik, düşünce bakımından bağlar bulunduğunu, iki ülke arasında ekonominin harekete geçmesiyle bunların daha da gelişme göstereceğini bildirdi. 
     Konuşmasında sermayenin korkak olduğuna da değinen Caferi, Irak’a giderken sermayenin cesur olmasını istediklerini vurguladı. 
     Caferi, "Irak’ta savaş bitti, işgal de kalmayacak. Irak’ta politik süreç yürümektedir...Irak, geriye dönüş yapmayacaktır" dedi. 
     Irak’ın yeniden yapılandırılmasında sanayi ve teknik konularda çaba harcadıklarına değinen Caferi, sanayi, çimento, kükürt, gübre alanlarında Irak’ta potansiyel bulunduğunu kaydetti. 
     
     TOBB BAŞKAN YARDIMCISI ÜZÜLMEZ 
     TOBB Başkan Yardımcısı ve aynı zamanda İslam Ticaret ve Sanayi Odası Başkan Vekili Hüseyin Üzülmez de, yaptığı konuşmada, Irak halkının layık olduğu güven ve istikrar ortamının sağlanmasına dönük çabaların başarılı olmasını diledi. 
     Seçimleri takiben Caferi başkanlığında kurulan hükümetin başarısının, kuşkusuz öncelikle Irak halkının yararına olduğunu belirten Üzülmez, kimsenin Irak’ı ıraklılardan daha fazla sevemeyeceğini belirterek, "Irak’ın istikrarı öncelikle Iraklıların sorunu olmalıdır" dedi. 
     Bununla birlikte, Irak hükümeti tarafından ülkede ekonomik ve siyasi istikrarın sağlanması yönünde atılacak adımların başarılı olmasının, aynı zamanda Irak’a komşu ülkelerin ve bütün dünyanın menfaatine olduğunu söyleyen Üzülmez, "dolayısıyla sürecin başarısına katkı sağlamak, Irak halkının ve Irak yönetiminin taleplerine bağlı olarak aynı zamanda bizlerin de görevidir" diye konuştu. 
     
</TEXT>
</DOC>
