<DOC>
<DOCNO> 330568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/ekonomi/eko05.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Söylemez Haksız hiçbir kazancım yok 
</HEADLINE>
<TEXT>



Sahte Melekler - Hortumcuzadeler adlı romanda, ismi verilmemesine karşın, banka izni karşılığında bir bakanın 5 milyar lira rüşvet aldığına ilişkin bölümün kendisine atfedilmesi üzerine gazeteci Memduh Bayraktaroğlu'nu mahkemeye veren Devlet Eski Bakanı Ufuk Söylemez, Milliyet'te konuyla ilgili çıkan haber üzerine bir açıklama yaptı. Söylemez açıklamasında şunları dile getirdi 
'Yaşamım boyunca yasalar ve hukuk çerçevesinde, hem kamu hem de özel sektörde, önemli icraat ve sorumluluklar üstlenmiş, dürüst, saygın ve itibarlı bir siyaset ve devlet adamıyım. Haksız ve hukuksuz hiçbir kazancım ve varlığım yoktur. Yasal olarak yıllar boyunca resmi mercilere beyan ettiğim mütevazı mal varlığımda, gelirimle mütenasip olmayan herhangi bir değişiklik olmamıştır. 
Bu yasal beyanlarım dışında, ne benim, ne de aile fertlerimin, ne Türkiye'de ne de yurtdışında, ne malı, ne de yurtdışında herhangi bir banka hesabı da hiçbir zaman olmamıştır. 
Silivri'de ve Antalya'da villalarım olmadığı gibi, Ankara'da tripleks villam da yoktur. Esasında yaşamım boyunca ne benim, ne aile fertlerimin, ne villası, ne yalısı, ne arazisi, ne teknesi, ne de yurtdışında hiçbir malı ve hesabı hiçbir zaman olmamıştır. 
O nedenle de gerek kamu görevlerinde bulunduğum sürede, gerekse bu görevlerden ayrılmamın üzerinden bugün yaklaşık 10 yıl geçmiş olmasına rağmen, aleyhime haksız kazanç, mal varlığı veya rüşvet gibi herhangi bir iddia ile ne bir dava ne de bir soruşturma açılmamıştır. 
Türk hukukuna ve adaletine güvenen, basın - yayın yoluyla iftira ve karalamaya uğramış, her mağdur ve masum vatandaş gibi açtığım bu davanın sonucunu inşallah hep birlikte göreceğiz. 
Bakanlık görevi boyunca, başta esnaf ve KOBİ'ler olmak üzere milli ekonomimizin çıkarlarına uygun icraat yapan, IMF'den 1 dolar dahi borç almayan gerçekçi kur politikalarıyla ne devalüasyona, ne de herhangi bir ekonomik krize neden olmadan ekonomiyi büyüten bir devlet adamı olarak, zor koalisyon koşullarına rağmen bu görevlerinden alnının akı ve başarı ile çıkmış olmamın haklı gururunu yaşıyorum. 
Kariyerimi ve siyasi geleceğimi karalamaya yönelik, her türlü iftira ve teşebbüsün karşısında hukuk yolundan ayrılmaksızın, azimli ve kararlı duruşumu sürdüreceğimi kamuoyuna saygıyla duyururum." 


</TEXT>
</DOC>
