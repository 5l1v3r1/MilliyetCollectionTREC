<DOC>
<DOCNO> 331526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur09.html </URL>
<DATE> 2005/04/08/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kaldığı yurtta kantin camlarını kıran gence 6 ay hapis cezası verildi 
</HEADLINE>
<TEXT>

     Turaç TOP DHA 

      İZMİR'de, alkol alıp kaldığı yurt kantininin camını kırdığı bilekliği 6136 sayılı Ateşli Silahlar ve Bıçaklar ile Diğer Aletler Hakkında Kanun kapsamında değerlendirilen üniversite öğrencisi Başar Kırcalı, 6 ay hapis cezasına çarptırıldı. Kırcalı'nın hapis cezası 2 bin 437 YTL para cezasına çevrilip ertelendi. 
     Dokuz Eylül Üniversitesi Jeoloji Bölümü öğrencisi 23 yaşındaki Başar Kırcalı, iddiaya göre 2003 yılbaşı gecesi eğlenmek amacıyla arkadaşlarıyla dışarı çıktı. Arkadaşlarıyla birlikte eğlenip alkol alan Kırcalı, bir süre sonra kaldığı Bornova İlçesi'ndeki Ege Üniversitesi Kampüsü içerisinde yer alan Kredi Yurtlar Kurumu'na döndü. Alkolün etkisiyle kendinden geçen Kırcalı, yurt bloğunun zemin katındaki kantinin camını vurup kırdı. Bileklikli eliyle camı kıran ve kendisi de hafif yaralanan Kırcalı, Ege Üniversitesi Tıp Fakültesi Hastanesi'nde yapılan tedavisinin ardından taburcu edildi. Polis tarafından gözaltına alınan üniversite öğrencisi Başar Kırcalı, sevkedildiği adliyede nöbetçi mahkemece tutuksuz yargılanmak üzere serbest bırakıldı. 
     6136 SAYILI KANUN KAPSAMINDA SAYILDI 
     Soruşturmayı sürdüren Cumhuriyet Savcısı Nesli Tunç Emeklioğlu, hazırladığı iddianamede, tutuksuz sanık Kırcalı'nın kullandığı bilekliğin 6136 sayılı Ateşli Silahlar ve Bıçaklar ile Diğer Aletler Hakkında Kanun'a aykırı olduğunu belirterek, 6136 sayılı kanuna muhalefet, kamu malına zarar ve mütecaviz sarhoşluk' suçundan dava açtı. İzmir 17'nci Asliye Ceza Mahkemesi'nde görülen davada, hakim karşısına çıkan Başar Kırcalı, "O gece moralim bozuktu. Alkol aldım. Sonrasını hatırlamıyorum. Camı kırmış olabilirim. Bilekliği, metal müzik düşkünü olduğum için aksesuar olarak taşıyorum. Kasıtlı birşey yapmadım'' dedi. 
     Mahkeme heyeti, Kırcalı'nın kullandığı bilekliği, tetkik için İstanbul Adli Tıp Kurumu Başkanlığı'na gönderdi. Bileklikle ilgili çıkarılan ekspertiz raporunda, "Tetkik için gönderilen unsur, 6 18.2 santimetre ebatlarındaki siyah renk deri üzerine, 18 milimetre uzunluğunda 15 adet sivri uçlu, delici nitelikte konik metaller düzenli bir biçimde vidalanarak sabitlenmiş iki adet tokası bulunan bir bilekliktir. Söz konusu bileklik, görünümü ve taşımakta olduğu nitelikler itibariyle, 6136 sayılı yasanın 4'üncü maddesinde belirtilen salt saldırı ve savunmada kullanılmak üzere özel nitelikte imal edilmiş aletlerden olarak değerlendirilmelidir'' denildi. 
     Dava sonunda mahkeme heyeti, sanık Kırcalı'nın kamu malına zarar ve mütecaviz sarhoşluk' suçlarından beraatine karar verirken, 6136 sayılı kanuna muhalefet ettiği gerekçesiyle 6 ay hapis cezasına çarptırdı daha sonra bu cezasını 2 bin 437 YTL para cezasına çevirip erteledi. 
     
</TEXT>
</DOC>
