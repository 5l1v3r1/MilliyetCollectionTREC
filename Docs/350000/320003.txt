<DOC>
<DOCNO> 320003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy18.html </URL>
<DATE> 2005/03/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tarım Bakanı Güçlü sahte rakı olayını yorumladı... 
</HEADLINE>
<TEXT>

     Tarım ve Köyişleri Bakanı Sami Güçlü, vatandaşları kaçak rakı konusunda dikkatli davranmaya çağırdı. 
     Güçlü, Tarım Sigortaları Yasası Tasarısı'nın görüşmeleri için geldiği TBMM'de, gazetecilerin, İstanbul'da ölümle sonuçlanan kaçak rakı olayına ilişkin sorularını yanıtladı. 
     Bunun, insan sağlığını ölüme varıncaya kadar tehdit eden, kaçak olarak üretilmesi nedeniyle emniyet kuvvetlerini daha fazla ilgilendiren bir olay olduğunu kaydeden Güçlü, bakanlığının görevlilerinin aldığı numunelerin sonuçlarının, bugün gelmesinin beklendiğini söyledi. 
     Olayın insanların içecekleri bir nesnenin kaçak üretiminin ötesinde boyutları olduğunu belirten Güçlü, şöyle devam etti 
     ''Kolay kazanç, usul dışı hareket ve bir bakıma insan hırslarının ulaşabileceği bir nokta olarak ortaya çıkıyor. Toplumun her kesimini ilgilendiriyor ancak bu, bizden çok güvenliği ve sağlığı ilgilendiren bir hadisedir. Toplumumuza iletmek istediğimiz düşünce ise dikkatli davranmalarıdır. Kullanacağımız unsurların, içeceğimiz nesnelerin sağlığımızı ve hayatımızı, ailemizi ve toplumumuzu olumsuz şekilde etkilememesi için hassasiyet göstermeliyiz.'' Bir gazetecinin, vergi oranlarının düşürülmesinin kaçak üretimi cazip olmaktan çıkarıp çıkarmayacağı yönündeki sorusu üzerine de Güçlü, bu tip olayları engellemede cezai tedbirlerin, ekonomik tedbirlerden daha öncelikli olduğunu söyledi. 
     
</TEXT>
</DOC>
