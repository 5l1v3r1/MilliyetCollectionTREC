<DOC>
<DOCNO> 344557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/soneko05.html </URL>
<DATE> 2005/05/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Tüzmen 17 Mayıs itibarıyla 12 aylık ihracat, 68,9 milyar doları aştı 
</HEADLINE>
<TEXT>

     Devlet Bakanı Kürşad Tüzmen, 17 Mayıs itibarıyla 12 aylık ihracatın 68.9 milyar doları aştığını bildirdi. 
     Tüzmen, Helsinki’deki temasları sırasında basın mensuplarına yaptığı açıklamada, 1 Ocak-17 Mayıs tarihleri arasındaki ihracatın 26.5 milyar doları bulduğunu, oysa 2004 yılında bu rakamın 21.6 milyar 
     dolar olduğunu kaydetti. 
     İhracatın bu dönemde yüzde 22.8 oranında arttığını belirten Tüzmen, çok önemli bir gelişmenin otomotiv ihracatında görüldüğünü kaydetti. Bakan Tüzmen, şunları söyledi 
     "Bence şu an çok önemli bir gelişmeyi beraber yaşıyoruz. Artık Türkiye’nin otomobil ihracatı, hazır giyim ve konfeksiyon ihracatına yetişmiş durumda. Taşıt araçları ve yan sanayinin bu dönem içinde yapmış olduğu ihracat 5 milyar doları geçmiş durumda. Hazır ve giyim ve konfeksiyonun yaptığı ihracat da 5 milyar dolaylarında. Otomotiv Türkiye’nin yıldızlaşan bir sektörü. Tahmin ediyorum ihracatta hazır giyim ve konfeksiyonu zorlayan bir noktaya gelecek. Şu anda zaten 1.8 milyar dolarlık tekstil ihracatını geçmiş durumda." Artış trendinin yüzde 46 gibi bir oranda hızlı şekilde devam ettiğine işaret eden Tüzmen, "aralarında çok yapıcı bir rekabet var ve sağlıklı şekilde gelişiyor. Otomotiv ihracatı ileri teknolojiyi içinde taşıyan bir ihracat dalımızdır. Daha fazla ileri teknoloji ürünü ihracatı yaptığımızın bir göstergesi. Türkiye’nin geldiği noktayı göstermesi bakımından önemlidir. Böyle giderse ilk sıraya otomotiv ihracatı yerleşecek" şeklinde konuştu. 
     İhracatta geriye dönük 12 aylık sürede, yaklaşık 69 milyar dolara ulaşıldığını bildiren Tüzmen, şöyle devam etti 
     "Bu 69 milyar dolarlık ihracat, eğer biz bu artış yüzdesiyle devam edecek olursak, tahmin ediyorum 2005’in sonunda bizim dediğimiz gibi, program hedefi olan 71 milyar doları aşacak 75 milyar dolar civarına gelecektir. Hepimizin amacı budur. Dikkatle izliyoruz gelişmeleri. Ama her şeye rağmen, Türkiye’nin yaşadığı bütün sıkıntılarına rağmen ihracatın bu denli ilerleme göstermesi çok güzel bir gelişmedir." 
     
     İHRACATTA YEŞİL KORİDOR SİSTEMİ 
     Tüzmen bu arada, Finlandiya Milli Gümrük Kurulu Genel Müdürü Tapani Erling ile yaptıkları toplantıda, Finlandiya’nın uyguladığı "yeşil koridor" sistemini konuştuklarını söyledi. 
     Bu sistemin Rusya ile Finlandiya arasındaki sınır kapılarında uygulandığını anlatan Tüzmen, şunları kaydetti 
     "Bunların bir sistemi var. Yeşil koridor sistemi diyorlar. Rusya ile Finlandiya arasında sınır kapılarında beklemeden işlem yapılması amacıyla yaratılmış bir sistem. Yani TIR karşı tarafa geçmeden gümrük idaresine direkt bildirim yapıyorlar ve bu bildirim yapıldıktan sonra, karşı tarafın gümrük idaresine referans numarası ile birlikte elektronik ortamda bir mesaj çekiyorlar. Bu kabul edildiği zaman TIR’lar gümrük denetimi yapılmadan hızlı bir şekilde sınırdan geçiyor." Bu sistemle yapılan ticaretin, şu an için Rusya ile ticaretlerinin yaklaşık yüzde 3-5’i civarında olduğunu anlatan Bakan Tüzmen, şu görüşleri dile getirdi 
     "Yani 9 milyar dolarlık ticaret hacminin yaklaşık 270 milyon doları bu sistemle yapılıyor. Tabii bu koridor sistemini merak ediyorduk. Çünkü biz Ruslarla görüştüğümüzde, böyle bir sistemi kurabilir miyiz demişlerdi. Karşılıklı gümrük elemanlarını değiştirmek gibi uygulamaları var. Bulgaristan sınırında çok sıkıntı çekiyoruz. 
     Böyle bir sistemin uygulamasını yapabilir miyiz, AB ile olan görüşmelerde bir sıkıntı yaratıyor mu, bunları konuştuk." 
     
     TÜTÜN VE DERİ VE DERİ MAMULLERİ İHRACATINDA GERİLEME VAR... 
     Tüzmen’in verdiği bilgilere göre, 1-17 Mayıs dönemleri itibarıyla toplam ihracat, 2004’e göre 2005 yılında yüzde 23.3 artarak 2 milyar 527 milyon dolardan 3 milyar 117 milyon dolara yükseldi. 
     Bu dönemde tarım ürünleri ihracatı yüzde 51.5 artışla 383.7 milyon dolara, sanayi ürünleri ihracatı yüzde 20.4 artışla 2 milyar 660.4 milyon dolara, madencilik ihracatı ise yüzde 13.8 artışla 72.95 milyon dolara yükseldi. 
     İhracat kalemleri içinde en yüksek artış yüzde 106.5 ile zeytin ve zeytinyağı ihracatında görüldü. Zeytin ve zeytinyağı ihracatı bu dönemde 7.42 milyon dolardan 15.32 milyon dolara yükseldi. İhracat artışında ikinci sırayı yüzde 84.1 ile fındık ve mamulleri aldı. Aynı dönemlerde fındık ve mamulleri ihracatı 34.5 milyon dolardan 63.4 milyon dolara yükseldi. 
     Bu dönemde tekstil ve hammaddeleri ihracatı yüzde 18.7 artışla 226.5 milyon dolara, kimyevi maddeler ve mamulleri ihracatı yüzde 22.4 
     artışla 2.8 milyon dolara, hazırgiyim ve konfeksiyon ihracatı yüzde 10.4 artışla 549.4 milyon dolara, taşıt araçları ve yan sanayi ihracatı yüzde 46.8 artışla 622 milyon dolara, elektrik ve elektronik ihracatı yüzde 8.7 artışla 269.2 milyon dolara, demir ve demir dışı metaller ihracatı yüzde 6.2 artışla 422.6 milyon dolara yükseldi. Bu dönemde tütün ihracatı yüzde 18.9 azalışla 20.9 milyon dolardan 17 milyon doların altına indi. Tütün ihracatı 1 Ocak-17 Mayıs döneminde de yüzde 6.9 azalarak 259.2 milyon dolardan 241.4 milyon dolara geriledi. 1 Ocak-17 Mayıs döneminde ihracatı azalan diğer bir kalem de deri ve deri mamulleri kalemi oldu. 2004 yılının 1 Ocak-17 Mayıs döneminde 277.1 milyon dolar olan deri ve deri mamulleri ihracatı bu yıl aynı dönemde 274 milyon dolara geriledi. 
     
     OTOMOTİV İHRACATI REKORA GİDİYOR... 
     1 Ocak-17 Mayıs döneminde ise ihracat, geçen yılın aynı dönemine 
     göre, yüzde 22.8 artışla 21 milyar 626.8 dolardan 26 milyar 565.2 milyon dolara çıktı. Bu dönemler itibarıyla zeytin ve zeytinyağı ihracatı yüzde 197.8, meyve ve sebze mamulleri ihracatı yüzde 64.7, taşıt araçları ve yan sanayi ihracatı yüzde 46.3, hazırgiyim ve konfeksiyon ihracatı yüzde 9.8, tekstil ve hammaddeleri ihracatı yüzde 12.5, kimyevi maddeler ve mamulleri ihracatı yüzde 34.1, fındık ve mamulleri ihracatı yüzde 65.7, demir ve demir dışı metaller ihracatı yüzde 14.3, elektrik ve elektronik ihracatı yüzde 17.7 arttı. Bu dönemde hazırgiyim ve konfeksiyon ihracatı 5 milyar 233.8 milyon dolar, taşıt araçları ve yan sanayi ihracatı 5 milyar 60.1 milyon dolar, tekstil ve hammaddeleri ihracatı 1 milyar 859.4 milyon dolar, yaş meyve ve sebze ihracatı 732.1 milyon dolar, fındık ve mamulleri ihracatı 480.5 milyon dolar, zeytin ve zeytinyağı ihracatı 129.1 milyon dolar, kimyevi maddeler ve mamulleri ihracatı 2 milyar 250.7 milyon dolar, demir ve demir dışı metaller ihracatı 3 milyar 515.5 milyon dolar, elektrik ve elektronik ihracatı 2 milyar 374.3 milyon dolar oldu. Bu dönemde hazırgiyim ve konfeksiyon ihracatı yaklaşık 466 milyon dolar daha fazla gerçekleşirken, taşıt araçları ve yan sanayi ihracatındaki artış miktarı 1.6 milyar doları aştı. 
     
</TEXT>
</DOC>
