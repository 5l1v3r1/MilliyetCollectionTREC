<DOC>
<DOCNO> 310787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo07.html </URL>
<DATE> 2005/01/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Beşiktaş izin yapmadan Gençlerbirliği maçının hazırlıklarına başladı 
</HEADLINE>
<TEXT>

     Malatyaspor'u yenerek haftayı 3 puanla kapayan Beşiktaş, izin yapmadan gelecek hafta yapacağı Gençlerbirliği maçının hazırlıklarına başladı. 
     Teknik direktör Rıza Çalımbay yönetiminde BJK Nevzat Demir Tesisleri'nde gerçekleştirilen idmanda, Malatyaspor maçında 90 dakika forma giyen oyuncular koşu yapmakla yetinirken, diğerleri kondisyon, pas ve şut çalışmasının ardından çift kale maç yaptı. 
     Antrenmana, sakatlığı süren Ahmed Hassan ile bağırsak enfeksiyonu geçiren Carew katılmadı. 
     Antrenman maçında teknik direktör Çalımbay ve yardımcısı Zeki Önatlı da forma giyerken, Çalımbay'ın oynadığı takım, İbrahim Akın'ın 2 golüyle maçtan 2-1 galip ayrıldı. Diğer takımın golünü ise Berkant attı. 
     Çalımbay, antrenman sonrası, genç futbolcu Serdar Özkan ile sahada bir süre özel bir görüşme yaptı. 
     Yarını dinlenerek geçirecek olan siyah-beyazlılar, Gençlerbirliği maçı hazırlıklarını, 1 Şubat Salı günü yapacakları antrenmanla sürdürecek. 
     
</TEXT>
</DOC>
