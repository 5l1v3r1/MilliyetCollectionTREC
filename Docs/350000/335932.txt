<DOC>
<DOCNO> 335932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy27.html </URL>
<DATE> 2005/04/22/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Türkiye Öğrenci Meclisi'nde "dokunulmazlık talebi"... 
</HEADLINE>
<TEXT>

     TBMM Genel Kurulu'nda toplanan 2. Dönem Türkiye Öğrenci Meclisi'nde, Ankara Temsilcisi Onur Kireçtepe, öğrenci meclisine seçilenlere de milletvekilleri gibi dokunulmazlık verilmesini istedi. 
     TBMM ile Milli Eğitim Bakanlığı'nın ''Demokrasi Eğitimi ve Okul Meclisleri Projesi'' çerçevesinde, 81 ilden seçilen temsilcilerin oluşturduğu ''2. Dönem Türkiye Öğrenci Meclisi''nin çalışmaları sırasında, talepte bulunan temsilcilere 5'er dakikalık söz hakkı verildi. 
     Ankara Temsilcisi Kireçtepe, öğrenci temsilcilerinin sadece tavsiye ve öneride bulunduklarını, bunun dışında yaptırım güçleri olmadığını söyledi. 
     Temsilcilerin, ülke genelindeki 42 bin 411 okulda yapılan seçimlerle belirlendiğini kaydeden Kireçtepe, seçim bölgelerinde daha aktif çalışabilmeleri için yaptırım gücüne sahip olmaları gerektiğini ifade etti. 
     Bir sınıf başkanı ile okul müdürü arasında yaşanan tartışma sonucu öğrencilerin disiplin veya okuldan uzaklaştırma gibi cezalar alabildiğini söyleyen Kireçtepe, ''Milletvekilleri gibi bizlere de dokunulmazlık verilmeli. Yapacağımız toplantı ve çalışmalara okul yönetiminin destek vermesi sağlanmalı. Temsilci öğrencilerin yaptırım gücüne ihtiyaçları var'' diye konuştu. 
     
     ''CEKETİMİ SATMAYA HAZIRIM'' 
     Antalya Temsilcisi Tansu Ataören, kırsalda okumaya çalışan arkadaşlarının acı çekmesini istemediğini, rahat uyuyabilmek için onların sorunlarının giderilmesini istedi. 
     ''Eğitimde fırsat eşitliğinin sağlanması'' yönünde herkesin üzerine düşeni yapması gerektiğini belirten Ataören, ''Ayşe'nin acısını dindirmek, Ali'nin sıkıntısını gidermek için ceketimi, ayakkabımı satmaya hazırım'' dedi. 
     Batman Temsilcisi Hediye Argıç, 1200 öğrenci kapasiteli okullarında 3 bin 700 öğrencinin eğitim gördüğünü, okuldaki kütüphane ve spor salonlarının da sınıfa dönüştürüldüğünü söyledi. 
     
     OKUL KIYAFETLERİ 
     2. Dönem Türkiye Öğrenci Meclisi Başkanı Ramazan Bıyık'ın imzasıyla hazırlanan önergede, Öğrenci Meclisi'nin yılda en az 2 kez toplanması, okullarda demokrasi dersleri verilmesini istendi. Okul öncesi eğitimin özendirilmesi ve yaygınlaştırılması talep edilen önergede, velilerin eğitim programıyla ilgili görüşlerinin yanı sıra okul kıyafetlerinin rengi ve şekli konusunda da öğrencilerin görüşlerinin alınması gerektiği bildirildi. 
     Önergede, ezberi özendirmeyen, 2 aşamalı müfredatın hazırlanması, sokak çocuklarının eğitime kazandırılması için çalışma yapılması istekleri de yer aldı. 
     ''AB'ye girişin muasır medeniyetler seviyesine ulaşmada bir adım'' olarak değerlendirilmesi istenen önergede, savaşların sona erdirilmesi, dostluk ve barış ortamı sağlanarak, şiddete yönlendirilmeden kaçınılması taleplerine de yer verildi. 
     Öğrenci Meclisi, hazırlanan önergenin Milli Eğitim Bakanı Hüseyin Çelik'e iletilmesinin ardından çalışmalarını tamamladı. 
     
</TEXT>
</DOC>
