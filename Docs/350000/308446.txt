<DOC>
<DOCNO> 308446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/soneko05.html </URL>
<DATE> 2005/01/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Banka havale masfarları el yakıyor... 
</HEADLINE>
<TEXT>

     Yüksek kredi kartı faizlerinden sonra tüketicilerin banka havale masrafı ve komisyonları ile de başı dertten kurtulmuyor. Kimi zaman yürüme mesafesi, kimi zaman 2-3 YTL'lik taksi parasına gidilebilen uzaklıktaki bankalara yapılan havalelerden alınan komisyonlar bankadan bankaya değişerek keyfi olmakla kalmıyor, cep de yakıyor. 
     Ankara Ticaret Odası ATO tarafından yapılan araştırmaya göre, taksi ile 3,5 YTL'ye gidilen mesafeye, bankalar 25 YTL'ye varan tutarlarda havale masrafı alıyor. 
     Yapılan araştırmada, bankaların aldığı komisyonlar şu yöntemle belirlendi Ankara'nın Ulus şubelerindeki 12 değişik bankanın herbirinden, yaklaşık 2 kilometre uzaklıkta bulunan aynı bankaların Kızılay şubelerine 250'şer YTL havale yapıldı. Taksi ile 3,5 YTL vererek ulaşılan Ulus-Kızılay hattına, bankaların ''on-line havale'' ile 10 YTL'den 25 YTL'ye varan tutarlarda havale masrafları aldıkları belirlendi. 
     
     ATO BAŞKANI AYGÜN 
     Konuyla ilgili yazılı açıklama yapan ATO Başkanı Sinan Aygün, her bankanın farklı oranlarda komisyon aldığına dikkati çekerek tüketicilere ''Masrafına bakmadan havale yapmayın'' çağrısında bulundu. 
     Aygün, şunları söyledi 
     ''Bir bankadan diğerine göre yüzde 100 oranda daha pahalı havale masrafı alınabiliyor. Buna akıl erdirmek mümkün değil. Bankaların maliyetleri yüzde 100'e varan oranlarda nasıl değişebilir Bazı bankalar PTT masrafı adı altında 4-6 YTL arasında değişen masrafler talep ediyor, bazıları etmiyor. Kredi kartı faizlerindeki keyfilik havale masrafında da aynıyla devam ediyor. Masraf bahane, komisyon şahane. Bir sektör bu kadar başı boş olamaz. Kanuni haklarını kullanmak, tüketici aleyhine fiyat belirleme hakkını vermemelidir. BDDK mutlaka bu kabil tüketiciyi ilgilendiren konularda müdahaleci olmalı.'' -FIRSATÇILIĞA DÖNÜŞMEMELİ- Para transferlerinin güvenli bir şekilde yapılmasının ekonominin en temel ihtiyaçlarından biri olduğunu dile getiren Aygün, başta bankalar olmak üzere, serbestçe fiyat belirleyen mekanizmaların Türkiye'de tüketiciye insaflı davranmadığından şikayet etti. 
     Bunun en çok bankacılık alanında ortaya çıktığına dikkat çeken Aygün, ''Kredi kartı faizlerini, havale masraflarını, hesaplardan alınan yıllık komisyonları, kart paralarını istedikleri oranda belirliyorlar. Bu sektör ya öde, ya terk et diyemeyecek kadar önemli bir sektördür. Ekmek, su kadar hayatidir. Ekmeğin, suyun ücretinin yüksek olmamasına nasıl özen gösteriyorsak, bankacılık hizmetlerinin fiyatlarına da aynı özen gösterilmelidir'' dedi. 
     
</TEXT>
</DOC>
