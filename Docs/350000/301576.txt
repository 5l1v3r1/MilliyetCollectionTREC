<DOC>
<DOCNO> 301576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko09.html </URL>
<DATE> 2004/12/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Pazardaki hindi, markettekinden pahalı... İşte hindi fiyatları... 
</HEADLINE>
<TEXT>

     Pazarlarda yılbaşı için satılan canlı hindilerin fiyatının, hazır temizlenmiş hindilerin fiyatından daha pahalı olduğu bildirildi. 
     Beğendik A.Ş. Veteriner Müdürü Şenol Demir, yılbaşı için özel olarak besleyip kestirdikleri beyaz hindileri kilosu 5 milyon 300 bin liraya sattıklarını, pazardan alınacak canlı hindilerin ise çekilen zahmete rağmen kendi sattıkları hindilerden daha pahalıya geldiğini ifade etti. 
     Semt ve köy pazarlarında satılan hindilerin, marketlerde satılan temizlenmiş hindilerden daha pahalı olduğunu belirten Demir, şöyle dedi 
     ''Kesildiğinde 3 kilo ağırlığında eti olan canlı hindiler, 30 milyon liraya, 5 kilo eti olanlar da 50 milyon liraya satılıyor. Canlı hindiyi alıp, kesip tüylerini yolup temizlemek için onca çaba sarfediliyor, ama hindinin kilosu neredeyse temizlenmiş hindinin iki katına mal ediliyor. Yılbaşında sofrasını hindi ile süslemek isteyenler, siyah hindi yerine beyaz hindiyi tercih etmelidir. Beyaz hindi hem daha kolay pişer hem de daha lezzetlidir. Canlı hindiler ekonomik değildir.'' Öte yandan, MİGROS, sattığı Banvit Hindi'de indirim yaptı. Banvit'in yılbaşı için hazırladığı beyaz hindiler, MİGROS mağazalarında kilosu 3 milyon 990 bin liradan satışa sunuluyor. 
     
     PİLİÇ FİYATLARI DA DÜŞTÜ 
     Yılbaşının yaklaşmasıyla birlikte, hindiye alternatif olarak yılbaşı sofralarını süsleyecek olan piliç etinin fiyatları da ucuzladı. Keskinoğlu Tavukçuluk A.Ş. piliç fiyatlarını kilosu 2 milyon 100 bin, Banvit Tavukçuluk 2 milyon 450 bin, Şeker Piliç ise 2 milyon 250 bin liraya indirdi. 
     Bütün piliç dışındaki piliç pirzola, piliç bonfile ve diğer işlenmiş piliç çeşitleri, yüzde 20 oranında ucuzlatıldı. 
     Firma yetkilileri, yılbaşı nedeniyle satışların canlanması için ürün fiyatlarında indirim yapıldığını kaydettiler. 
     
</TEXT>
</DOC>
