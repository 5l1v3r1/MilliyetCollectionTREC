<DOC>
<DOCNO> 336443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy12.html </URL>
<DATE> 2005/04/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erivan doğumlu Türkler tespit ediliyor... 
</HEADLINE>
<TEXT>

     Iğdır Belediye Başkanı Nurettin Aras, Ermenistan'ın başkenti Erivan doğumlu Türklerin belirlenmesi için çalışma başlattıklarını belirterek, ev ve toprakları elinden alınan Türkleri tespit edeceklerini söyledi. 
     Aras, 1. Dünya Savaşı'nda ve 1930'lu yıllarda evleri ve toprakları elinden alınan Türklerin zorla Erivan'dan göç ettirildiğini belirterek, ''Türklerin bir kısmı, Iğdır'a göç ettiler. Ermeniler tarafından evleri, toprakları ellerinden alınarak zorla göç ettirilen Türkleri tespit etmek için mahalle muhtarlarıyla çalışma başlattık'' diye konuştu. 
     Erivan'dan zorla göç ettirilen Türklerin her türlü zulme maruz kaldıklarını ifade eden Aras, şunları söyledi 
     ''Türkleri katliam yapmakla suçlayan Ermenilerin, bu topraklarda yaptıkları katliamlar herkes tarafından bilinmektedir. Türk insanına her türlü zulmü yapan Ermeniler, Erivan'da yaşan Türkleri, 1. Dünya Savaşı ve 1930'lu yıllarda zorla topraklarından koparmışlardı. Şehrimizde yaşamlarını sürdüren Erivan doğumlu Türkleri tespit ederek, uluslararası mahkemelerde Ermeniler hakkında dava açacağız.'' 
     
</TEXT>
</DOC>
