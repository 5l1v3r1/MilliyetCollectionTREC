<DOC>
<DOCNO> 333117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonyas09.html </URL>
<DATE> 2005/04/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Herkes, çıkmadan sonu değişen 'Benim Hüzünlü Fahişelerim'i sordu... 
</HEADLINE>
<TEXT>

     Elif DEMİRCİ DHA 

      Devam eden TÜYAP İzmir Kitap Fuarı'nda Gabriel Garcia Marquez'in Mayıs ayının ikinci haftasında satışa sunulacak olan 'Benim Hüzünlü Fahişelerim' adlı kitabı fuarın en çok sorulan kitabı oldu. 
     Ünlü Kolombiyalı yazar Marquez, ABD'de basılmadan korsanı çıkarılan kitabının finalini değiştirmek zorunda kalmıştı. 
     Marquez, geçtiğimiz Eylül ayında yakalandığı kanser hastalığı ve çektiği para sıkıntısı nedeniyle şiddetle karşı çıkmasına rağmen, 'Kolera Günlerinde Aşk' romanının sinemaya çekilmesine izin vermişti. 
     Daha çok Yüzyıllık Yalnızlık, Kırmızı Pazartesi, Kolera Günlerinde Aşk gibi romlanlarıyla tanınan ünlü yazar, Bir Kayıp Denizci adlı hikaye kitabıyla 1982'de Nobel ödülü almış, ülkesi kolombiya'da kitapları korsan basıldığı için kitaplarının satışını ülke sınırları içinde yasaklatmıştı. 
     
     'Tayyipler Alemi'ne yoğun ilgi 
     Öte yandan, TÜYAP İzmir Kitap Fuarı'nda stand açan Penguen Dergisi, Başbakan Recep Tayyip Erdoğan'ın dava açtığı 'Tayyipler Alemi'nin 50 x 70 santimetre ebatlarındaki posterini satışa çıkardı. 1 YTL'den 1 milyon lira satışa çıkarılan postere özellikle gençler yoğun ilgi gösteriyor. 
     Mizah Dergisi Penguen'in karikatüristleri, Başbakan Recep Tayyip Erdoğan'ın kendisini kedi gibi çizen Musa Kart'ı tazminata mahkum etmesini Erdoğan'ı fil, zürafa, maymun, deve, kurbağa, yılan, inek ve ördek şeklinde çizip, protesto etmişlerdi. Penguen Dergisi'nin 24 Şubat 2005 tarih ve 127'nci sayısının kapağı bu karikatürlerin yer aldığı 'Tayyipler Alemi' başlığıyla çıktı. 
     Erdoğan, kişilik haklarına saldırıldığı gerekçesiyle kapakta çizen sekiz karikatüristin her birine 5 bin YTL'den toplam 40 bin YTL'lik 40 milyar lira manevi tazminat davası açtı. Penguen'in Tayyipler Alemi' başlıklı kapağı 50 x 70 santimetre ebatlarında dev postere dönüştürülerek, 10'uncu İzmir Kitap Fuarı'nda 1 YTL'den 1 milyon lira satışa sunuldu. Özellikle gençler postere yoğun ilgi göstererek, satın alıyor. Posteri alanlara derginin 127'nci sayısı da ücretsiz veriliyor. 
     
     İZMİRLİ'NİN KİTAP TERCİHİ 
     Fuarda en fazla satışı, 20 yaşındaki Melissa P.'nin cinsel deneyimlerini anlattığı 'Yatmadan önce 100 fırça darbesi' adlı kitabı görüyor. Fuar nedeniyle fiyatı 5 YTL'den 3.5 YTL'ye indirilen kitabın satışları, Okyanus Yayınevi'nin yüzünü güldürdü. 
     İzmirli okuyucular Orhan Veli Şiirleri'nden vazgeçmezken, Sergun Ağar'ın ilk kez bu fuarda okuyucuyla buluşan son kitabı Aşkın İadeli İtibarı'na da ilgi büyüktü. Sunay Akın'ın 10 kitabından oluşan setin fiyatının 77 YTL'den 60 YTL'ye indirilmesi satışları artırırken, Doğan Kitap'ta özellikle Selim İleri ve Ahmet Ümit'in kitapları çok sattı. Epsilon Yayınevi'nden İpek Ongun, İnci Aral ve Metin Uca'nın kitapları da en çok satanlar arasında yer aldı. 
     
</TEXT>
</DOC>
