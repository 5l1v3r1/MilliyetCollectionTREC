<DOC>
<DOCNO> 312165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur60.html </URL>
<DATE> 2005/02/03/ </DATE>
<TIME> 22.21 </TIME>
<AUTHOR>  </AUTHOR>
<HEADLINE>
Çocuğunu rehin aldı... 
</HEADLINE>
<TEXT>

     Samsun Cumhuriyet Meydanı'nda 6 yaşındaki kızını ve kendisini öldüreceği tehdidinde bulunan baba, ikna edilince eyleminden vazgeçti. 
     Cumhuriyet Meydanı'nda küçük yaştaki bir kızın boğazına bıçak dayararak etrafa bağırmaya başlayan kişiyi gören vatandaşlar, durumu polise bildirdi. 
     Olay yerine gelen ekipler adının Mustafa Yazıcı, rehin tuttuğu çocuğun da 6 yaşındaki kızı Esranur olduğu öğrenilen eylemciyi iknaya çalıştı. 
     Yazıcı, çocuğunun uzun süredir hasta olduğunu ve tedavi masrafları karşılayamadığını belirterek, çocuğunu ve kendisini öldüreceği tehdidinde bulundu. 
     Yaklaşık yarım saat süren çabayla ikna edilen baba, önce çocuğunu serbest bıraktı, daha sonra olay yerine gelen yakınlarının da çabalarıyla eyleminden vazgeçti. 
     Yetkililer, gözaltına alınan Yazıcı'nın daha önce psikolojik tedavi gördüğünün belirlendiğini söyledi. 
     
</TEXT>
</DOC>
