<DOC>
<DOCNO> 344334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo27.html </URL>
<DATE> 2005/05/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gökşen Saha dışı olaylarından çekiniyoruz 
</HEADLINE>
<TEXT>

     Galatasaray Kulübü Yönetim Kurulu Üyesi Fatih Gökşen, Fenerbahçe ile yapacakları derbi maçta, saha dışında taraftarlar arasında üzücü olayların yaşanmamasını temenni ettiklerini söyledi. 
     Gökşen, İstanbul Valiliği’nde düzenlenen İl Spor Güvenlik Kurulu toplantısından sonra basın mensuplarına yaptığı açıklamada, iki takım futbolcularının saha içinde birbirlerine centilmence davranacağından şüpheleri olmadığını belirterek, şunları kaydetti 
     "Derbi maçın neticesi şampiyonluğu etkilemektedir. Biz geçen hafta talihsiz bir mağlubiyet aldık. Üzüntüsünü yaşıyoruz. İki ezeli rakibe yakışan bir maç olsun. Sahada zaten futbolcular birbirlerine centilmence davranıp, futbolun gereklerini uyguluyorlar. O açıdan en ufak bir şüphemiz yok. Önemli olan saha dışında üzücü olayların gerçekleşmemesi. Hakeden, topuyla, oyunuyla üstün olan takım galip gelsin.". 
     Fatih Gökşen, İngiltere Premier Ligi’nde olduğu gibi kazananı alkışlamasını bilen bir kulüp olduklarını da kaydederek, "İnşallah kazanan taraf biz oluruz" dedi. 
     
</TEXT>
</DOC>
