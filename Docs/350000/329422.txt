<DOC>
<DOCNO> 329422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur14.html </URL>
<DATE> 2005/04/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Gasp etmek istedikleri kadını dövüp bıçakladılar 
</HEADLINE>
<TEXT>

     Ufuk AKTUĞ DHA 

      HATAY'ın İskenderun İlçesi'nde kimlikleri saptanamayan 4 kişi, evine giden 46 yaşındaki Nazlı Çelikdemir'in otomobille önünü keserek, çantasını istedi. Zanlılar, çantasını vermemekte direnen Çelikdemir'i dövüp bıçaklayarak hastanelik etti. 
     Olay dün saat 21.00 sıralarında Mustafa Kemal Mahallesi'nde meydana geldi. Yakınlarını ziyaretten dönen Nazlı Çelikdemir'in önü otomobille kesildi. 4 kişi, Çelikdemir'in içinde yaklaşık 30 YTL bulunan çantasını vermek istememesi üzerine döverek sol kolundan ve kalçasından bıçakla yaraladılar. 
     Nazlı Çelikdemir, çantasını alan saldırganların kaçmasının ardından çevrede bulunan vatandaşlar tarafından İskenderun Körfez Devlet Hastanesi'ne götürüldü. 
     Burada tedavi edilen Çelikdemir, "Gece saatleriydi. Sitenin köşesinde dolmuştan indim. Otomobille önümde birileri durdu. Biri arkamdan saldırdı neye uğradığımı anlayamadım. Omuzumdaki çantayı çekiştirmeye başladılar. Direnince kafamda, yüzünde, vücudumun çeşitli bölgelerinde yumruk darbeleri patladı. Yere yağılmışım. Bir süre sonra kendime geldiğimde çantam yoktu. Çevre sakinlerinin yardımıyla hastaneye yetiştirildim. Kolumda ve bacağımda bıçak darbeleri aldım. Yüzüm gözüm şişti. Gerekli tıbbi müdahale sonrası taburcu edildim. Artık, dışarı çıkmaya bile cesaret edemeyeceğiz'' dedi. 
     İskenderun Mustafa Kemal Mahallesi Gafaroğlu Sitesi girişinde kapkaç olaylarının sıkça yaşandığını ifade eden Nazlı Çelikdemir, site çevresinde bu tür olayın üçüncü kez yaşandığını, komşusu emekli öğretmen ile bir kadının daha saldırganlar tarafından dairesine kadar kovalandıktan sonra çantasının alındığını söyledi. 
     
</TEXT>
</DOC>
