<DOC>
<DOCNO> 311548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/magazin/yazdud.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi konsere, haydi dansa 
</HEADLINE>
<TEXT>


Nişantaşı'nda gençlerin favorisi Taps, Kubi ile Fatma Q Jazz'da evlendiler, CineMALL, S Cafe, Veysel Kuaför, Maxi Cuisine 


Efendim, hafta sonu hava soğuk olmasına rağmen Nişantaşı ve Beyoğlu sokaklarında gezindim. Böyle havalar bana biraz daha romantik mi geliyor ne .. Aslında Nişantaşı'nda bir işim vardı. Gitmişken bir sene önce sevgili kavalyem Ali Sayar ile uğradığımız Taps'a girdim. Gençler ağırlıkta ve tıklım tıklımdı. Keyifli bir yer. Mönüsü de lezzetli. Dekorasyon deseniz, çok şık ve kullanışlı. Her gün 12.00 -24.00 saatleri arasında açık. Cuma ve cumartesi günleri çok kalabalık oluyor. Öğle yemeğinde sunulan Belçika usulü marine midye, zencefil ve sarımsaklı kuzu pirzolası, karides ve limonla hazırlanmış somonlu pizza ve philly cheese steak özel yemekler arasında. Hamurunda bira kullanılarak hazırlanan pizzalar da farklı tatlarıyla özellikle gençlerin tercihi. Ben ise en çok tatlılarını seviyorum Dondurmalı profiterol, tiramisu, creme brulee ve brownie. Taps'e en büyük orijinalliği, biranın aynı anda dört çeşidini sunması. Bar katının dekorasyonu yenilenmiş. Burada tüm kredi kartları geçerli. Yalnız Taps'a giderken rezervasyon yaptırın. 
Bir de sizlere taze biranın ne olduğunu açıklayayım. Raf ömrünü uzatmak amacıyla pastörizasyon işlemine tabi tutulmamış, aynı amaçla ve hızlı üretim yapabilmek amacıyla enzim katılmamış biradır efendim. Taps'te olabildiğince çok çeşit sunmak için değişik taze bira çeşitleri, program dahilinde üretiliyor. Taps Biraları doğal sürecinde olgunlaşıp yeteri kadar bekletildikten sonra o aromasına ve lezzetine ulaşıyor. Kölsch, Vienna Lager, Hefeweizen, Helles, Bock, Red Ale ve Dunkel, Taps'te taze olarak üretilen bira cinslerinden sadece bir kaçı. Telefon numarası 0212 296 20 20. 



CineMALL, S Cafe, Veysel 

Saçımın ve cildimin bakımını, manikür ve pedikürü Ulus'taki Salon Veysel'de yaptırıyorum. Saçımın kesimi ve fönü ise 25 yıllık arkadaşım, sanat ve sosyete dünyasının ünlü isimlerinin kuaförü, Ulus girişindeki Mehmet Metin Bahçecik'ten Kadir'e teslim. Ama bazen Maxi'nin içinde yer alan İstinye Veysel'den Fatih'e de fön çektirdiğim oluyor. Buranın ortağı Aytekin ve ekibi bayram süresince çalıştı. Ben de İstinye Veysel'e gittim hep. Geçenlerde de çocuklara uğrayıp bir 'merhaba' dedim. Hazır gelmişken de Maxi'de turladım. Valla CineMALL'lar tıklım tıklımdı. İki filmden de istediğim seansta yer bulamadılar. Seba İnşaat'ın da ortakları olan iki genç ve yakışıklı kardeş, Engin ile Nedim Keçeli'nin bence İstinye'de yaptıkları en güzel yatırım oldu bu CineMALL'lar. Çok lüks ve keyifli cep sinemaları. O arada acıktım, 
S Cafe'nin şefi Vural ve müdür Ahmet Keçeli'den acilen bir şeyler istedim. Sonunda parmezanlı, hindili roka salatası ile orta porsiyon bir kuzu külbastı yedim. Burası fazla iş yapmadığı için Nedim Keçeli kapatmaya karar vermiş. Aslında fiyatlar filan da fena değil ama... Yani mesela dev bir pizza veya kocaman porsiyon bir salata ve içecek 15 milyon lira. Ben Ahmet ile sohbet ederken Maxi Cuisine'in işletmecisi Doğan Gür'ü gördüm. O da işlerin kesat olduğundan söz etti. Düşünüyorum da acaba Cuisine ve S Cafe giriş katında olsaydı daha mı iyi iş yapardı Annemler İstanbul'dayken ve Ramazan'da bir kaç kez de Maxi Cuisine'e gitmiştim. Onun mönüsü de zengin ve ucuz. Mesela günün çorbası 2.5, pide çeşitleri küçükler 4-6, büyükler 5-7, pizzalar 6.5-8.5, ızgaralar 7-11, salatalar 3.5-7, içecekler 2.5, tatlılar 3.5 milyon civarında. Kısacası salatası, ana yemeği, içeceği ve tatlısıyla bir kişi 8-15 milyona doyabilir. Kumpir bile var. Üstelik paket servisi yapılıyor. İstinye, Sarıyer, Maslak ve Yeniköy civarında oturanlar için ideal. 


Yıldızlar yardım için ışıldayacak 

Efendim, geçenlerde Markiz'e ve BuzItalia'ya uğramıştım ya. Pek çok etkinlikten de bu arada haberim oldu. 
9 Şubat 2005'de Buzhol'de, salsacılar tsunami mağduru çocuklar için dans edecekler. Gelirin tamamı UNICEF'e bağışlanacak. Bu anlamlı organizasyona destek vermek isteyen katılımcılar, ayrıca ünlü perküsyon üstadı Ayhan Sicimoğlu'nun 'Las Estrellas' öğrencilerinden mini bir perküsyon konserini, Buket Bahar-Cenk Rofe ikilisinin nefis müzikal şovunu izlemenin tadını yaşayacaklar. Ayrıca Türkiye'nin bir numaralı Latin müziği DJ'i Mehmet Ceyhan da birbirinden güzel şarkıları sizler için çalacak. Bu tarihi unutmayın lütfen. 9 Şubat 2005 Çarşamba 21.00'de. Beyoğlu-Markiz Buzhol'de buluşalım. Giriş ücreti 
15 milyon TL. Bir başka anlamlı 
konser de Türkiye'nin en başarılı grubu, zirvenin gediklisi MFÖ'den. Omurilik felçlileri için söyleyecekler. MFÖ'nün konseri, bu yılın Anadolu yakasındaki ilk buluşması olacak. Mazhar Fuat Özkan 12 Şubat Cumartesi gecesi saat 20.30'da Bostancı Gösteri Merkezi'nde olacaklar. Konserden elde edilecek gelirin bir kısmı Omurilik Felçlileri Derneği'ne bağışlanacak. AG Production ve Düet Müzik tarafından organize edilen konserde, bu yıl hızlı bir çıkış yakalayan Gece Yolcuları da sahne alacak. Konserin 
biletleri, tüm Biletix ve Bostancı Gösteri Merkezi Gişeleri'nde 20, 25, 
30 milyondan satılıyor. 
Son günlerin yükselen yıldızı MaNga da bugün saat 21.30'da Babylon'daki 'Yaşamla Dansınızı Yarım Bırakmayın' konserinde olacak. Rock, rap, elektronik müziği ustaca harmanladıkları tarzlarıyla büyük çıkış yapan MaNga'nın sahne alacağı gecede Vega, Göksel 
ve Koray Candemir de birer şarkıyla eşlik edecekler. Konserin geliri AIDS Savaşım Derneği'ne bağışlanacak. Bilet fiyatı 17 milyon. Babylon'un telefon numarası 0212 293 73 68. Biletix'in telefon numarası 0216 556 98 00. 
Rock müziğin önde gelen isimleri de 
5 Şubat'ta Yedikule Zindanları'nda konser verecek. Konserin geliri Güney Asya'daki felaketzedelere aktarılacak. Türk Kızılayı'nın başlattığı 'Asya Ağlıyor' yardım kampanyasına destek olarak organizasyonu NM Dergisi ve Yedikule Zindanları üstleniyor. Katılacak gruplar ve sanatçılar şunlar 110, Aslı, Mor ve Ötesi, Kurban, Pamela, Vega, Çilekeş, Aylin Aslım. TRT, Power Group ve Dream TV'nin de sponsorluk yaptığı konser saat 13.00'de başlayacak. Biletler Tam 20, öğrenci 10 milyon TL. Biletler Biletix'den alınabilir. Bugünlük de bu kadar efendim. Ay unutmadan, güzel bir arkadaşımın evlilik haberiyle son vermek istiyorum satırlarıma. Kubilay Keskin, yani Kubi, çok sevdiğim nişanlısı Fatma Gündüz ile dünyaevine girdi. 'Size Anne Diyebilir miyim ' evi ile meşgul olduğumdan nik ha gidemedim. Cemiyet hayatının ünlü isimlerinin konuk olduğu nik h töreninde Gülruh Keler ve Necati Gürses şahitlik yaptı. 
Q Jazz Bar'da gerçekleşen kokteyl sonrası Keskin çifti balayı için Antalya Su Otel'e gitti. Benden de size sonsuz mutluluklar çocuklar. Evet, sevinçleriniz okyanuslar, üzüntüleriniz ise kum 
tanesi kadar olsun. Hoş kalın efendim. 

NOKTA 

Efendim, henüz 'Hababam Sınıfı Askerde' ve 'Hırsız Var'ı izlemedim. O nedenle bana gelen mail ve telefonlarınıza cevap veremiyorum. Ama çok sevdiğim kavalyem Ali Sayar 'Hırsız Var'ı yarım bırakmış. Bana kardeşim kadar yakın olan Cenk Eren de arkadaşlarıyla gittiği sinemadan, filmin yarısında çıkmış. Hürriyet yazarı Ahmet Hakan "Ey Türk sinemasına hizmet etmek isteyenler Lütfen, 'Hırsız Var' ve 'Hababam Sınıfı Askerde' adlı iki filmden de uzak durun. Uzak durun ki, bundan sonra komedi filmi çektiklerini sananlar 'Ulan, ne yapsak bu millet yiyor' havasına girmesin" diye yazmış. Hoş, bu sözleri çok büyük tepki gördü. Yine Hürriyet yazarı Ali Atıf Bir "'Hırsız Var'ı izledim. Tam bir ekşın rezaleti... Mehmet Ali Erbil ve Haluk Bilginer'in oyunculukları dışında izlenecek bir şey yok. Gülse Birsel ve Gamze Özçelik'i izlemek ise insanı ciddi bir strese sokuyor" diye yazmış. Karar sizin efendim. 


</TEXT>
</DOC>
