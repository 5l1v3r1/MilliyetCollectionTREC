<DOC>
<DOCNO> 334547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur10.html </URL>
<DATE> 2005/04/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sırtındaki bıçakla hastaneye kaldırıldı 
</HEADLINE>
<TEXT>

     Mustafa İNSAN MERSİN, DHA 

      MERSİN'de kız kaçırma yüzünden çıkan kavgada bıçaklanan 40 yaşındaki Doğan Bozaslan, sırtındaki ekmek bıçağıyla birlikte hastaneye kaldırıldı. 
     Olay, Akbelen Mahallesi 190'ncı Cadde Osmaniye Polis Karakolu civarında meydana geldi. Geçtiğimiz günlerde Ceylan Kara, nişanlı olduğu komşusunun oğlu Adem Karaoğlan'a kaçtı. Aradan geçen günlerin ardından Adem Karaoğlu'nun yakınları 41 yaşındaki Kadir Karaoğlan, 41 yaşında Mustafa Ayık ve 38 yaşındaki Hadi Tekin ailelerin barışması için Ceylan Kara'ın dayısı Doğan Bozaslan'ın evine gitti. Yeğenin kaçarak evlenmesine karşı çıkan Bozaslan ile Adem Karaoğlan'ın yakınları arasında tartışma yaşandı. Küfürlerle başlayan tartışma bıçaklı kavgaya dönüştü. Kavgada Mustafa Ayık, Bozaslan'ın sırtına ekmek bıçağını sapladı. 
     Sırtından bıçak kalan Bozaslan, olay yerine gelen ambulansla Mersin Devlet Hastanesi'ne kaldırıldı. Burada yapılan ilk müdahalenin ardından sırtındaki bıçağın çıkartılması için ameliyata alındı. 
     Olayda çeşitli yerlerinden hafif yaralanan Kadir Karaoğlan, Mustafa Ayık ve Hadi Tekin de aynı hastanede tedavileri yapıldıktan sonra gözaltına alındı. 
     
</TEXT>
</DOC>
