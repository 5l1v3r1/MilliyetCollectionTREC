<DOC>
<DOCNO> 303321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun33.html </URL>
<DATE> 2005/01/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gül İsrail'de Barış için ilk kez iyimserim... Erdoğan bölgeye gidiyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Ortadoğu'ya kalıcı barış gelmesi konusunda iyimser olduğunu belirterek, Türkiye'nin barış için her türlü katkıyı getirmeye hazır olduğunu söyledi. 
     Gül, İsrail Dışişleri Bakanı Silvan Şalom ile düzenlediği ortak basın toplantısında, İsrail'i ziyaret etmekten dolayı çok memnun olduğunu ifade ederek, bunun uzun zamandır beklenen bir ziyaret olduğunu ve Şalom ile böylece sekizinci kez bir araya geldiğini kaydetti. Gül, bunun iki ülke arasındaki dostluğun bir göstergesi olduğunu ifade etti. 
     İsrail Cumhurbaşkanı Moşe Katsav tarafından sabah saatlerinde kabul edildiğini hatırlatan Gül, Katsav ile olumlu bir görüşme yaptıklarını söyledi. 
     Gül, yeni gelişmelerin yaşandığı bu ortamda Ortadoğu'da yeni bir atmosferin söz konusu olduğunu belirterek, bu yeni ortamın kalıcı barışın tesisi için en iyi şekilde kullanılması gerektiğini, bu çerçevede ziyaretinin zamanlamasının önemli olduğunu bildirdi. 
     ''Barış için ilk kez iyimserim'' diyen Gül, sadece kendisinin değil İsrail ve Filistin taraflarıyla Suriye ile Lübnan'ın da aynı şekilde iyimser olduğunu, bu fırsatın kaçırılmaması gerektiğini kaydetti. 
     Türkiye'nin kalıcı bir barış için her türlü katkıyı yapmak konusunda istekli olduğunu belirten Gül, Türkiye-İsrail ikili ilişkilerinin son derece iyi olduğuna ve ticaret hacminin 2 milyar dolara ulaştığına dikkat çekti. Gül, Türkiye'nin İsrailli turistler için ABD'den sonra en önemli merkezlerden biri olduğunu da anımsattı. 
     Bu ziyaretle birlikte ilişkilerin daha iyi olacağını söyleyen Gül, geleceğin gerek İsrail ve Filistin gerekse bölge için daha parlak olacağına inandığını bildirdi. 
     Gül, ''Artık harekete geçerek barış için enerji harcamanın zamanı geldi' diye konuştu. 
     
     İSRAİL DIŞİŞLERİ BAKANI ŞALOM 

     İsrail Dışişleri Bakanı Şalom da İsrail ile Türkiye'nin bölgede teröre yer olmayacağı konusunda hemfikir olduğunu söyledi. 
     Şalom, Gül'ün ziyaretinin Dışişleri Bakanı olarak İsrail'e ilk ziyareti olduğuna işaret ederek, bu ziyaretin iki ülke arasındaki son derece önemli ilişkilerin bir göstergesi olduğunu kaydetti. 
     Gül'le yaptığı görüşmelerin son derece olumlu geçtiğini belirten Şalom, ''Görüşmelerde ikili ilişkilerimize yeni bir boyut kazandırma fırsatı bulduk'' diye konuştu. 
     Şalom, Gül'ün kendisine Başbakan Recep Tayyip Erdoğan'ın da yakında İsrail'i ziyaret etme niyetinde olduğunu ilettiğini söyledi. 
     Üst düzey temasların her iki ülkenin yararına olacağını ifade eden Şalom, özellikle ticaret ve yatırım olanaklarının önemine işaret etti. 
     Türkiye ile İsrail arasındaki ortaklığın bölge ülkeleri için temel unsurlardan biri olduğunu belirten Şalom, daha fazla ülkenin bu işbirliğine dahil olmasının bölgede terörü ortadan kaldırmak için fırsat yaratacağını kaydetti. 
     Görüşmede bölgedeki mevcut tehditleri özellikle terör tehdidini ele alma fırsatı bulduklarını ifade eden Şalom, ''Terör bizim demokratik yaşam tarzımızı tehdit eden bir konu'' diye konuştu. 
     Türkiye'nin de terörizmden büyük zarar gördüğünü söyleyen Şalom, görüşmede terörle mücadelede işbirliğini artırma konusunu değerlendirdiklerini belirterek, ''Bizler bu bölgede teröre yer olmayacağı konusunda hemfikiriz'' dedi. 
     
     ''TERÖR SONA ERMEDEN MÜZAKERE OLMAZ'' 

     Görüşmelerde Ortadoğu barış sürecini de ele aldıklarını belirten Şalom, Gül'e İsrail'in tüm komşularıyla barış içinde yaşamak istediğini ve bu konuda yapılan çalışmaları anlattığını söyledi. 
     Türkiye'nin bu konudaki endişelerini bildiklerini ifade eden Şalom, şunları kaydetti 
     ''Türkiye'nin öneminin farkındayız. Bütün bölge açısından da Arap-İsrail sorununun sona erdirilmesinin ne kadar önemli olduğunu iyi biliyoruz. Bunun için de Filistin yönetiminin derhal harekete geçmesi ve sivilleri hedef alan saldırıları sona erdirmesi gerekiyor. Terör sona erdiği zaman müzakerelere dönmek mümkün olabilecektir.'' 
     
     TÜRKİYE-AB 

     Şalom, Türkiye'nin AB sürecinde kat ettiği yoldan ötürü de Türk halkı ve hükümetini tebrik ederek, ''İsrail bu gelişmeyi büyük bir memnuniyetle karşıladı. Eminim ki Türkiye'nin AB genişleme sürecine katılmış olması küresel ve bölgesel istikrarı da artıracaktır. Türkiye'nin çabalarına her zaman destek veriyoruz'' dedi. 
     Ölüm kamplarının ortadan kaldırılması yönünde BM'de Ocak ayında özel bir oturum düzenleneceğini hatırlatan Şalom, bunun iki ülkenin halkları arasındaki ilişkiler açısından son derece önemli olduğunu söyledi. 
     
     SURİYE VE LÜBNAN DA DAHİL OLSUN 

     Dışişleri Bakanı ve Başbakan Yardımcısı Abdullah Gül, Ortadoğu barış sürecine Suriye ile Lübnan'ın da dahil olmasını istediklerini belirtti. 
     Suriye'den İsrail'e bir mesaj getirip getirmediğinin sorulması üzerine Gül, Türkiye ile Suriye arasında iyi ilişkiler bulunduğunu hatırlattı. Gül, Ortadoğu'ya getirilmek istenilen barışın kapsamlı bir barış olmasını arzu ettiklerini belirterek, bu nedenle Suriye ile Lübnan'ın da bu sürecin bir parçası olması gerektiğine işaret etti. 
     ''Bu sorunun ancak bu şekilde sonsuza kadar çözümlenebileceğini düşünüyoruz' diyen Gül, bu nedenle Suriye ile iyi ilişkileri olan bir ülke olarak ellerinden geleni yaptıklarını, ancak şu anda fazla detaya giremeyeceğini kaydetti. 
     Gül, Suriye'ye ilişkin bir başka soru üzerine de terörü haklı göstermenin bir yolu bulunmadığını ve terörün kimseye yardımcı olamayacağını, bunun kanıtlanmış bir gerçek olduğunu söyledi. 
     Bir gazetecinin, Türkiye ile Suriye arasında konu olan Hatay ile İsrail ile Suriye arasındaki Golan tepeleri sorununda paralellik kurması üzerine Gül, bunların farklı konular olduğunu, bu nedenle karşılaştırma yapamayacağını ve Türkiye ile Suriye'nin toprak konusunda bir sorunları bulunmadığını belirtti. 
     Bakan Gül, Türkiye'nin Filistin'e olası yardımlarına ilişkin bir soru üzerine, Türkiye'nin bu konuda istekli ve hazır olduğunu, görüşmede bu konuyu ele aldıklarını ve bu görüşmelere devam edeceklerini bildirdi. 
     Gül, barış sürecine katkıda bulunmayı prestij için istemediklerini de vurguladı. 
     
     ŞALOM ARAFAT YOK, BARIŞ DAHA KOLAY 

     İsrail Dışişleri Bakanı Şalom, Filistin'de 9 Ocak'ta yapılacak devlet başkanlığı seçiminin önde gelen adaylarından Filistin Kurtuluş Örgütü FKÖ lideri Mahmud Abbas'ın Ebu Mazen İsrail aleyhtarı açıklamalarının hatırlatılması üzerine, seçim kampanyası sırasında bu tür ifadelerin kullanılmaması gerektiğini belirtti. 
     Şalom, Abbas'tan İsrail yerleşim birimlerine yapılan roket saldırılarını durdurmak için yoğun bir çalışma yapmasını beklediklerini söyleyerek, barış için çalışılması gerektiğini kaydetti. 
     Filistin lideri Yaser Arafat sonrası dönemde Türkiye'den beklentilerinin sorulması üzerine Şalom, ''uzun zamandır Arafat'ın olmadığı bir ortamda barışın daha kolay olacağına inandığını'' belirtti. 
     ''Mahmud Abbas'ın son ifadelerinin kendilerini hayal kırıklığına uğratmasına rağmen yeni bir döneme girildiğini'' ifade eden Şalom, Türkiye'nin iki tarafla da dost olduğuna ve bu nedenle kendilerine yardımcı olabileceğine inandığını bildirdi. 
     Silvan Şalom, İsrail-Suriye ilişkilerine dair soru üzerine de Suriye yönetimine ilk olarak bazı insani konulara ilişkin mesaj gönderdiklerini, işe 1965'te idam edilen İsrailli pilot Eli Cohen'in kemiklerinin İsrail'e gönderilmesiyle başlayabileceklerini, daha sonra da İsrailli kayıp bir askerin akıbetine ilişkin bilgi verebileceklerini kaydetti. 
     Şalom, Suriye'nin bu adımları atması durumunda işlerin daha iyiye gideceğini belirtti. 
     Ürdün Dışişleri Bakanı Mervan Muaşer ile bir görüşme yaptığını ve yakında bu ülkeye ziyaretinin söz konusu olduğunu söyleyen Şalom, ancak tarih saptanmadığını bildirdi. 
     İsrail olarak Arap ülkeleriyle ilişkileri geliştirmeyi planladıklarını kaydeden Şalom, Ürdün büyükelçisinin İsrail'e gönderilmesinin çoktan olması gereken bir şey olduğunu ve bunun yakında gerçekleşmesini umduğunu belirtti. 
     Şalom, Türkiye'nin barış sürecine katkısına ilişkin soru üzerine de bu dönemde her türlü yardıma ihtiyaçları olduğunu ve Türkiye'nin de bölgedeki tek demokratik İslam ülkesi olarak diğer bölge ülkelerine yardımcı olabileceğini kaydetti. 
     Suriye ve diğer Arap ülkelerinden İsrail'e yönelik saldırıların durdurulması konusunda çaba görmek istediklerini belirten Şalom, Suriye'nin Hamas ve İslami Cihad'ın kamplarını kapatması, İran ve Şam üzerinden Hizbullah'a gelen silah akışını durdurması gerektiğini ifade etti. 
     Şalom, Türkiye'nin seçim sürecindeki Filistin'e yardımlarına ilişkin soru üzerine de Türkiye'nin Filistin ile iyi ilişkileri bulunduğunu hatırlatarak, Dışişleri Bakanı Gül'ün sürece katkıda bulunmayı prestij için istemediklerini söylediğine dikkat çekti. 
     Şalom, Türkiye'nin seçimlere gözlemciler göndererek izleyebileceğine, sivil ve güvenlik alanlarındaki reformların uygulanması, şeffaflık gibi konularda Filistinlilere yardımcı olabileceğine işaret ederek, Filistin ekonomisinin canlandırılması ve göçmen kamplarının düzenlenmesi gibi alanlarda da yardım edebileceğini kaydetti. 
     Şalom, Bakan Gül'ün bu mesajları Filistin'deki temaslarında ileteceğini de söyledi. 
     
</TEXT>
</DOC>
