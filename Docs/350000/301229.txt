<DOC>
<DOCNO> 301229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun29.html </URL>
<DATE> 2004/12/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Die Welt Daimagüler'in hayatı eşine az rastlanır bir kariyer hikayesi 
</HEADLINE>
<TEXT>

     Alman Die Welt gazetesi, Hür Demokrat Parti FDP Yönetim Kurulu üyesi Mehmet Daimagüler'in 36 hayatını, ''eşine az rastlanır bir kariyer hikayesi'' olarak niteledi. 
     Gazetede ''Şaraba 'Evet', Domuza 'Hayır' Örnek Türk Mehmet Daimagüler'' başlığıyla Daimagüler'in hayatının anlatıldığı haberde, 1968 yılında Siegen kenti yakınlarında doğan genç politikacının, yaşadığı yörede iki kardeşiyle birlikte üniversitede okuyan nadir Türklerden biri olduğu belirtildi. 
     Daimagüler'in lise bitirme sınavlarında Almanca dersinden sınıfındaki en iyi notu aldığı, çocukluk ve gençlik yıllarının, babasının ölümü nedeniyle ekonomik zorluklar içinde geçtiği ifade edildi. 
     Haberde, genç politikacının halen ABD'deki Harvard Üniversitesi'nde Yahudi kökenli Alman hukukçuların Türk anayasasına etkileri üzerine bir doktora tezi hazırladığı kaydedildi. 
     Daimagüler'in içki içtiği, ancak domuz eti yemediği belirtilen haberde, kendisinin, ''Bu benim özgürlügüm. İstabul'daki bazı modern insanlar gibi gösteriş olsun diye domuz eti yemem. Bu çocukça bir tutum'' şeklinde konuştuğu ifade edildi. 
     Mehmet Daimagüler'in, 1994 yılında Frankfurter Allgemeine gazetesi için yazdığı bir makalede PKK'yı terör örgütü olarak nitelediği için ölüm tehditleri aldığı da hatırlatılan haberde, Daimagüler'in, ''Bu yazıdan sonra nefret ve tehdit mektuplarının sadece aşırı sağcılar tarafından yazılmadığını fark ettim'' şeklindeki sözlerine yer verildi. 
     
</TEXT>
</DOC>
