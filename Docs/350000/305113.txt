<DOC>
<DOCNO> 305113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko29.html </URL>
<DATE> 2005/01/10/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Dow Jones İstanbul 20.. Hamich Fonun çok başarılı olacağına inanıyorum 
</HEADLINE>
<TEXT>

     Dow Jones Indexes Bölge Direktörü Lars Hamich, Türkiye'nin ilk borsa yatırım fonu Dow Jones İstanbul 20'yi, uluslararası yatırımcıları hedef alarak geliştirdiklerini belirterek, ''Fon'un başarılı olacağını düşünüyorum'' dedi. 
     Hamich, Dow Jones İstanbul 20'nin halka arzı nedeniyle düzenlenen toplantıda yaptığı konuşmada, daha önce tanıtımını yaptıkları endeks nedeniyle Türkiye'de gördükleri ilgiyi anlattı. 
     Hamich, ''Artık borsa yatırım fonumuz da var. Bu harika bir haber. Ürün ailemizi geliştirmemizin sebebi, uluslararası yatırımcıları hedef almaktır'' diye konuştu. 
     DJIST'te, Türkiye'nin en büyük ve en verimli şirketlerinin yer aldığını belirten Hamich, yatırımcıların Türkiye pazarında yatırım yapmaları açısından bu ürünün önemli olduğunu ve Fon'un çok başarılı olacağını düşündüğünü kaydetti. 
     Basın mensuplarının sorularını da yanıtlayan Hamich, DJIST'te yer alan şirketleri seçerken, Türkiye pazarındaki en büyük 40 şirketi aldıklarını belirterek, ''Büyüklük ve ticaret hacmine bakıyoruz. 2 sıralamayı eşit ağırlıkta birleştiriyoruz. En üstteki 20 şirket endeks için kalifiye hale geliyor'' dedi. 
     American Stock Exchange ETF Başkan Yardımcısı Robert Tull da, borsa yatırım fonlarının, kolay anlaşılır ürünler olduğunu ve yatırımcıyı riskten kurtarabildiğini söyledi. 
     Tull, Türkiye'de dünya klasmanında yarışabilecek bir borsa yatırım fonu oluşturulduğuna dikkati çekerek, ''Bu, Türkiye'yi yepyeni bir grup ülke arasına sokacak'' dedi. 
     Türkiye için 17 Aralık'taki AB Zirvesi'nde verilen kararın faydalı olacağını ifade eden Tull, uluslararası pazarda bulunan yatırımcıların tavsiye edilen ürünlere baktığını ve borsa yatırım fonlarının yatırımcılar arasında popüler hale geldiğini söyledi. 
     Carter Ledyard Milburn Yöneticisi Kathleen Moriarty ise yatırımcıların çeşitlenmiş bir portföyü kolayca satın alabildiğini belirterek, Finansbank ve Dow Jones'un bu işi çok iyi yaptığını söyledi. 
     
     ''BORSA'YA YATIRIM YAPANLARIN SAYISI ARTACAK'' 

     Fiba Holding Yönetim Kurulu Başkan Vekili ve Finansbank Yönetim Kurulu Murahhas Üyesi Ömer Aras da, Borsa Yatırım Fonu'nun, gücünü basitliğinden aldığını ifade ederek, ''Birşey ne kadar basitse o kadar başarılı olur. Borsa için de bu geçerli. Borsa yatırım fonu, yatırım fonlarıyla hisse senetlerinin birleşiminden oluşan bir enstrüman, bir endekse yatırım yapma imkanı sağlıyor'' diye konuştu. 
     Aras, DJIST'ın, İMKB-30 ve İMKB-100 endeksiyle yüksek bir korelasyon içerisinde olduğunu belirterek, hisse senedi gibi her an alınıp satılabilir olmasının DJIST'ın en büyük özelliği olduğunu ve bunun yatırımcıya çok büyük bir güven duygusu sağladığını kaydetti. 
     Aras, ''Bunun aynı zamanda Türkiye'de Borsa'ya yatırım yapan kitlelerin artışına sebep olacağını düşünüyorum. Çünkü Borsa yatırımcıları ülkemizde bence sayı olarak son derece düşük. Bunun mutlaka gelişmesi lazım'' diye konuştu. 
     DJIST'ın, hisse senedinden ziyade bir endeks olmasının İMKB'ye yatırım yapmak isteyen birçok yerli ve yabancı yatırımcıya çok büyük kolaylıklar sağladığını ifade eden Aras, ''Böyle bir ürünün konjonktürün iyi olduğu bir zamanda çıkması önemli. Çünkü birçok yatırımcı önümüzdeki dönemde Borsa'yı daha iyi bir şekilde değerlendirmek isteyecektir'' dedi. 
     Finans Portföy Genel Müdürü Zafer Onat ise DJIST'ın büyük talep görmesini beklediklerini ifade ederek, Fon'un, toplam satılabilir payının 180 milyon YTL olduğunu, bunu 720 milyon YTL'ye çıkarmak için SPK'ya başvurduklarını bildirdi. 
     Fon'un günlük ağırlığının değişebileceğini belirten Onat, fiyata ilişkin bir soru üzerine, şunları kaydetti 
     ''Bugün için ortalama şu anda 6.7 YTL birim fiyatıyla talepte bulunuyorlar. Yani bugün içerisinde yatırımcılar aracı kurumlara toplam 16 tane konsorsiyum üyesi var toplam taleplerini 6.7 YTL üzerinden bildiriyorlar. Bu afaki bir fiyat. Toplam oluşan talepler her saat başı bizde toplanıyor. Biz oluşan talebe göre pay yaratmaya başlıyoruz. Pazartesi verdiğimiz fiyat Salı gününden farklı olacak. Yarın 2. gün, halka arzın son günü. Yarın aynı işlemi yeniden yapmaya başlıyoruz. Yarınki fiyat değişebilir.'' Onat, borsa yatırım fonlarının vergilendirilmesinin yatırım fonu tebliğine alındığını ve 2005 yılı için tamamiyle vergiden muaf olduğunu bildirdi. 

     
</TEXT>
</DOC>
