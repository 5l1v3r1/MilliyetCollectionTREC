<DOC>
<DOCNO> 338675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo02.html </URL>
<DATE> 2005/05/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Şahin Federasyon'a olan güvenimiz ortadan kalkmıştır... 
</HEADLINE>
<TEXT>

     Trabzonspor Basın Sözcüsü İbrahim Şahin, Futbol Federasyonu'na ve onun kurullarına olan güvenlerinin ortadan kalktığını söyledi. 
     Şahin, dün oynanan Fenerbahçe maçını kaybettikleri için üzgün olduklarını ifade ederek, ''Futbol müsabakalarının üç neticeli oyun olduğunu bilen ve her zaman kabul eden Trabzonspor için Fenerbahçe karşısında alınmış olan bu mağlubiyet, sakinlikle ve doğal karşılanabilirdi. Fakat dün sahada üç tane hakemin uygulamalarının tamamen Trabzonspor'un aleyhine cereyan etmiş olması, bütün camiamızı üzmüş ve biz yöneticileri kaygıya sevk etmiştir'' dedi. 
     Maç öncesi defalarca belirtmelerine rağmen, federasyon kurullarının çifte standart ceza uygulamalarını sürdürdüğünü belirten Şahin, ''Bizim bu federasyona ve onun kurullarına olan güvenimiz ortadan kalkmıştır'' diye konuştu. 
     Türk futbolunu yönetenlerin ne yapmak istediklerini anlamadıklarını vurgulayan Şahin, şöyle devam etti 
     ''Türk futbolunu yönetenler iki takımlı bir lig istiyorlarsa, çıksınlar söylesinler, biz de işimizi bilelim. 10 milyona yakın Trabzonspor taraftarı ile adil ve seviyeli bir yarış diyen Türk futbol severleri kandırmasınlar. Trabzonspor taraftarının bilinçli, duyarlı ve dirençli mücadelesi devam edecektir. Devleti yönetenlerden isteğimiz, bu futbolu yöneten kurul ve kişileri sağduyu çizgisine çekmesi, eğer çekilemiyorlarsa, yeni bir yönetim anlayışının ortaya koymak olmalıdır.'' Şahin, Trabzonspor taraftarının kesinlikle üzülmesini istemediklerini, yakında hakemleri de yenecek bir Trabzonspor yaratmanın boyunlarının borcu olduğunu vurguladı. 

     
</TEXT>
</DOC>
