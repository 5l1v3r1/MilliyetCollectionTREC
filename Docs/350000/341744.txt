<DOC>
<DOCNO> 341744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/spo03.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın mest oldu 
</HEADLINE>
<TEXT>


Galatasaray Başkanı, galibiyetin ardından sahaya indi, futbolcularıyla birlikte tezahürata katıldı. Sarı - Kırmızılılar, Özhan Canaydın'ı omuzlara alıp, kupayı başkana armağan etti 

ERHAN TELLİ 


Fenerbahçe'yi beş golle devirip Türkiye Kupası'na ulaşan Galatasaray'ın Başkanı Özhan Canaydın, sevincinden yerinde duramadı. Futbolcularının sahadaki kupa sevincine de katılan Canaydın, her zamanki durgun kimliğini üzerinden attı, adeta kendinden geçti. 
Sarı - Kırmızılı futbolcuların omuzlarında yükselen Özhan Canaydın, "Galatasaray eski günlerine döndü" derken, şöyle devam etti "Türkiye Kupası'yla başladık, bundan sonra da devamı gelecek. Bu kupa tüm camiaya hayırlı olsun." 
Üç senedir büyük sıkıntılar çektiklerini itiraf eden Canaydın, "Durgunluk dönemi yaşadık. Ancak Akçaabat Sebat maçının ardından kötü günlerin geride kaldığını söylemiştim. 7 maçta 21 puan demiştik, 3 maç kaldı. Türkiye Kupası'nı alacağız demiştim, oldu. Şimdi sıra lig şampiyonluğunda. Futbolcularım bana söz vermişti. Sözlerini tutacaklarına inanıyorum" diye konuştu. 
Sahaya kaptan olarak çıkan Hakan Şükür, kazandıkları bu kupayı Galatasaray Başkanı Özhan Canaydın'a armağan ettiklerini söyledi. 

Hagi inanamadı 

Rumen hoca, aldıkları farklı galibiyet nedeniyle şaşkınlığa uğradı, "Maçtan önce bana beş gol atacağımızı söyleseler, inanmazdım" ifadesini kullandı 

ERHAN TELLİ 

Sarı - Kırmızılı takımın başında ilk kupasını kazanan Gheorghe Hagi maçtan sonra büyük mutluluk yaşadı. Bütün oyuncularını kutlayan Rumen hoca, "Ligin lideri olan, çok iyi bir rakibe karşı aldık. Her şey planladığımız gibi oldu. Bütün oyuncularım günündeydi" diye konuştu. 
İlk hedefe ulaştıklarını vurgulayan Hagi, "Maçtan önce bana beş gol atacağımızı söyleseler, inanmazdım. Ancak Fenerbahçe de çok kaçırdı. Bu gece çok mutluyum. Bunu yarına kadar devam ettirmek istiyorum. Teknik direktörlük kariyemdeki ilk kupa. Bu yüzden ayrıca çok mutluyum. Şimdi lig şampiyonluğunu sonuna kadar takip edeceğiz" dedi. 
İki gol atan Hakan'a ayrı bir parantez açan genç teknik adam, "Benim için çok önemli bir oyuncu. Başından beri ona güvendim, inandım" ifadelerini kullandı. 

İlginç mesajlar 
Bu zaferin geleceğini etkileyip, etkilemeyeceği sorusuna ise Hagi'den ilginç bir yanıt geldi. Galatasaray'ın hocası, "Genelde durumumuz hava şartlarına benzer. Ne olacağı bilinmez. Lig henüz bitmedi" yorumunu yaptı. 
Necati ile Ribery'i erken oyundan aldığı eleştirilerine katılmayan Hagi, şöyle devam etti "İkisi de çok yorulmuştu. Bence iyi yaptım. Sadece büyük riski Hasan Şaş'ı değiştirerek aldım. Ama ikinci yarıda da goller bulduk. Galatasaray'da sadece 11 oyuncu yok, daha fazlası var. İyi bir yedek kulübesine sahip olduğumuzu da gösterdik". 
Bu arada Hagi, Daum'un salona girdiği sırada konuşmasını yarıda keserek, Alman hocanın oturmasını bekledi. 

Taraftar çıldırdı 

Galatasaraylılar, 5-1'lik Fenerbahçe zaferinin ardından sokaklara döküldü. Taraftarlar, Florya Tesisleri'ne akın ederken, Türkiye'nin her bölgesinde adeta yer yerinden oynadı 

Günler, dakikalar hatta saniyeler sayılmıştı büyük buluşma için... Galatasaray camiası 100. yılında futboldaki ilk zaferini ilan edebilmek için büyük baskı altına girmişti... Ezeli rakip Fenerbahçe karşısında üst üste gelen goller farkın müjdecisi olmuş, Sarı - Kırmızılılar'ın içinde daha 90 dakika bitmeden fırtınalar kopmaya başlamıştı... Hakemin çaldığı son düdük tarihi bir zaferin müjdesi olmuştu... Tabeladaki Galatasaray 5 - Fenerbahçe 1 sonucu sezon boyunca yaşanan stresi alıp götürmüş, Türkiye Kupası'nın kazanılması zafersiz noktalanacak korkularını tamamen silmişti. 
Sarı - Kırmızılı taraftarlar maçın ardından soluğu sokaklarda aldı. Başta İstanbul olmak üzere Türkiye'nin her bölgesinde taraftarlar büyük zaferi coşkuyla kutladı. Sabahın erken saatlerine kadar yer yerinden oynadı. 
Galatasaraylılar'ın bir bölümü ise coşkuyu yöneticilerle paylaşabilmek için Florya Tesisleri'ne akın etti. Aynı saatlerde Ali Sami Yen Stadı'nda da havai fişek gösterileri yapıldı. 

İlklerin gecesi 

Galatasaray'ın Fenerbahçe'yi yenerek elde ettiği Türkiye Kupası, başta yönetim olmak üzere teknik kadro içinde farklı bir özellik taşıyordu. Görev yaptığı süre içinde sık sık eleştirilen Özhan Canaydın, 5 - 1'lik farklı skorla birlikte tarihi bir zaferin mimarlarından olurken, ilk kupasını kazanmanın gururunu yaşadı. 
Hagi de aynı heyecanla çıktı sahaya... Rumen teknik adam, ilk başarısına imza atarken, taraftarların gönlünde bir kez daha taht kurdu. 
Ribery'i de ilkler zincirine katılan isimlerden oldu. Fransız futbolcu, liglerdeki ilk golünü Fenerbahçe'ye atarak, "Gerçek Galatasaraylı" unvanını aldı. 

Hakan'ın evine soygun girişimi 

Sarı - Kırmızılı takımın golcü futbolcusu Hakan Şükür'ün Florya'daki evine hırsızların girmeye çalıştığı öğrenildi. Kimliği henüz belirlenemeyen kişi veya kişilerin, evin kapısını demir çubuklarla açmak istedikleri iddia edildi. Kapıyı açamayan hırsızların, Hakan Şükür'ün komşularının çıkması üzerine kaçtıkları bildirildi. Emniyet güçleri konuyla ilgili olarak araştırma başlattı. 

Devlet kutlaması 

Galatasaray'ın kupa zaferini Cumhurbaşkanı Ahmet Necdet Sezer ile Başbakan Recep Tayyip Erdoğan da kutladı. Sezer'in, Galatasaray'ın Türkiye Kupası'nı kazanması dolayısıyla, Canaydın'a, bir kutlama telgrafı gönderdiği belirtildi. Erdoğan da şu mesajı gönderdi "Galatasaray Futbol Takımı'nın 43. Türkiye Kupası'nı kazanması sebebiyle tüm futbolcuları, teknik kadroyu, yöneticileri ve Galatasaray camiasını tebrik eder, başarılarınızın devamını dilerim." 

Divan'dan alkış 

Galatasaray'ın Divan Toplantısı dün lisede yapıldı. Başkan Özhan Canaydın'ın da katıldığı toplantıda eleştiriler Hayri Kozak'tan geldi. Kozak, Malatya'da yaşanan Saidou olayı nedeniyle kulübün saygınlığının törpülendiğini iddia etti. Kozak'ın eleştirilerine Canaydın yanıt verdi. Galatasaray Başkanı, yaşanan tatsızlığa kendisinin de üzüldüğünü belirterek, "Galatasaray'ın saygınlığı hiçbir zaman törpülenmez" dedi. Canaydın üyelerin alkışlarıyla kürsüden indi. 


</TEXT>
</DOC>
