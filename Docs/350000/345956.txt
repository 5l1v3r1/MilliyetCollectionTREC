<DOC>
<DOCNO> 345956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/yazar/kohen.html </URL>
<DATE> 2005/05/26/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Huntington haklı mı 
</HEADLINE>
<TEXT>


TESADÜFE bakın AB'de Türkiye'nin üyeliğini olumsuz etkileyebilecek gelişmeler olurken, ünlü Harvard profesörü Samuel Huntington, İstanbul'a geliyor ve "Üyelik şansınız sıfır" diyor 
Huntington bu sözleri 17 Aralık zirvesinden hemen sonraki umutlu ortamda söyleseydi, herhalde dikkatleri o kadar çekmeyecekti. 
Ne ilginçtir ki, "Medeniyetlerin Çatışması" eseri ile dünyaca meşhur olan -ve de fikirleri çok tartışılan- Amerikalı akademisyen, tam da AB'den çatlak seslerin geldiği bir sırada, etkileyici, ama o derecede de moral bozucu bazı tespitler yapıyor. 
Verdiği mesajlar açık Avrupalılar sizi istemiyor. Üyeliğinizi engellemek için her şeyi yapacaklar, her türlü bahaneyi öne sürecekler... 
Huntington bunun esas nedenini kitabındaki temel görüşlerinin doğrultusunda din ve kültür farkına bağlıyor... 

AVRUPA kamuoyunun hatırı sayılır bir kesiminin Huntington'un belirttiği nedenden ötürü, Türkiye'nin AB üyeliğine karşı olduğu bir gerçek. 
Ancak tek sebep de bu değil. Türkiye'nin geniş nüfusu, Asya'ya doğru uzanan coğrafyası, siyasal ve ekonomik alanlardaki yetersizlikleri ve sorunları da, olumsuz nedenler arasında yer alıyor. 
Bazı AB ülkelerinde, kamuoyundaki muhalefete veya tereddütlere karşılık, hükümetlerin ve bir kısım siyasi partilerin, Türkiye'nin üyeliğine daha çok siyasal ve stratejik nedenlerden de olsa sıcak baktığı da bir gerçek. Nitekim halen Avrupa'da iki karşıt görüşün hararetle tartışılmakta olduğunu görüyoruz. 
Fransa'da ve Hollanda'da yapılacak AB anayasası konusundaki referanduma "Türkiye faktörü"nün karıştırılması, bir ölçüde Huntington'un tespitlerini haklı çıkarıyor. Ancak bu referandumlarda "Hayır"ın ağır basmasını da ki bu olasılık şimdi büyük görünüyor sırf "din ve kültür farkı nedeniyle Türkiye'nin üyeliğine karşı verilmiş bir oy" olarak görmek çok yanlış olur... 

FRANSA ve Hollanda'daki referandumların "Hayır" ile sonuçlanmasının ve Almanya'daki olası erken seçimlerin bir iktidar değişikliğine yol açmasının, Türkiye'nin üyelik müzakereleri sürecinde yeni zorluklar, yeni engeller yaratacağı açık... 
Türkiye bu durumda ne yapmalı 
Şıklardan biri, daha önce de olduğu gibi, engelleri aşmaya çalışmak ve hedefi saptırmadan, aynı yolda sebatla yürümektir. Unutmamalı ki, Türkiye birçok Avrupa kurumlarında vardır Avrupa Konseyi, Avrupa Parlamentosu gibi. Ekonomiden futbola ve müziğe kadar, bütün Avrupa organizasyonlarında da var olduğu gibi... Bu bakımdan Huntington'un konuya sadece "din-kültür farkı" açısından bakması, gerçek tabloyu tam yansıtmıyor... 
İkinci şık, Huntington'un önerdiği gibi, Türkiye'nin AB üyeliğinden hatta müzakere sürecinden vazgeçmesi ve kendisine başka alternatifler aramasıdır. Doğrusunu isterseniz, onun saydığı seçenekler, AB ile ulaşmak istenilen hedeflerin çok gerisinde ve de başarı şansı zayıf alternatiflerdir... 
Huntington "Medeniyetler Çatışması" teorisinde ısrar ediyor ve bu bağlamda kendisini haklı çıkarmaya yönelik örnekler bulmaya çalışıyor. Anlaşılan Türkiye'nin AB üyeliği de bu örneklerden biri... 
Oysa uluslararası camiada -ve de Avrupa'da- "medeniyetlerin uzlaşması"nı isteyenler de h l çoktur... 



</TEXT>
</DOC>
