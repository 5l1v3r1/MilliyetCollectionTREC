<DOC>
<DOCNO> 344679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonyas09.html </URL>
<DATE> 2005/05/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İstanbul, Avrupa'nın kültür başkenti olmaya aday 
</HEADLINE>
<TEXT>

     İstanbul’un Avrupa’nın kültür Başkenti adaylığı için Dışişleri Bakanlığı, Kültür ve Turizm Bakanlığı, İstanbul Büyükşehir Belediyesi, İstanbul Valiliği ve sivil toplum kuruluşları hazırlıklara başladı. 
     İTO’nun aylık yayını İtovizyon dergisinde yer alan habere göre, İstanbul’un NATO Zirvesi, Eurovision, OECD Toplantısı, Formula 1 gibi büyük uluslararası organizasyonların ardından, 2010 yılında Essen ve Budapeşte ile birlikte Avrupa’nın kültür başkenti olması için harekete geçildi. 
     İstanbul’un aday olabilmesi için önce yol haritasının hazırlanıp 2006 yılının ilkbaharına yetiştirilmesi gerekiyor. 
     İstanbul’un Avrupa kültür başkenti ilan edilmesi halinde, düzenlenecek etkinlikler sayesinde gelecek turist sayısı katlanarak artacak. 
     
     YEDİ KİŞİLİK JÜRİ İKNA EDİLECEK 

     Dışişleri Bakanlığı, Kültür ve Turizm Bakanlığı, İstanbul Büyükşehir Belediyesi, İstanbul Valiliği ve İstanbul ile ilgili sivil toplum kuruluşlarının temsilcileri, İstanbul’u tanıtacak raporun hazırlanması için bir Danışma Kurulu oluşturdu. 
     Nuri Çolakoğlu koordinatörlüğünde görev yapacak olan Danışma Kurulu, İstanbul’un neden Avrupa başkenti seçilmesi gerektiğine ilişkin raporu gelecek bahara kadar hazırlayıp Avrupa Birliği Komisyonu’na sunacak. 
     Bu aşamadan sonra rapor, yedi kişilik Avrupa jürisine takdim edilecek. Jüri, iki üyenin AB Komisyonu’ndan, iki üyenin Avrupa Parlamentosu’ndan, iki üyenin Avrupa Bakanlar Konseyi tarafından gönderilmesi ile oluşuyor. Bir üye de jürinin sekreteryasını yürütüyor. AB her üç kenti Avrupa kültür başkenti ilan ediyor. 
     
     20 YILDIR SEÇİLİYOR 

     Avrupa’da 20 yıldır kültür başkentleri seçimi yapılıyor. İlk kültür başkenti 1985 yılında Atina olmuştu. 
     Avrupa kültür başkenti fikrini ortaya atan kişi ise Yunanistan Kültür Bakanı Melina Merküri. 1999 yılına kadar sadece AB üyesi ülkelerin kentleri Avrupa kültür başkenti olmaya aday gösteriliyordu. 
     Ancak, AB 1999’da aldığı bir kararla aday ülkelerden de kentlerin aday gösterilmesine olanak tanıdı. Böylece İstanbul’a da aday olmak için yol açılmış oldu. 
     Bugüne kadar kültür başkentliği yapan kentlere bakıldığında Floransa, Dublin, Lizbon, Anvers, Selanik, Weimar, Graz ve Salamanca dikkat çekiyor. 
     
     14 MİLYAR DOLARLIK YENİ YATIRIM 

     Avrupa kültür başkenti seçimi için, belli süreler içinde gerçekleşen etkinliklerin yanı sıra kalıcı altyapı projelerinin de tamamlanması gerekiyor. Bu projelerin de şehirlerin tarihi ve kültürel yaşantısını canlandıran projeler olması tercih nedeni. 
     "Kültür Başkenti" organizasyonunun hazırlıkları ve uygulaması bir yıllık etkinliklerin dışına taşıyor. Kültür merkezleri, müzeler, sergiler gibi yapıların tasarlanması, işlevini yitiren sanayi mirasının yeni kimliğini bulacak şeklide dizayn edilmesi gerekiyor. 
     Bunun için de İstanbul’a gereken yatırım miktarının 14 milyar dolar olduğu belirtiliyor. 
     
</TEXT>
</DOC>
