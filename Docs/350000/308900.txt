<DOC>
<DOCNO> 308900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonsiy10.html </URL>
<DATE> 2005/01/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Muhalif milletvekilleri CHP'yi birkaç kişinin şirketi haline getirdiler 
</HEADLINE>
<TEXT>

     CHP'li muhalif milletvekilleri, ''CHP'nin parti tarihinde hiç olmadığı kadar kötü yönetildiğini, Cumhuriyet'in kurucu partisinin birkaç kişinin şahsi şirketine dönüştürüldüğünü'' iddia ettiler. 
     14 milletvekilinin yaptığı yazılı açıklamada, son yerel seçimlerde partinin izlediği politikalar ile milletvekillerine yönelik tutumlar eleştirilerek, ''Parti Meclisi toplantılarında, Deniz Baykal'ın öneri diye sunduğu direktiflerin toplu halde kalkan ellerle karara dönüştürüldüğü'' savunuldu. 
     Açıklamada, yerel seçimlerde örgütlerin tamamen hiçe sayıldığı, tanınmayan, bilinmeyen insanların aday yapıldığı ifade edilerek, Antalya'da bile mevcut belediye başkanının dışlandığı ve hayatında bir tek gün bile sosyal demokrat olmamış bir kişinin aday gösterildiği kaydedildi. 
     Parti yönetiminin CHP'yi başarıya götürmekte son derece yetersiz kaldığı ileri sürülen açıklamada, şu görüşlere yer verildi 
     ''CHP, Parti tarihinde hiç olmadığı kadar kötü yönetilmiş, Cumhuriyet'in kurucu partisi birkaç kişinin şahsi şirketine dönüştürülmüştür. 
     Sayın Baykal, bunları gizlemek için olmadık yöntemlere başvurmaktadır. Seçim stratejisini dış güçlerin müdahalesi ve ahlak temeline oturtmaya çalışmaktadır. Onlarca yıl birlikte siyaset yaptığı yol arkadaşlarını, dış güçlerin maşası konumuna getirme gafletine düşmüştür. Bir koltuk uğruna halkımızı ve delege arkadaşlarımızı yanıltmak için gözünü kırpmadan kendi yol arkadaşlarını hain diye karalayabilmektedir. 
     Bu iddiaları reddediyoruz, kınıyoruz, ayıplıyoruz. Bugün maşa, hain, çapulcu diye suçladığınız arkadaşlarınız, 1 Mart tezkeresinde en önde savaşanlardır.'' Açıklamada İstanbul Milletvekilleri Ahmet Güryüz Ketenci, Hasan Aydın, Ankara Milletvekilleri Mehmet Tomanbay, Muzaffer Kurtulmuşoğlu, İsmail Değerli, Hatay Milletvekili Züheyir Amber, Mersin Milletvekilleri Hüseyin Özcan, Ersoy Bulut, Kocaeli Milletvekili Sefa Sirmen, İzmir Milletvekili Muharrem Toprak, Kayseri Milletvekili Muharrem Eskiyapan, Şanlıurfa Milletvekili Turan Tüysüz, Tekirdağ Milletvekili Erdoğan Kaplan ve Çorum Milletvekili Feridun Ayvazoğlu'nun imzası bulunuyor. 
     
</TEXT>
</DOC>
