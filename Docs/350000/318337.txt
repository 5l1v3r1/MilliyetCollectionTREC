<DOC>
<DOCNO> 318337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur46.html </URL>
<DATE> 2005/02/24/ </DATE>
<TIME> 22.11 </TIME>
<AUTHOR>  </AUTHOR>
<HEADLINE>
The Guardian muhabirine İstanbul Emniyet Müdürlüğü'nden cevap 
</HEADLINE>
<TEXT>

     İstanbul Emniyet Müdürlüğü, bazı internet sitelerinde yer alan ''The Guardian muhabirinden Türk polisine suçlama'' başlıklı haberlere ilişkin açıklama yaptı. 
     Emniyetin yazılı açıklamasında, bugün bazı internet sitelerinde ''The Guardian muhabirinden Türk polisine suçlama'', ''The Guardian muhabirine İstanbul'da para tuzağı'' ve ''Çalınan paranın yarısı polisin payı'' başlıklı ''asılsız'' haberlere yer verildiğinin görüldüğü belirtildi. 
     Açıklamada, Nicholas Hall adlı İngiliz vatandaşının, 19 Şubat günü saat 01.20'de Turizm Şube Müdürlüğü polisine müracaat ettiği kaydedilerek, şöyle denildi 
     ''Nicholas Hall, Sultanahmet'te kendisini Ali olarak tanıtan kişi vasıtasıyla My-Way adlı gazinoya gittiğini, burada iki kızın ellerinde içkilerle yanına oturduğunu, kendisinin sadece bir bira içmesine ve kızların hesabını ödemeyeceğini ifade etmesine rağmen 349 milyon lira hesap istendiğini, hesabı ödemek istemediğini ve polis çağırmalarını söylediğini, ancak çalışanların bunu kabul etmediklerini, cebindeki 140 milyon lirayı ve kredi kartlarını aldıklarını, ancak kartlardan para çekemediklerini, daha fazla para alamayacaklarını anlayınca kendisini bıraktıklarını ve bir taksiye binip turizm polisine gittiğini kendi el yazısıyla İngilizce olarak beyan etmiştir.'' Hall'in Fatih Aksaray Karakolu'na intikal ettirildiği, nöbetçi savcının talimatı gereği aynı gün saat 06.45'te içkili gazino şef garsonu ve saat 07.40'ta da gazino sahibinin yakalanarak ifadelerinin alındığı vurgulanan açıklamada, şahısların Nicholas Hall'in iddialarını kabul etmedikleri ve sevk edildikleri savcılıktan serbest kaldıkları belirtildi. 
     Açıklamaya, şöyle devam edildi 
     ''Söz konusu yerle ilgili olarak 6 Aralık 2004 ve 21 Şubat 2005 tarihleri arasında 10 defa aynı tür suçlardan cumhuriyet savcılığına sevk edilmiş, 8 defa da idari işlem için Fatih Belediye Başkanlığı'na yazışma yapılmış, diğer 2 işlem için de idari işlemler devam etmektedir. 
     Polis, kanunların kendisine verdiği yetkiler çerçevesinde görevini yaparak, şahısların ilgili adli makama sevkini gerçekleştirmiştir. 
     Turizm merkezi olan İstanbul turizm mevsimine girmekteyken asılsız ve ne maksatla çıkarıldığı belli bu tür haberlerin altında yatan gerçek, ülkemizin ve ilimizin turizm potansiyeline sekte vurmaktır.'' 
     
</TEXT>
</DOC>
