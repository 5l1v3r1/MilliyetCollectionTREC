<DOC>
<DOCNO> 332180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko10.html </URL>
<DATE> 2005/04/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tasarruflarda YTL'ye dönüş sürüyor 
</HEADLINE>
<TEXT>

     Tasarruflarda, YTL cinsi araçlara dönüş sürüyor. Türkiye'de yerleşiklerin toplam tasarruflarının 5.9 milyar YTL büyüyerek 307.4 milyar YTL'ye çıktıtığı bu yılın ilk üç ayında YTL cinsinden tasarrufların toplamdaki payı yüzde 70.4'ten yüzde 72.1'e ulaştı. Sözkonusu dönemde YTL tasarruflar 9.3 milyar YTL büyüdü. Kurdaki artışa rağmen döviz cinsinden tasarruflar küçüldü. 
     ANKA'nın Merkez Bankası, Bankacılık Düzenleme ve Denetleme Kurumu BDDK , Sermaye Piyasası Kurulu SPK ve Takasbank verilerinden yaptığı hesaplamaya göre, vatandaşlar, şirketler ile kuruluşların toplam tasarrufları, ocak-mart döneminde 5 milyar 909.1 milyon YTL arttı. 
     Tasarrufların tutarı, 2004 sonundaki 301 milyar 527.2 milyon YTL'lik düzeyinden 307 milyar 436.3 milyon YTL'ye çıktı. 
     
     YTL'YLE TASARRUF ARTIYOR 
     Tasarrufların 221 milyar 619 milyon YTL'yle en büyük bölümünü YTL cinsinden yatırım araçlarında tutulanlar oluşturdu. YTL araçlardaki tasarruflar, üç ayda 9 milyar 327.4 milyon YTL'lik hızlı bir artış gösterdi. 2004 sonunda 
     yüzde 70.4 olan YTL yatırım araçlarının toplam tasarruflardaki payı, mart sonunda yüzde 72.1'e yükseldi. En hızlı büyümenin yaşandığı YTL mevduatlar üç ayda 3 milyar 703 milyon YTL artarak 106 milyar 943.2 milyon YTL'ye ulaştı. YTL mevduatın toplamdaki payı yüzde 34.2'den yüzde 34.8'e çıktı. Sözkonusu dönemde 3 milyar 92.5 milyon YTL büyüyen YTL cinsinden kamu kağıtlarında tutulan bankacılık sekötrü dışındaki kesimlerin tasarrufları ise 66 milyar 186.6 milyon YTL oldu. Kamu kağıtlarının toplamdaki payı yüzde 20.9'dan yüzde 21.5'e yükseldi. Yatırım fonları 2 milyar 663 milyon YTL artarak 27 milyar 235.9 milyon YTL, ÖFK'lardaki YTL hesaplar 346 milyon YTL artarak 2 milyar 524 milyon YTL oldu. Yatırım fonlarının payı yüzde 8.2'den yüzde 8.9, ÖFK'lardaki hesapların payı yüzde 0.5'ten yüzde 0.5'e çıktı. Hisse senetlerinde tutulan tasarruflar ise 722 milyon YTL azalarak 16 milyar 239.6 milyon YTL'ye indi. Toplam tasarruflarda 2004 sonunda hisse senetlerinin yüzde 5.6 olan payı, mart sonunda yüzde 5.3'e geriledi. Reponun tasarruflardaki payı yüzde 0.5'ten yüzde 0.6'ya ulaşırken, emeklilik yatırım fonları ile yatırım ortaklıklarının yüzde 0.1'lik payları ise değişmedi. 
     
     DÖVİZ CİNSİNDEN TASARRUFLAR 
     Döviz cinsinden tasarruflarda ise hızlı bir gerileme gözlendi. Mart 2005 sonu dolar kurunun Aalık 2004'teki düzeyin üzerinde olmasına rağmen Ocak-mart döneminde 3 milyar 418.3 milyon YTL azalan yabancı para cinsinden araçlarda değerlendirilen tasarruflar, 85 milyar 817.6 milyon YTL'ye indi. Döviz cinsindn tasarruflar, dolar bazında da 3 milyar 6 milyon dolar azalarak 63 milyar 772 milyon dolar oldu. 
     Döviz cinsinden yatırım araçlarında tutulan tasarrufların, toplam bankacılık dışı kesimin tasarrufları içerisindeki payı, 2004 sonundaki yüzde 29.6'lık düzeyinden yüzde 27.9'a indi. 
     İlk üç ayda en hızlı düşüş döviz mevduatlarında gözlendi. Yabancı para mevduatlar 3 milyar 754.5 milyon YTL azalarak 72 milyar 319.6 milyon YTL'ye geriledi. Döviz mevduatlarının payı da yüzde 25.2'den yüzde 23.5'e düştü. 
     Döviz cinsinden kamu kağıtlarının tutarı 199.4 milyon YTL artarak 4 milyar 180.6 milyon YTL, eurobondların tutarı 214.7 milyon YTL artarak 5 milyar 718 milyon YTL oldu. 
     Yabancı para tahvil-bonoların payı yüzde 1.3'den yüzde 1.4, eurobondların payı yüzde 1.8'den yüzde 1.9'a çıktı. 
     ÖFK'lardaki döviz cinsinden hesapların payı ise yüzde 1.2 düzeyinde kaldı. 
     
</TEXT>
</DOC>
