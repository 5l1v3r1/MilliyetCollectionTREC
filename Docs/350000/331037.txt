<DOC>
<DOCNO> 331037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun25.html </URL>
<DATE> 2005/04/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Dünya basını Türkiye korkularına karşın Talabani'ye destek verdi 
</HEADLINE>
<TEXT>

     Kürdistan Yurtseverler Birliği lideri Celal Talabani'nin Irak Cumhurbaşkanlığına getirilmesi, bütün dünyada büyük yankı buldu. Bu gelişme ile ilgili yapılan yorumlarda "Türkiye'nin, korkularına karşın Talabani'ye destek verdiği"ne dikkat çekiliyor. Washington Post, Talabani'yi "agresif ve kurnaz bir lider" olarak değerlendirirken Le Figaro, Türkiye'nin Talabani'den Irak'ın birliğini korumasını istediğini yazdı. 
     
     LE FİGARO TÜRKİYE, TALABANİ'DEN BİRLİKİSTEDİ 

     Fransız Le Figaro gazetesi, Iraklı Kürtlerin bağımsızlık isteklerinden kaygı duyan Türkiye'nin Celal Talabani'nin Irak cumhurbaşkanlığına getirilmesinden duyduğu memnuniyeti dile getirirken Talabani'den Irak'ın birliğini korumasını istediğine dikkat çekti. Gazete, "Türkiye, Sayın Talabani'nin seçilmesini olumlu karşılarken Irak'ın Kürtlerine ilişkin diplomasisindeki değişikliği teyid etti. Türkiye'nin bu tutum değişikliğine, özellikle Kürtlerin Irak'taki Amerikalıların müttefiki oluşu neden oldu" yorumunu yaptı. 
     
     FAZ TÜRKİYE TALABANİ İLE BİRLİĞİNİN KORUNACAĞINI DÜŞÜNÜYOR 

     Celal Talabani'nin Irak Cumhurbaşkanlığına getirilmesini de değerlendiren Alman Frankfurter Allgemeine Zeitung gazetesi de, bu gelişmenin Irak'ın toprak bütünlüğünün korunması şansını artırdığını,, Ankara'nın da bu görüşte olduğunu yazdı. Türkiye'ye göre, Talabani'nin Cumhurbaşkanlığı ile, Saddam Huseyin'in devrilmesi ardından bölünme tehlikesi yaşayan Irak'ın bütünlüğünün korunmuş olacağını belirten gazete "Ankara'nın gecikmeksizin gönderdiği tebrik mesajı da bunu gösteriyor. Ancak ülkenin önünde hala büyük zorluklar var. Yeni anayasada İslam'ın rölünün ne olacağı gibi" yorumunu yaptı. 
     
     FOX NEWS TÜRKİYE-ABD İLİŞKİLERİ OLUMSUZ ETKİLENEBİLİR 

     ABD yayın kuruluşu Fox da, Irak savaşının başlamasından beri Türkiye ile ABD arasındaki ilişkilerde bir soğukluk yaşandığını, analistlerin Irak cumhurbaşkanı olarak bir Kürt seçilmesinin, ikili ilişkileri daha da gerginleştirip gerginleştirmeyeceğini söylemek için henüz erken olduğunu belirttiklerini kaydetti. Talabani'nin Kürtlerin Türkiye toprakları konusunda emellerinin olmadığını söylediğini belirten Fox, "Türkiye'nin, Talabani'nin Türkiye'deki Kürt teröristlere olan sempatisiyle ilişkin kuşkuları, Türkiye ile yeni Irak hükümeti arasındaki ilişkilerin istikraksız olabileceği anlamına geliyor. Ve güney komşusu ile ilişkiler ne kadar istikraksız olursa, Türkiye'nin ABD ile olan ilişkisi o kadar zor olur" yorumunu yaptı. 
     
     WASHINGTON POST TALABANİ AGRESİF VE KURNAZ BİR ASİ LİDER 

     ABD'de yayınlanan Washington Post gazetesi, Irak Cumhurbaşkanlığı'na seçilen Talabani'yi tanımlarken, "agresif, taktik olarak kurnaz bir asi lider" ifadesini kullandı. Talabani'nin hem Saddam Hüseyin'in ordusuna, hem de rakip Kürt fraksiyonuna karşı mücadele ettiğine işaret eden gazete, daha sonra bu fraksiyonla güçlerini birleştirdiğini anımsattı. Talabani'nin, bugün geniş ölçüde keskin ve ılımlı bir politikacı olarak görüldüğünü kaydeden gazete, Talabani'nin hiçbir zaman Irak'ın bir İslami devlet olmasını kabul etmeyeceğini söylediğine dikkat çekti. Talabani'nin Federal Irak'ı savunduğu da vurgulandı. 
     
     NYT TALABANİ'NİN GÖREVLENDİRİLMESİ, TANSİYONU YÜKSELTTİ 

     The New York Times gazetesi, Talabani'nin bir Arap ülkesinde seçilen ilk Kürt cumhurbaşkanı olduğuna dikkat çekerken, göreve getirilmesinin, Irak'taki siyasi gruplar arasındaki gerginliği patlama noktasına getirdiğini kaydetti. Irak meclisinin bazı Şii ve Kürt üyelerinin, Talabani'nin göreve gelmesinin ardınan ara hükümetin istifa etmesi gerektiğini savunduğuna işaret edildi. 
     
     FT TÜM ETNİK GRUPLARLA BİRLİKTE ÇALIŞMAYA SÖZ VERDİ 

     Ekonomi gazetesi Financial Times, Irak Cumhurbaşkanlığına seçilen Celal Talabani'nin tüm etnik ve dini gruplarla birlikte çalışmaya söz verdiğini kaydetti. Kürtlerin, seçimlerin sonucunda sağladığı pozisyonu, Şiilerden büyük tavizleri koparmak için kullandığını kaydeden gazete, başlıca Kürt ve Şii partilerin yönetime Sunnilerin temsilcilerini dahil etmek için çaba gösterdiğini de yazdı. 
     
     WT "TÜRKİYE, KORKULARA RAĞMEN TALABANİ'Yİ DESTEKLEDİ 

     The Washington Times ise, Irak'ta büyüyen Kürt etkisinin, kendi topraklarındaki 12 milyon Kürt'ün daha fazla özerklik talebini tetikleyebileceği korkusuna karşın, Türkiye'nin, Talabani'nin Irak cumhurbaşkanlığına getirilmesini memnuniyetle karşıladığını ifade etti. Talabani'nin, göreve gelmesinin ardından sadece Kürtler için değil, tüm Iraklılar için yönetimi öngördüğünü açıkladığına dikkat çekildi. 

     
</TEXT>
</DOC>
