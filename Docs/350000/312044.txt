<DOC>
<DOCNO> 312044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy06.html </URL>
<DATE> 2005/02/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
MEB öğrenciye kötü muameleye genelgeyle çözüm arıyor 
</HEADLINE>
<TEXT>

     Milli Eğitim Bakanlığı, eğitim kurumlarında çocuklara yönelik kötü muameleye karşı idarecileri ve öğretmenleri uyardı. 
     Bakanlık, eğitim kurumlarında öğrencilerin öğretmenleri tarafından maruz kaldıkları kötü muamelere ilişkin olayların sayısında son günlerde artış olması üzerine bir genelgeyle önlem alma yoluna gitti. Bu amaçla Bakan Hüseyin Çelik adına Müsteşar Necat Birinci imzasıyla valiliklere gönderilen genelgede, Bakanlığa ulaşan yazılı ve sözlü şikayetlerden yönetici öğretmenlerin öğrenci ilişkilerinde uygun olmayan davranışlarının öğrenciyi azarlamak, dayak atmak, eli sopalı sınıfa girmek veya nöbet mahalinde dolaşmak vb. 
     yaşandığı belirtilerek, bu tür ilişkilerin Türk eğitim sisteminin amaçlarıyla çeliştiği kaydedildi. Eğitim sisteminin, çocukları Atatürk ilke ve inkılaplarına gönülden bağlı, insan haklarına saygılı şekilde yeştirmeyi amaç edindiği vurgulanan genelgede, öğrencilerin kendini ve insanları seven, hoşgörü sahibi, uzlaşmacı bireyler olarak eğitim almalarının hedeflendiği kaydedildi. 
     
     ÇOCUK HAKLARINA DAİR SÖZLEŞME 
     Genelgede, Türkiye'nin de taraf olduğu Çocuk Haklarına Dair Sözleşme hükümleri anımsatılarak çocuğun eğitiminin, her türlü istismar ve kötü muameleye işkence, zalimce davranışlara ya da cezaya karşı korunması için yasal, idari, toplumsal ve eğitici bütün önlemlerin alınması gerektiğine dikkat çekildi. 
     
     SEVGİ VE SAYGIDA TİTİZLİK GÖSTERİN 
     Valiliklerin konuya önem vermeleri istenen genelgede şöyle denildi 
     "Bu bakımdan, yönetici öğretmenlerin, öğrencilerle karşılıklı saygı, sevgi ve hoşgörüye dayalı eğitim ortamının oluşturulması için gerekli titizliği göstermeleri sağlanmalıdır. 
     Yönetici ve öğretmenlerin, veli ve öğrencilerin okula ve öğretmene karşı güvenini azaltacak olumsuz davranışlardan uzak durmaları gerekmektedir." Genelgede, gerekli önlemlerin alınması, öğrenci kişiliğini olumsuz yönde etkileyebilecek davranışlara izin verilmemesi, bu tür davrananlar hakkında işlem yapılması gerektiği bildirildi. 
     
</TEXT>
</DOC>
