<DOC>
<DOCNO> 339767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/yture.html </URL>
<DATE> 2005/05/05/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Ülker güle oynaya 
</HEADLINE>
<TEXT>



Ülkerspor dün Bursa'da belki de oynadığı "en rahat" Türkiye Kupası finalini kazandı. Turnuvaya şanslı kura ile giren ve bu avantajını çok iyi değerlendiren Turuncu - Yeşilliler, oynadığı üç maçta da kendini fazla sıkmadan kupaya uzandılar. 
Pınar Karşıyaka'nın iki uzunu Holman ve Lloreda'yı ikili, zaman zaman da üçlü sıkıştırmalarla durduran Turuncu-Yeşilliler, maçın henüz başında kazanacağını belli etti. İki dişe diş maçtan final çıkaran İzmir ekibi, zorlama dış atışlardan da sayı çıkaramayınca, Ülker daha ilk çeyrekte işi bitirdi. Yorgun Karşıyaka, maça kötü başlamanın getirdiği moralsizliği de kıramayınca, kalan üç çeyrek formaliteden öteye gitmedi. 

Seyirciye yakışmadı 
Üst üste üçüncü şampiyonluğunu kazanan Ülkerspor'u tebrik ederken, Pınar Karşıyaka'nın da hakkını verelim. Fenerbahçe ve Beşiktaş gibi iki zor rakibi geçen Kaf Kaf, final hariç Bursa'da herkesi basketbola doyurdu. Ama takımına verdiği destekle hep övgüye layık olan seyircisinin, ödül veren Basketbol Federasyonu Başkanı Turgay Demirel'e pet şişe ve bozuk para yağdırması doğrusu onlara hiç ama hiç yakışmadı. 


</TEXT>
</DOC>
