<DOC>
<DOCNO> 305999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/spor/axspo03.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşmanımız çok 
</HEADLINE>
<TEXT>


Galatasaray'ın golcüleri Hakan Şükür ve Necati Ateş, medyanın olmayan şeyleri yazıp çizdiğini iddia etti. İki yıldız futbolcu, "Bizi sevmeyenler, sürekli bizimle uğraşıyorlar" dedi 

ÖZEL RÖPORTAJ ERHAN TELLİ 


HAKAN 'Zor bulurlar' 

Bizim yaşadığımız sorunlar Fenerbahçe'ye yaşatılmıyor. Adamlar idmanda yumruk yumruğa kavga ettiler, iki gün bile konuşulmadı. Bizde ise olmayan şeyler yazılıp çiziliyor. Üstelik bunu yapanlar Galatasaraylıyım diye geçinenler. Bakalım benden sonra ne olacak. Aslında benimle uğraşmaktan diğerlerine vakit ayıramıyorlar. Ben gidince uğraşacak ismi zor bulacaklar. 
- Birlikte oynadığım birçok oyuncu gitti. Eğer ben burada kalmaya devam ediyorsam, bu çok çalışmamdan, yeteneklerimden kaynaklanıyordur. Bazı arkadaşlarımız çeşitle nedenlerle ayrıldılar. Burada benim suçum ne Bülent de 20 yıldır bu kulüpte. Onun yanından da birçok defans oyuncusu gitti. Neden hep ben konuşuluyorum bilmiyorum... 

'Bu işte oyun var' 
- Ümit Karan olayına gelince... Bu işin içinde bir oyun var. Taraftarlarımız bu oyuna kanmasın. Bazıları bu haberlerle günü kurtarıyorlar. Her kötü sonuçta da bu eminim ki tekrar tekrar pişirilecek. Kimse Baliç ve Saidou'yu konuşmadığı için sürekli Ümit konusu gündeme geliyor. 
- Son bir kaç aydır benim, bir çok arkadaşımla sorun yaşadığım iddia ediliyor. Bence tam aksine çok büyük bir kenetlenme var. Kimse farkında değil ama herşeye ve yapılan tüm haksızlıklara rağmen ilk yarıda müthiş bir performans gösterdik ve bence çok başarılı olduk. 

'Bir yıl daha devam' 
- Yönetim Kurulumuz ve hocamız Hagi uygun görürse önümüzdeki yılda futbol hayatımı sürdürmek istiyorum. Jübile yapacağım iddiaları medyanın senaryolarından birisi. Dikkat edin sadece bir - iki yerde yazılıyor bunlar. Bakarsınız iyi bir teklif gelir, Avrupa'da tekrar oynayabilirim. 
- Şampiyonluk çok zor gibi gözükse de, biz sonuna kadar çalışıp mücadelemezi vereceğiz. 100. yıl bizim için çok önemli. Hepimiz taraftara bu sevinci, mutluluğu ve gururu yaşatmak istiyoruz. Özellikle de Şampiyonlar Ligi'ne mutlaka gitmeliyiz. Avrupasız bir sezon yeterince mutlu etmiyor. 

NECATİ 'Çömez değilim' 
Galatasaray'ın düşmanı, sevmeyeni çok. Bu yüzden hep bizimle uğraşıyorlar. Ama bizi yıkamazlar. Bunları kasıtlı yapan çevreler var. Zaten dikkat edin, hep aynı haberler çıkıyor. Demek ki bunun altında başka şeyler var. 
- İsimleri lazım değil. Üç dört spor yazarı, "Bu futbolcu ne iş yapar " diye yazdılar. Ben buraya sonradan yetme bir çocuk gibi gelmedim. Adanaspor'da 15 asist yapıp, 24 gol atmıştım. Tercih hakkımı kullandım ve geldim. Geldiğimden beri bir senede 22 tane gol atmışım. İşte benim eleştirilere cevabım. 

'Destek vermediler' 
- Hakan ağabeyin, Milli Takım'a alınmadığı dönemde çok üzüldük. Dostu bildiğimiz insanlardan ses çıkmadı. Kimse ona destek olmadı. 
- Hagi ile çok rahatız. Bize gezin, dolaşın, eğlenin ama sahada ve antrenmanlarda işinizi yapın diyor. Bize her türlü rahatlığı verdi. 
- Şampiyonluk için en büyük rakip tabii ki Fenerbahçe. Ama Trabzonspor ve Beşiktaş'ı da unutmamak gerekir. Şampiyonlar Ligi çok önemli. Seneye mutlaka orada oynamalıyız. Bana şu anda da teklifler geliyor ama öncelikli hedefim Galatasaray'da kalmak. Galatasaray'da en az 2 yıl daha oynamak istiyorum. Yaşım daha genç. Tabii ki, ben de bir gün Avrupa'ya gitmek isterim, tercihim de İtalya olur... 

'Forma çalışanın' 
- Yıllardır birçok forvet oyuncusunun gitmesi beni korkutmuyor. Çalışmadığın, işini iyi yapmadığın sürece büyük takımın golcüsü olamazsın. Hiç kimse iyi oynamayan, uyumlu olmayan, çalışmayan ve gol atmayan birini göndermez. Yani kimse bindiği dalı kesmez. Ben çalışıyorum, her gün daha iyi şeyler yapmak için çaba harcıyorum. 
- İlk geldiğimde Galatasaray'da şımaracağım iddiaları da çok konuşulmuştu. Asla ve asla böyle bir şey olmaz. Zaten çevremizde bizleri bunlara yönlendirecek bir çevre değil. Dün neysem, bugün de aynıyım. Neden değişeyim ki... 

Kıran kırana 

İKİNCİ yarı hazırlıklarını Antalya'da sürdüren Galatasaray dünü çift idman yaparak geçirdi. Sabah şut çalışması yapan Sarı - Kırmızılı futbolculara akşam Hagi ağır bir antrenman programı uyguladı. Yapılan koşunun ardından oyuncular japon kalede kıran kırana bir mücadele ortaya koydu. Hagi zaman zaman oyuncularını sert girdikleri için uyarırken Orhan Ak dizine aldığı darbe nedeniyle idmanı yarıda bıraktı. Hasan Şaş ise düz koşu yaptı. 

Florya kanunu 

Ayrı çalışacaklar 
TEKNİK Direktör Hagi'nin gönderilmeleri yolunda rapor verdiği Ümit Karan, Saidou ve Suat Usta'nın, takım bulamamaları durumunda Florya'da ayrı olarak antrenmana çıkacakları öğrenildi. Bu uygulama hatırlanacağı gibi Fatih Terim döneminde de yapılmıştı. Terim, Bülent, Arif, Hakan Ünsal ve Baliç'i kadro dışı bıraktıktan sonra A takımla birlikte idmana almamıştı. 

Divan'dan ret 

RAŞİT ALTUN 

GALATASARAY'IN Olağan Divan toplantısı dün gerçekleştirildi. Lisedeki buluşmada yönetimin, usulsüz üye oldukları gerekçesiyle Disiplin Kurulu'na sevkettiği Mahmut Recevik ve Sinan Yolageldi ile ilgili oylama yapıldı. Divan üyeleri Recevik ve Yolageldi'nin ihracına karşı çıktı. Bu karar sonrasında Disiplin Kurulu Üyesi Orhan Karaveli istifa etti. 



</TEXT>
</DOC>
