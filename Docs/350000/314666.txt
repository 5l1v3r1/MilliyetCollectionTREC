<DOC>
<DOCNO> 314666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun21.html </URL>
<DATE> 2005/02/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Struck ABD, İran konusunda Avrupa'nın çabalarını desteklemeli 
</HEADLINE>
<TEXT>

     Almanya Savunma Bakanı Peter Struck, ABD'nin İran konusunda Avrupa'nın çabalarını desteklemesi gerektiğini söyledi. 
     Struck, hastalığı nedeniyle hazır bulunamayan Başbakan Gerhard Schröder'in adına 41. Münih Güvenlik Konferansı'nda yaptığı konuşmada, kitle imha silahlarının yayılmasının önlenmesi gerektiğini belirterek, ''Almanya bu nedenle Fransa ve İngiltere ile birlikte Tahran yönetimi ile görüşüyor. ABD, İran konusunda Avrupa'nın çabalarını desteklemeli. İran'ın bir çözümü kabul edebilmesi için ekonomik çıkarlarının yanı sıra güvenliğinin de sağlanması gerekir'' dedi. 
     Struck, Irak'taki demokratik sürecin de desteklenmesini isteyerek, bu sürece tüm siyasi grupların katılması gerektiğini, Irak'ın borçlarını silen Almanya'nın demokratik yapıların geliştirilmesi ve güvenlik birimlerinin eğitimi konusunda destek sağlamayı sürdüreceğini kaydetti. Ortadoğu'daki hedefin de barışçı şekilde yan yana yaşayan bir İsrail ve bir Filistin devleti olduğunu belirten Struck, bu konuda ABD'nin çabalarını takdirle karşıladıklarını söyledi. 
     Balkanlarda istikrarın sağlanabilmesi için BM, NATO, AB ve AGİT'in ortak çabalarının şart olduğunu ifade eden Struck, Kosova'da geleceğe yönelik ve gerçekçi bir çözüm için çaba harcanması gerektiğini, bunun tüm Balkanlardaki istikrara büyük katkı sağlayacağını belirtti. 
     Afganistan'da yapılacak parlamento seçimlerinin ülkedeki istikrar sürecine katkı sağlayacağını kaydeden Struck, Afgan hükümetinin uyuşturucuya karşı mücadelede uluslararası topluluğun çabalarına yardımcı olması gerektiğini söyledi. 
     Dünyadaki terör tehdidinin ve kitle imha silahlarının yayılmasının önlenmesinin yanı sıra dünyadaki sefalete karşı da mücadele edilmesinin önemine dikkati çeken Struck, sefaletin terör için kaynak oluşturduğunu, bunun nedenlerinin araştırılması ve terörizme karşı mücadelenin sadece askeri açıdan yapılmaması gerektiğini ifade etti. 
     
     RUMSFELD'İN KONUŞMASI 
     ABD Savunma Bakanı Rumsfeld de konuşmasında, Afganistan'da ve Irak'ta uzun yıllardan sonra ilk kez demokratik seçimlerin yapıldığına dikkati çekerek, ''Irak halkı ülkedeki saldırılara rağmen seçimlere katıldığı için haklı olarak gurur duyuyor. Iraklılar Saddam yönetimi altında istediklerini söyleyemiyorlardı. Irak halkı arasında da görüş ayrılıkları var. Ancak Irak halkının saldırılara rağmen seçime katılması terörizme karşı büyük bir darbe oldu'' dedi. 
     Terörizme karşı mücadelenin kararlı bir şekilde sürdürülmesi gerektiğini belirten Rumsfeld, ''Radikal dinciler barış ve müzakere istemiyorlar. Kendi ideolojilerini zorla insanlara kabul ettirmeye çalışıyorlar'' diye konuştu. 
     Rumsfeld, Irak'ta koalisyon güçlerine direniş gösterenlerin Irak halkı değil, teröristler olduğunu, Irak halkının Ebu Musab Zerkavi gibi teröristlere karşı çıkarak, demokrasinin daha da geliştirilmesini istediğini kaydetti. 
     Herhangi bir ülkenin 21. yüzyılın tehditlerine karşı tek başına mücadele edemeyeceğine işaret eden Rumsfeld, tüm ülkelerin Afganistan ve Irak'taki demokrasi sürecinin sağlamlaştırılması için çaba harcamaları gerektiğini söyledi. 
     Rumsfeld ayrıca, NATO'nun dünyadaki kriz bölgelerinde yaptıklarını da takdirle karşıladığını belirterek, ''NATO'nun sonunun geldiğine inanmıyorum. NATO'nun çabaları olmadan hiçbir yerde başarılı olamazdık. NATO içinde 26 ülke ile birlikte çalışıyoruz. BM ve NATO bazı konularda eleştiriliyor, ancak yine de bu kuruluşlar bünyesinde işbirliği yapıyoruz'' dedi. 
     
</TEXT>
</DOC>
