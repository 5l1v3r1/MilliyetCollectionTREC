<DOC>
<DOCNO> 316234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonyas09.html </URL>
<DATE> 2005/02/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kid Rock, striptiz barda DJ'ye saldırınca... 
</HEADLINE>
<TEXT>

     Ünlü şarkıcı Kid Rock'ın, ABD'nin Nashville kentindeki bir striptiz barda DJ'ye saldırdığı ve polis tarafından tutuklandığı bildirildi. 
     Polis, Chiristie's Cabaret adlı gece kulübünde DJ'lik yapan Jerry Campos'un, DJ kabininde müşterilerden biriyle söz düellosu yaptığını, müşterinin arkadaşı Kid Rock'ın, hakaret ettiği gerekçesiyle DJ'den özür dilemesini istediğini söyledi. Kid Rock'ın, bu isteğinin reddedilmesi üzerine, Santos'un yüzüne iki kez vurduğu belirtildi. 
     ''Sahil Kurtarma'' dizisiyle ünlenen Pamela Anderson'un eski nişanlısı 34 yaşındaki Kid Rock'ın, 3 bin dolar kefalet ödeyerek serbest bırakıldığı, 30 Mart'ta mahkemeye çıkacağı kaydedildi. 
     Kid Rock'ın, serbest bırakıldıktan sonra, ''Her şey harika. Mükemmel bir geceydi'' dediği belirtildi. 
     
</TEXT>
</DOC>
