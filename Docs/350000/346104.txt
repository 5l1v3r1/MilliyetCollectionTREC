<DOC>
<DOCNO> 346104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo29.html </URL>
<DATE> 2005/05/26/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Rıza Çalımbay Ben kimseyi göndermiyorum, kendileri gidiyor 
</HEADLINE>
<TEXT>

     BEŞİKTAŞ TEKNİK DİREKTÖRÜ ÇALIMBAY 
     Beşiktaş Teknik Direktörü Rıza Çalımbay, gelecek sezon için anlaşmaya vardıkları Gençlerbirliği’nden Youla’nın, siyah-beyazlı ekipte başarılı olacağına inandığını söyledi. 
     BJK Nevzat Demir Tesisleri’nde haftalık olağan basın toplantısını yapan Rıza Çalımbay, Youla’nın transfer koşullarının kendileri için uygun olduğunu belirterek, "Youla çok kaliteli, çok iyi, genç, hedefi ve geleceği olan bir oyuncu. Hem Avrupa kupalarında, hem de ligde kendisine güveniyorum. Burada çok şey yapacağına inanıyorum" dedi. 
     Bir gazetecinin, "Youla, Gençlerbirliği’nde sorunlar yaşıyordu. 
     Kampa geç katıldığı için ceza almıştı. Bunları konuştunuz mu " biçimindeki sorusuna Çalımbay, "Kendisiyle bunların hepsini görüştüm. 
     Ondan beklentilerimizi söyledik. Verdiği cevap çok olumluydu" yanıtını verdi. 
     Çalımbay, takımdaki yabancı oyunculardan sözleşmesi sona eren bulunmadığını hatırlatarak, şöyle devam etti 
     "Bizim kesinlikle çok iyi bir yabancı orta alan oyuncusu almamız lazım. Takımı yönlendirecek iyi bir oyuncuya ihtiyacımız var. Hiçbir yabancı oyuncunun, hatta yerli oyuncuların sözleşmesi bitmiyor. Bu da bizi sıkıntıya sokuyor. Yabancı oyuncuların sözleşmeleriyle ilgili sorunları yönetim çözecek." Çalımbay, transfer görüşmesi yaptığı oyuncuların adını veremeyeceğini belirtirken, "Transferle ilgili daha sonra açıklama yapacağız. Gelecek hafta, gidecek oyuncular ve transferler belli olur" diye konuştu. 
     
     "BEN GÖNDERMİYORUM, KENDİLERİ GİDİYOR" 
     Çalımbay, takımda gönderilecek oyuncular olacağını belirterek, "Ben kimseyi göndermiyorum, kendileri gidecek. Bugüne kadar verdiğimiz şansları değerlendiremeyen arkadaşlar gidecekler" dedi. 
     Çalımbay, "Carew gidecek mi " biçimindeki bir soru üzerine, "Carew’den memnunum. Seneye bizim en iyi transferlerimizden biri Carew olacak. Bu kapasitesinin üstüne çıkacak. Kadrodaki diğer oyuncular da kapasitelerinin üzerine çıkacak" diye konuştu. 
     Carew, Ahmed Hassan ve Ronaldo’ya izin verdiğini, Akçaabat Sebatspor maçı için bu oyuncuların yerine PAF takımdan 3 oyuncu kadroya alacağını ifade eden Çalımbay, İstanbul’da yapılan Avrupa Şampiyonlar Ligi final maçıyla ilgili bir soru üzerine de "Liverpool’da 2 İngiliz, Milan’da ise 3-4 İtalyan oyuncu vardı. 
     Takımların yüzde 80-90’ı yabancı oyunculardan kurulu. O yüzden imkan lazım. Ama Türk takımlarının da bir gün bu kupada final oynayacağına inanıyorum" diye konuştu. 
     Bu arada Beşiktaş’ın eski teknik direktörlerinden Gordon Milne, tesislerde Rıza Çalımbay ve futbolcuları ziyaret etti. 
     
</TEXT>
</DOC>
