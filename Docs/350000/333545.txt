<DOC>
<DOCNO> 333545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/spo05.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dert dinleyecek 
</HEADLINE>
<TEXT>


Başbakan Tayyip Erdoğan yarın Süper Lig kulüplerinin temsilcileriyle bir araya gelecek 


Başbakan Recep Tayyip Erdoğan yarın İstanbul'da Süper Lig kulüplerinin dertlerini dinleyecek. 
Vergi borçları, yayın gelirlerinin dağılımındaki istekler, futbolcuların transfer ücretlerinden kesilen vergileri kendilerinin ödemesi, maliye bakanlığının gelir - gider defterlerini incelemesi gibi konularda sıkıntı yaşayan Süper Lig kulüpleri Başbakan'dan yardım isteyecek. 
Tüm kulüplerin başkan düzeyinde katılımının beklendiği toplantıda Kulüpler Birliği Vakfı'nın da özellikle mali konulardaki şikayetlerle ilgili Başbakan Erdoğan'a bilgi vereceği kaydedildi. Toplantıda Galatasaray Kulübü Başkanı Özhan Canaydın'ın Seyrantepe projesinde ortaya çıkan pürüzlerin giderilmesi ile ilgili Başbakan'dan yardım isteyeceği de öğrenildi. Saat 14.00'de başlayacak toplantı Erdoğan'ın İstanbul'daki çalışma ofisinde gerçekleştirilecek. 

Şahin'den garanti 

Devlet Bakanı ve Başbakan Yardımcısı Mehmet Ali Şahin, Merkez Hakem Kurulu ile ilgili yaşanan son gelişmelerin liglerin tescili konusunda bir sıkıntı yaratmayacağını, ortada bir boşluk olmadığını söyledi. 
Bakan Şahin, MHK'nin atama ile göreve gelmesiyle ilgili yasal değişikliğin bir iki gün içinde meclise geleceğini belirtti. 

Anlaşma yapılacak 

Merkez Hakem Kurulu'nun yargı kararıyla düşmesinin ardından liglerin tescili ile ilgili olarak kafalarda oluşan soru işaretleri Kulüpler Birliği Vakfı'nı da harekete geçirdi. 
İstanbul'da yarın yapılacak toplantıda kulüplere birer taahhütname imzalatılarak liglerin tescili konusunda herhangi bir itirazın önüne geçilmeye çalışılacak. 


</TEXT>
</DOC>
