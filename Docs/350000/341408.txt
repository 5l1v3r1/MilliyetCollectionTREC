<DOC>
<DOCNO> 341408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/siyaset/siy08.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ATA gitti ANA geldi 
</HEADLINE>
<TEXT>


ELÇİN ERGÜN Ankara 


Daha önce İtalya Başbakanı Silvio Berlusconi'nin kullandığı "Airbus ACJ 319" tipi uçak, satış işleminden 4 ay sonra Türkiye'ye geldi. İstanbul Atatürk Havalimanı'nda son rötuşları yapılan uçağın rengine de karar verildi. Gövdesi beyaz olacak uçağın üzerinde kırmızı renkle "Türkiye Cumhuriyeti" yazacak. Dış dizaynı Ata uçağına benzer şekilde düzenlenecek uçağın kuyruğu kırmızıya boyanacak, üzerine de ay ve yıldız yapılacak. Son dakika değişikliği olmazsa 'Ana' ismi verilecek uçağı Erdoğan'ın ilk kez 16 Mayıs'da çıkacağı Polonya ziyaretinde kullanması bekleniyor. 

Geçen Aralık'ta alındı 
THY, Ata uçağının sık sık arıza yapması üzerine 17 Aralık 2004'te Ana uçağını satın almıştı. Uçak, iç dizaynı ve bakımının yapılması için Almanya'ya gönderilmişti. Airbus A320 uçağından türetilen 1999 model A319 ACJ'de iki çeşit motor seçeneği bulunuyor. Devlet ve hükümet başkanlarının tercih ettiği A319 ACJ modeli, Katar, Suudi Arabistan Kraliyet Hava Yolları, Fransa, İtalya, Tayland Hava Kuvvetleri, Birleşik Arap Emirlikleri tarafından da kullanılıyor. 


</TEXT>
</DOC>
