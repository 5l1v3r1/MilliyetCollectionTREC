<DOC>
<DOCNO> 316380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun38.html </URL>
<DATE> 2005/02/18/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
AB, Bağdat'ta büro açmayı planlıyor 
</HEADLINE>
<TEXT>

     ABD ile Irak konusundaki ayrılıklarını azaltma yolunda olan AB'nin, Irak'ta demokrasinin inşası programı yürütmek üzere Bağdat'ta bir büro açacağı bildiriliyor. 
     Kaynaklar, AB dışişleri bakanlarının, ABD Başkanı George Bush'un pazartesi günü başlayacak Brüksel ziyaretinden bir gün önce, Birliğin Bağdat'ta büro açma planını açıklayacağını kaydettiler. 
     AB'nin Bağdat'ta açacağı büroyla yöneteceği demokrasinin inşası programı çerçevesinde 700 civarında Iraklı yargıç, savcı ve gardiyanın Irak dışında eğitilmesinin planlandığı belirtildi. 
     Çalışanların Iraklılardan oluşacağı ifade edilen AB'nin Bağdat bürosunun güvenliğini sağlamak için 2,34 milyon avro 3 milyon dolar para ayrılmasının planladığı ve büronun da İngiltere tarafından sağlanacağı kaydediliyor. 
     Yetkililer, Irak savaşından bu yana AB'nin ilk temsilciliği olacak Bağdat bürosunun, Avrupa'nın, Irak'ın yeniden inşasında daha aktif rol alma isteğini gösterdiğini ifade ediyorlar. 
     AB diplomatları, ABD ile Irak savaşıyla ilgili iki yıldır süren görüş ayrılıklarından sonra Bush'un gelecek hafta yapacağı Brüksel ziyaretiyle ilişkilerde yeni bir dönemin başlayacağını kaydediyorlar. 
     NATO, İstanbul zirvesinde aldığı Irak güvenlik güçlerinin ülke dışında eğitilmesine destek kararıyla geçen yıl Irak konusunda aktif rol almaya başlamıştı. İttifak'ın güvenlik güçlerinin eğitimi misyonu çerçevesinde Irak'ta 100 askeri personeli bulunuyor. 
     Bush, Brüksel'de hem NATO, hem AB kurumlarında yapacağı temaslarda Avrupalı liderlerle bir araya gelecek. 
     
</TEXT>
</DOC>
