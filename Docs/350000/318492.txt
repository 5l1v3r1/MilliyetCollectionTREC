<DOC>
<DOCNO> 318492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun34.html </URL>
<DATE> 2005/02/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Rumlar Erdoğan'ın önerisini reddetti... 
</HEADLINE>
<TEXT>

     Güney Kıbrıs Rum yönetimi sözcüsü Kipros Hrisostomidis, ''Kıbrıs sorununa çözüm bulunması için BM'nin gözetiminde ve BM Genel Sekreteri'nin iyi niyet misyonu çerçevesinde müzakerelerin yeniden başlamasına Kıbrıs Rum tarafının hazır olduğunu'' belirterek, ''Bu aşamada beşli görüşme olasılığı olduğunu sanmadığını'' söyledi. 
     Başbakan Recep Tayip Erdoğan'ın, ''Rum yönetimi lideri Tasos Papadopulos ile baş başa görüşmeyi önermediği, görüşmeye Yunanistan Başbakanı Kostas Karamanlis, KKTC Başbakanı Mehmet Ali Talat ve gerekirse İngiltere'nin de hazır bulunmasını öngördüğü'' yönündeki açıklamasıyla ilgili bir soruyu yanıtlayan Hrisostomidis, ''Tarafımız, Kıbrıs sorununa nihai bir çözüm bulunması için BM çerçevesinde ve müzakerelerin başlamasından günümüze dek BM'nin uyguladığı formül temelinde müzakerelerin başlamasına hazırdır'' dedi. 
     ''Beşli görüşme olasılığı olup olmadığı'' sorusuna ise Hrisostomidis, ''Bu aşamada böyle bir şey olduğunu sanmıyorum'' karşılığını verdi ve Kıbrıs Rum tarafının BM gözetiminde müzakerelerin başlamasını istediğini belirtti. 
     
     ''BM GİRİŞİME HAZIRLANIYOR'' 

     Bu arada Rum haber ajansı, Birleşmiş Milletler BM Genel Sekreterliği'nin, KKTC'de 17 Nisan'da yapılacak cumhurbaşkanlığı seçiminin ardından, ''nisan ayı sonu, mayıs ayı başlarında, Kıbrıs sorununun çözümü müzakerelerinin yeniden başlamasıyla ilgili olarak Kıbrıs'a bir ziyaret düzenleyeceğini'' duyurdu. 
     Ajans, ''BM Genel Sekreteri'nin siyasi işlerden sorumlu müsteşarı Kieran Prendergast'ın başkanlığında yapılması beklenen ziyarette, BM yetkililerinin, Kıbrıs sorununun çözümü müzakerelerinin yeniden başlamasına yönelik zemin hazırlamasının beklendiğini'' kaydetti. 
     
     TALAT'LA ''TÜRK TOPLUMUNUN LİDERİ'' OLARAK GÖRÜŞME 

     Rum haber ajansı, ''diplomatik kaynaklara'' dayanarak verdiği haberinde ayrıca, Rum yönetimi lideri Tasos Papadopulos'un, Kıbrıslı Türklerle diyalogu reddetmediğini ve KKTC Başbakanı Mehmet Ali Talat'la, 17 Nisan'da yapılacak cumhurbaşkanlığı seçimlerinde ''Kıbrıs Türk toplumunun lideri olarak seçilmesi halinde, Kıbrıs sorununu BM çerçevesinde görüşebileceğini'' duyurdu. 
     Haberde, ''Papadopulos'un, Başbakan Erdoğan ile görüşmede bulunma talebinin ise, Kıbrıs sorununu Erdoğan'la çözmek istemesiyle ilgili olmadığı, Türkiye'nin Avrupa Birliği'ne ve üye devletlerine karşı olan yükümlülüklerini ve Kıbrıs sorununun uluslararası yönünü ele almak için olduğu'' görüşü savunuldu. 
     Papadopulos'un, Erdoğan'la ayrıca, ''Türk askerlerinin varlığı, Kıbrıs'ın deniz sahası ve benzeri konuları da ele alma gerekçesiyle böyle bir görüşme talep ettiği'' belirtildi. 
     
</TEXT>
</DOC>
