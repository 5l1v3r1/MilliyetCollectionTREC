<DOC>
<DOCNO> 349749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo31.html </URL>
<DATE> 2005/06/07/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Orduspor - Eskişehirspor karşılaşması yeniden oynanacak... 
</HEADLINE>
<TEXT>

     Futbol Federasyonu Yönetim Kurulu, İkinci Futbol Ligi B 
     Kategorisi B Grubu’nda yarıda kalan Orduspor-Eskişehirspor maçının, 18 Haziran Cumartesi günü Samsun’da yeniden oynanması kararını aldı. 
     İkinci Futbol Lig B Kategorisi B Grubu’nda yarıda kalan Orduspor-Eskişehirspor maçı, 18 Haziran Cumartesi günü Samsun’da yeniden oynanacak. 
     Futbol Federasyonu tarafından 3-0 hükmen yenik ilan edilen Eskişehirspor’un başvurusu üzerine Tahkim Kurulu bu kararı kaldırmış, federasyonun ve Orduspor’un karar düzeltme başvurusu da Tahkim Kurulu tarafından reddedilmişti. 
     Bunun üzerine, üyelerinin bir bölümü Kazakistan’da bulunan Futbol Federasyonu Yönetim Kurulu, bugün tele konferans sistemiyle bir toplantı gerçekleştirdi. Toplantının ardından yapılan açıklamada, yeniden değerlendirme sonucu Orduspor-Eskişehirspor maçının Samsun 19 Mayıs Stadı’nda, 18 Haziran Cumartesi günü saat 18.00’de yeniden oynanması kararı alındığı bildirildi. 
     Bu maçta, kırmızı ve sarı kartlar nedeniyle cezalı durumda olmayan oyuncuların forma giyebileceği, Profesyonel Futbol Disiplin Kurulu PFDK tarafından Orduspor’a verilen 5 maç seyircisiz oynama cezasının da bu maçta uygulanmaya başlanacağı ifade edildi. 
     Bu arada, Futbol Federasyonu Yönetim Kurulu’nun 31 Mayıs’ta aldığı, İkinci Futbol Ligi B Kategorisi B Grubu’nda Orduspor’un birinci olduğuyla ilgili tescil kararı da durduruldu. 
     
     TELE KONFERANS GÖRÜŞME 

     Futbol Federasyonu Yönetim Kurulu, Orduspor-Eskişehirspor maçıyla ilgili kararını alabilmek için tele konferans yolunu kullandı. 
     A Milli Futbol Takımı’nın yarın Kazakistan ile yapacağı Dünya Kupası Eleme Grubu maçı nedeniyle bu ülkede bulunan Futbol Federasyonu Başkanı Levent Bıçakcı, Başkan Vekili Şekip Mosturoğlu, üyeler Osman Çağalıkoç, Davut Dişli, Serdar Güzelaydın, Erdal Atalay, Erdoğan Turgut ve Göksel Gümüşdağ, İstanbul’da bulunan federasyon Başkan Vekili Hasan Doğan, yönetim kurulu üyeleri Zekeriya Alp, Mahmut Özgener, Cemil Kazancı, Asım Atmaz, Mehmet Baykan ve Rıfat Besceli ile tele konferans sistemiyle bağlantı kurdu. 
     Federasyonun Levent’teki binasında bulunan yöneticiler, görüşme sonrası alınan karara imza atarken, Kazakistan’da bulunan yöneticiler de faks yoluyla kendilerine gönderilen metni imzaladı. 
     
</TEXT>
</DOC>
