<DOC>
<DOCNO> 312348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko11.html </URL>
<DATE> 2005/02/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Avrupa'nın ''Sevgililer Günü'' çiçekleri Türkiye'den... 
</HEADLINE>
<TEXT>

     Avrupa ülkeleri, İspanya'da seraların soğuktan ve dondan zarar görmesi nedeniyle, 14 şubat sevgililer gününde satılacak çiçekler için Türkiye'ye yöneldi Antalya İhracatçı Birlikleri AİB Yönetim Kurulu Başkan Yardımcısı Osman Bağdatlıoğlu, ''14 Şubat Sevgililer Günü'', İngilizlerin 6 Martta kutladığı ''Anneler günü'' ve ''8 Mart Dünya Kadınlar Günü'nün çiçek sektörü için sıkıntılı bir döneme rastladığını söyledi. 
     Bağdatlıoğlu, Avrupa ülkelerinde ağır kış koşullarının hüküm sürdüğünü, Avrupa'nın sebze ve çiçek üretim merkezi durumunda olan İspanya'da soğuk hava ve don olaylarının seralara büyük zarar verdiğini belirtti. 
     Bu nedenle Avrupa ülkelerinin Türkiye'ye yönelerek, büyük miktarda kesme çiçek talep ettiğini anlatan Bağdatlıoğlu, şöyle konuştu 
     ''Dünya kesme çiçek ihracatında çok büyük pay sahibi olan İspanya'da seralar soğuktan zarar gördü. Bu nedenle dünyanın en büyük çiçek alıcısı ülkeleri olan İngiltere ve Rusya başta olmak üzere bazı Avrupa ülkeleriyle Japonya, ''14 Şubat Sevgililer Günü'', ''8 Mart Dünya Kadınlar Günü'' ve İngiltere'de kutlanan '' Mart Anneler Günü''' için Türkiye'den yoğun çiçek talebinde bulundu. Ancak Türk ihracatçıları, talepleri karşılamakta zorlanıyor.'' İspanya ve Türkiye'deki soğuk hava koşulları nedeniyle çiçek fiyatlarında suni artışlar olabileceğine dikkati çeken Bağdatlıoğlu, ''Avrupa ülkelerinin çiçek talebinin, ancak yüzde 20-30'unu karşılayabiliyoruz'' dedi. 
     Bağdatlıoğlu, ''14 Şubat Sevgililer Günü''nde 4 milyon dolar, ''6 Mart Anneler Günü'' ile ''8 Mart Dünya Kadınlar Günü'' nedeniyle de toplam 10 milyon dolarlık ihracat hedeflediklerini sözlerine ekledi. 
     
</TEXT>
</DOC>
