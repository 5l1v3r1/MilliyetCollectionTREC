<DOC>
<DOCNO> 303702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy03.html </URL>
<DATE> 2005/01/05/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Öğrenci affı CHP-AKP uzlaşmasına takıldı 
</HEADLINE>
<TEXT>

     Öğrencilerin yüzde 3'ü disiplin suçları nedeniyle okuluna devam edemedi Avrupa ile kritik zirve bitti, zirve öncesi tartışma yaratır diye rafa kaldırılan üniversite öğrencilerine af yeniden gündeme geldi. 
     Soruna çözüm bulmak için Meclis Milli Eğitim Komisyonu Başkanı Tayyar Altıkulaç, YÖK'ü ziyaret edecek. CHP ve hükümet nezdinde de nabız tutacak olan komisyon, sınırları belirlenmiş bir af yasa teklifi hazırlamaya çalışacak. 
     Bir süredir üzerinde tartışılan öğrenci affı 17 aralık öncesinde dondurulmuştu. Hükümetin 'türbana af getiriyorlar' eleştirilerine maruz kalmamak için gündemine almadığı öğrenci affında inisiyatif Meclis'e bırakıldı. 
     
     YÖK'ün bakışı öğrenilecek 
     Meclis Milli Eğitim Komisyonu Başkanı Tayyar Altıkulaç, af konusunu sonuca bağlamak için yeni bir girişim başlatıyor. Altıkulaç, YÖK Başkanı Erdoğan Teziç'ten randevu aldı. Beraberinde CHP ve AKP'li birer komisyon üyesi ile YÖK'ü ziyeret edecek olan Altıkulaç, affa YÖK'ün bakışını öğrenecek. 
     
     YÖK rengini belli etti 
     Meclis'te af için yeni girişim başlatılırken YÖK rengini belli etti bile. YÖK Başkanı Teziç, imzası ile Milli Eğitim Bakanlığı'na gönderilen yazıda affın amaca hizmet etmediği belirtildi, üniversitelerin kapasitesinin zorlanmaması gerektiğinin altı çizildi. 
     YÖK'ün yazısında 2000 yılında çıkarılan öğrenci affından sonra kayıt yenileme, başarısızlık, devamsızlık, disiplin cezası, kendi isteği ve diğer nedenlerle yükseköğretim kurumlarından ayrılanların sayısı 224 bin 213 olarak belirtildi. Sayıya Açıköğretim de dahil edildiğinde ise sayı 677 bin 658'i buluyor. 
     Teziç yazısında, "yeni bir af kanunu çıkartılması kapasitelerini azami düzeyde zorlayarak eğitim veren üniversitelerimize çok fazla yük getirmekle beraber amaca da hizmet etmeyeceği düşüncesiyle uygun görülmemektedir" dedi. 
     
     Türban nedeniyle atılanların oranı yüzde 3-5 
     Bir süre önce öğreniclerle de görüşen Altıkulaç'ın elinde, af talep eden öğrencilerin hangi nedenlerle üniversiteden atıldıklarını gösteren bir de istatistik bulunuyor. Buna göre af isteyenlerin Yüzde 26'sı azami süreyi doldurma, Yüzde 20'si harç yatıramama, Yüzde 14'ü devamsızlık, Yüzde 12'si başarısızlık, Yüzde 3'ü de disiplin suçları nedeniyle okuluna devam edemedi. 
     Komisyon Başkanı'na öğrenciler tarafından verilen bilgilere göre, türban nedeniyle yükseköğrenimi yarım kalanların oranı yüzde 3 ile 5 arasında bulunuyor. 
     
     Uzlaşmaya göre teklif hazırlanacak 
     YÖK ile yapılacak görüşmenin ardından CHP Genel Başkanı Deniz Baykal, Başbakan Erdoğan ve Milli Eğitim Bakanı Hüseyin Çelik ile de temas kurulması gündemde. 
     Taraflar arasında uzlaşma sağlanırsa CHP ve AKP'li vekillerin ortak imzası ile bir yasa teklifi hazırlanacak. Teklifin sınırlı bir af içermesi bekleniyor. Görüşmelerden sonuç alınamaması durumunda ise öğrenci affı yeniden rafa kalkacak. 
     
</TEXT>
</DOC>
