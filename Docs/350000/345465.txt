<DOC>
<DOCNO> 345465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur31.html </URL>
<DATE> 2005/05/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Öğrenci evinde yangın 
</HEADLINE>
<TEXT>

     Kahramanmaraş’ta, 10 lise öğrencisinin kaldığı ahşap evde yangın çıktı. Yangın sırasında evde uyudukları belirlenen iki öğrenci, kapıyı kıran komşuları tarafından yara almadan kurtarıldı. 
     AA muhabirinin aldığı bilgiye göre, Yörükselim Mahallesi Gazi Mustafa Kuşçu Caddesi 1 Sokak’ta bulunan eski yapı ahşap evin çatısında, henüz bilinmeyen nedenle yangın çıktı. 
     Lise öğrencilerinin kaldığı evde, yangın sırasında öğrencilerden 8’inin okulda olduğu öğrenildi. Evde uyudukları belirlenen 
     Abdulmuttalip Hammandağ ve Ali Şahin Akbaba, yangını fark edip kapıyı kırarak içeri giren komşuları tarafından kurtarıldılar. 
     Evin kül olmasına yol açan yangın, itfaiye ekiplerinin müdahalesiyle çevredeki diğer evlere sıçramadan söndürüldü. 
     Bu arada, Kahramanmaraş Belediye Başkanı Mustafa Poyraz ve Belediye Başkan Yardımcısı M. Nedim Tepebaşı, olay yerine gelerek, yetkililerden yangınla ilgili bilgi aldı. 
     Yangınla ilgili soruşturma başlatıldığı bildirildi. 
     
</TEXT>
</DOC>
