<DOC>
<DOCNO> 307957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/siyaset/asiy.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TC'de ilk kayıt halı 
</HEADLINE>
<TEXT>


Başbakanlık'ta bugüne kadar "demirbaş" kaydedilen hiçbir armağanın bulunmadığı ortaya çıktı. "001" numaralı ilk kayıt Moskova'da Erdoğanlar'a verilen halı için yapıldı 

Abdullah Karakuş - Ankara 


Başbakan Recep Tayyip Erdoğan'ın eşi Emine Erdoğan'a Büşra Halı Mağazası tarafından Moskova'da armağan edilen halıyı Başbakanlık Ayniyat Envanteri'ne kaydettirme kararı, çarpıcı bir gerçeği ortaya çıkardı. 
Başbakanlık yetkilileri, kaydı ayrıca tutulan "hibeler" dışında bugüne kadar hiçbir armağan kaydı bulunmadığını, önceki gün yapılan açıklamadaki "001 No'lu ayniyat girişi" ifadesinin de bu gerçeği vurguladığını söylediler. 
Mal Bildiriminde Bulunulması, Rüşvet ve Yolsuzlukla Mücadele Kanunu, değeri 10 asgari ücret tutarının 3 bin 500 YTL üzerinde olan ve yabancılar tarafından verilen hediyelerin Başbakanlık envanterine kaydını zorunlu tutuyor. 

Hibeler başka kayıtta 
Üst düzey bir Başbakanlık yetkilisi, Başbakanlık Ayniyat taşınabilir eşyalar Yönetmeliği'ne göre kayıtların "hibe ve hediye" şeklinde ayrı tutulduğunu belirterek, prosedürü şöyle anlattı 
"Şimdiye kadar hiçbir Başbakan, Başbakanlık envanterine hediye kaydı yaptırmadı. Ancak kuruma hibe olarak verilenler var. Onlar da hibe adıyla kayıt altına alınıyor. Mesela Ecevit döneminde bir bilgisayar ile Ford marka araç kayda geçirilmişti. Mesut Yılmaz döneminde hibe olarak kayda geçirilen Hyundai otomobil var. Bu dönemde AKP hükümeti kayıt altına alınan ve halen Başbakanlık makamında kullanılan hibe Hyundai araçlar, Toyota cip var. Ancak 'hediye' kapsamında Başbakanlık Ayniyat Envanteri'ne ilk kez bir kayıt yapıldı. Bu hediye de 001 koduyla gösterildi." 
Bazı başbakanlara verilen vazo, küllük gibi yasada öngörülen 10 asgari ücret sınırının altında kalan armağanların kayıt altına alınmadığını belirten yetkililer, "Bazı başbakanlar da hediyeyi başbakanlık envanteri yerine başbakanlığa bağlı bazı kurumlara verip orada kayıt altına aldırabiliyorlar. Sosyal Hizmetler ve Çocuk Esirgeme Kurumu gibi" diye konuştular. Bugüne kadar armağan kaydı yapılmadığını öğrenen Erdoğan'ın bu duruma şaşırdığı belirtildi. Armağanlar için yapılan eleştirilerden rahatsız olan ve eşine sunulan mücevherleri firmaya iade eden Erdoğan'ın, halı için "001 ayniyat girişi numarasını" önceki günkü Başbakanlığın yazılı açıklamasına koydurttuğu yorumu yapıldı. 
Erdoğan'ın envantere kaydettirerek kamu malı haline getirdiği halının açıklanan 1500 dolarlık yaklaşık 2 bin 100 YTL değeri, Mal Bildiriminde Bulunulması, Rüşvet ve Yolsuzlukla Mücadele Kanunu'nun kayıt zorunluluğu için belirlediği 10 asgari ücretlik ölçünün altında kalıyor. Ancak yasa, yurtdışındaki Türklerden kabul edilen armağanlar konusunda hüküm içermiyor. 

Ya bağışlandı ya da eve gitti 

Bürokratlardan alınan bilgiler göz önüne alındığında Başbakanlık Ayniyat Envanteri'ne "hediye" kapsamında bugüne kadar kayıt yaptırılmadığının ortaya çıkması, şu seçenekleri gündeme getirdi 
1 Başbakanlara bugüne kadar değeri 10 asgari ücret tutarını aşan ve "hibe" statüsünde olmayan bir armağan verilmedi veya verilen armağan kabul edilmedi.2 Başbakanlar, bu çerçeveye giren hediyeleri doğrudan ilgili kurum ya da kuruluşlara bağışladılar.3 Başbakanlar, kayıt ettirmeleri gereken armağanları, özel eşya kabul ederek evlerine götürdüler. 

Emine Erdoğan çok beğenmişti 

Erdoğan'ın Moskova gezisi sırasında vitrinde gördüğü ipek halıya hayran kalan Emine Erdoğan, satın almak için girişimde bulundu. Ancak Büşra Halıcılık görevlileri, fiyat soran Erdoğan çiftine satış yapmayacaklarını belirterek, halıyı armağan ettiler. Firma yetkilileri, halının değerini yaklaşık 5 bin dolar olarak açıklamıştı. Başbakanlık'tan yapılan yazılı açıklamada ise, 11 Ocak'ta armağan edilen halının 1500 dolar değerinde, 95 x 104 santimetre ebadında olduğu, "Çınar Silk Sultan" markasını taşıdığı duyurulmuştu. 


</TEXT>
</DOC>
