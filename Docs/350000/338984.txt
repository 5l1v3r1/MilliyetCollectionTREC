<DOC>
<DOCNO> 338984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur22.html </URL>
<DATE> 2005/05/02/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Türk bayrağına saldırı... 5 çocuk tutuksuz yargılanacak 
</HEADLINE>
<TEXT>

     Mersin’de, DEHAP İl Başkanlığı’nca düzenlenen Nevruz kutlamaları sonrasında Türk Bayrağı’nı yakma girişiminde bulundukları iddiasıyla tutuklanan 5 çocuk, tutuksuz yargılanmak üzere serbest bırakıldı. 
     Mersin 2. Asliye Ceza Mahkemesi’ndeki duruşmada, sanık 5 çocuğu Mersin, İzmir ve Diyarbakır barolarından 13 avukat savundu. 
     Duruşmaya, tutuklu çocukların yanı sıra daha önce yaşı küçük olduğu için tahliye edilen M.A. da katıldı. 
     Sanık çocukların aileleri ve okul arkadaşlarının yanı sıra Hollanda Büyükelçiliği Başkatibi Willemijn Van Haaften ile Norveç Büyükelçiliği Başkatibi Torleiv Opland, gözlemci olarak duruşmayı izlemek istedi. 
     Ancak, mahkeme başkanı Nimet Demir, sanıkların yaşlarının küçük olmasını dikkate alarak, gazetecileri, sanık yakınlarını ve yabancı gözlemcileri duruşma salonuna almadı. 
     Yoğun güvenlik önlemleri altında yaklaşık 2 saat süren duruşma sonunda, mahkeme heyeti, bayrağı yere vururken ve çiğnerken görüntülendiği iddia edilen, "Türk bayrağını tahkir ve tezyif, suç fiilini övmek" ve "izinsiz gösteri yapmakla" suçlanan V.S, C.S, F.B, S.T. ve E.B’nin, yaşlarının küçük olmasını ve delillerin toplanmış olmasını dikkate alarak, tutuksuz yargılanmasına karar verdi. Davada, tutuklu sanık kalmadı. 
     Diyarbakır Barosu avukatlarından Reyhan Yalçındağ, duruşmanın ardından yaptığı açıklamada, sanık çocukların başta "Türk Bayrağı’nı tahkir ve tezyif" suçundan mahkemeye verildiğini belirterek, "Daha sonra bu suçla birlikte suç fiilini övmek ve izinsiz gösteri düzenlemek suçlamalarıyla toplam 10 yıla kadar hapis cezası istemiyle yargılandılar. Çocuklar, söz konusu davada sanık değil mağdurlar. 
     Çünkü, kendilerine isnat edilen suçu ayırt edecek yaşta değiller" dedi. 
     Willemijn Van Haaften ise AB’nin Mersin’de yaşanan Türk Bayrağı’na saldırı olayını ve sonrasında gelişen olayları yakından izlediğini belirterek, şunları söyledi 
     "Çocukların küçük olması, ülkemin ve diğer AB ülkelerinin bu davaya ilgi duymasının başlıca nedenidir. Türk Bayrağı’na hakaretin elbette bir cezası olmalıdır. Ancak, sanıkların yaşlarının küçük olması dikkate alındığında, özgürlüklerini kısıtlama kararı verilirken iyi düşünülmek zorunda. Davayla ilgili raporumu Ankara’ya dönüşümde yazacağım. Tahliye kararı olumlu bir gelişmedir." Metropol Miting Alanı’nda, 20 Mart Pazar günü yapılan Nevruz kutlamalarının ardından 23 Evler Kavşağı civarında Türk Bayrağı’nı yere atıp yakma girişiminde bulunduğu tespit edilen gruptaki C.S. ve V.S’nin 23 Mart Çarşamba günü, S.T, F.B, E.B. ve M.A’nın da 24 Mart Perşembe günü yakalandığı bildirilmiş, 11 yaşındaki M.A. ise 5 Nisan Salı günü, yaşı küçük olduğu için avukatlarının itirazı üzerine tahliye edilmişti. 
     
</TEXT>
</DOC>
