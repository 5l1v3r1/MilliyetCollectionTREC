<DOC>
<DOCNO> 313384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun02.html </URL>
<DATE> 2005/02/08/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Annan'dan uluslararası topluma çağrı... 
</HEADLINE>
<TEXT>

     Birleşmiş Milletler BM Genel Sekreteri Kofi Annan, uluslararası toplumu Ortadoğu'da barışın tesisi için İsrail ve Filistin taraflarına yardımcı olmaya çağırdı. 
     Son dönemde cesaret verici yeni gelişmeler olmasına rağmen bölgedeki durumun hala kırılgan olduğuna dikkat çeken Annan, tarafları olumlu sözlerini hayata geçirmeleri konusunda cesaretlendirmek ve Filistinlilerin ekonomik yoksulluklarının giderilmesi için uluslararası toplumun çaba göstermesi gerektiğini söyledi. 
     ''BM Filistin Halkının Vazgeçilmez Hakları Komitesi'' toplantısında konuşan Annan, ''Bütün üye ülkeleri bölgedeki tarafların yükümlülüklerini yerine getirerek barışın tesis edilmesi doğrultusundaki işbirliklerini geliştirmeye yönelik çabalarına yardımda bulunmaya davet ediyorum'' dedi. 
     Annan, şiddet karşıtı ve BM, AB, ABD ve Rusya'nın Yol Haritası barış planının öngördüğü gibi, yeni Filistin Devlet Başkanı Mahmud Abbas'ın seçilmesi, iki tarafın da güvenlik koordinasyonunu yeniden canlandırması ve İsrail Başbakanı Ariel Şaron ile Abbas arasında yarın Mısır'da yapılacak zirveyi son derece olumlu gelişmeler olarak niteledi. 
     Annan, Filistin Devlet Başkanı Abbas'ın güvenlik ve demokrasi reformlarını hayata geçirme iradesiyle İsrail Başbakanı Şaron tarafından Gazze ve Batı Şeria'daki yerleşim politikalarının askıya alınmasının Yol Haritası'nın uygulanmasında önemli adımları teşkil edeceğine dikkat çekti. 
     Filistinlilerin içinde bulunduğu olumsuz ekonomik koşullara dikkati çeken Annan, Filistin halkının sıkıntılarının hafifletilmesi ve yeni ekonomik fırsatlar sunulmasının barış yolunda önemli katkılar sağlayacağına işaret etti. 
     Annan, BM yardım kuruluşlarının umutsuzluk içindeki yüzbinlerce Filistinli'ye yardım çalışmalarına devam edeceğinin altını çizerek, uluslararası toplumu bu çalışmalara destek olmaya çağırdı. 
     
</TEXT>
</DOC>
