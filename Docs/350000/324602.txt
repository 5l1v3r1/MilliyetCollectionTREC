<DOC>
<DOCNO> 324602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/guncel/agun.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hangi il tehlikede 
</HEADLINE>
<TEXT>


Bayındırlık Bakanı, "Kırsal kesimdeki bir ilimiz depremde yıkılabilir. Panik olmasın diye adını vermiyorum" dedi. Bakanlık araştırmasına göre, Elazığ, Kahramanmaraş, Adıyaman ve Malatya'da tehlike söz konusu 

ANKARA Milliyet 

Bayındırlık ve İsk n Bakanlığı'nın yaptığı incelemeler, adı saklı tutulan bir ilde yaşanacak 5.9 - 6.3 büyüklüğündeki küçük bir depremde bile binaların yüzde 72'sinin yıkılabileceğini ortaya koydu. Bu bilgiyi duyurduktan sonra, "Panik olmasın diye ilin ismini açıklamıyorum" diyen Bayındırlık ve İsk n Bakanı Zeki Ergezen'in tutumu tartışma yarattı. 

'Panik olmasın diye' 
Ergezen, TBMM Bayındırlık, İmar, Ulaştırma ve Turizm Komisyonu'nda, depremzedelerin hasarlarının giderilmesine ilişkin tasarı görüşülürken, "Kırsal kesimdeki bir ilimizde 5.9 - 6.3 büyüklüğünde olabilecek bir depremde binaların yüzde 72'sinin yıkılabileceğini belirledik. Panik olmasın diye ilin ismini açıklamıyorum" dedi. 
Bayındırlık ve İsk n Bakanlığı'nın gerçekleştirdiği "Deprem Tehlikesi Yüksek Olan Kırsal Alanlardaki Konutların Rehabilitasyonu Projesi" çerçevesinde Elazığ, Adıyaman, Malatya, Kahramanmaraş illerinin kırsalındaki konutlar, depreme dayanıklılık yönünden incelendi. 

100 bin kişi ölebilir 
İnceleme sonucunda, 4 ilin sınırları içinde 2 bin köydeki 180 bin konutun ortalama yüzde 66'sının orta şiddetteki bir depremde yıkılacağı saptandı. Yetkililer, bu 4 il arasında bulunan bir ilde yıkılacak bina oranının yüzde 70'e kadar yükseldiğine dikkat çekiyor. Araştırmada, bu bölgede olası deprem sonucunda 100 binin üzerinde ölü, yaklaşık 300 bin yaralı olacağı belirlendi. 
Ayrıca afet önleyici tedbirler alınmazsa arama kurtarma, enkaz kaldırma, sağlık hizmetleri, çadır ve geçici isk n maliyetinin 2.5 milyar doları bulacağı ifade edildi. 
Bayındırlık ve İsk n Bakanlığı yetkilileri, aktif fay hattı üzerinde yer alan söz konusu 4 ilde deprem durumunda ortaya çıkacak tablonun belirlenmesi için önce senaryo depremler hazırlandığını, daha sonra bölgeye gidildiğini belirtti. Yetkililer, Denizli'de de benzer bir çalışmanın başlatıldığını bildirdi. Bayındırlık Bakanlığı'nın bu 4 ilde fay hattı üzerinde bulunan konutları tasfiye etmek için Dünya Bankası'ndan 2.7 milyar dolar kredi istediği öğrenildi. 
Bakan Ergezen, TBMM'deki açıklamasında, bugüne dek yaşanan depremler sonucunda 8 ayda ortalama bin kişinin yaşamını kaybettiğini de söyledi. 
Ergezen, Bingöl Karlıova'da yaşanan depremde, deprem konutlarının zarar görmediğini savunarak, "Asıl, vatandaşların yaptığı konutlar yıkılıyor. Değil deprem, bunlar tank geçse yıkılır" dedi. 

BİLİM DÜNYASI ŞOKTA 

'Bakan öyle söylememiştir' 
İSTANBUL Milliyet 
Deprem uzmanları, Bayındırlık ve İsk n Bakanı Zeki Ergezen'in açıklamasını şaşkınlıkla karşıladılar. Bazı bilim adamları, açıklamanın halkı daha çok paniğe iteceğini savundu. Görüşler şöyle 
Prof. Dr. Haluk Eyidoğan Deprem Konseyi Başkanı Bakanın böyle bir şey söylediğine ihtimal vermiyorum. Konsey başkanı olarak bilgim yok. Ben de çok merak ettim. Tahmin yapmanın kuralı şu Depremin yerini, büyüklüğünü, zamanını tam olarak belirleyemediyseniz, bunu açıklamamanız gerekir. Bu 3 şart gerçekleşmediği sürece bunu söylemek mümkün değil zaten. 

'Şehrin adını açıklamalı' 
Prof. Dr. Doğan Perinçek Yıldız Teknik Üniversitesi Bence şehri açıklamalı. Yoksa spekülasyon doğar. Normalde bu büyüklüklerde depremler yıkıcı olmaz, ancak Türkiye'de yıkabilir. Çünkü binaların büyük çoğunluğu yasal değil. Bence açıklama doğru olabilir, ancak hangi şehir olduğunu açıklamalı. 

'Bu garip uyarı panik yaratır' 
Prof. Dr. Şükrü Ersoy Yıldız Teknik Üniversitesi Bu açıklama çok garip. Türkiye'de bu büyüklüklerde bir depremin şehrin tamamını yıkması mümkün değil. Üstelik bu açıklamanın yapılabilmesi için gerekli araştırmaların yapıldığını zannetmiyorum. Bu uyarıda bulunup şehri söylememesi, herkesi paniğe iter. Ya hiç açıklama yapmamalı ya da şehri de söylemeli. İnsanlar ne önlem alması gerekiyorsa o zaman alırlar. 

'Ekonomiye zarar gelebilir' 
Doç. Dr. Ahmet Cevdet Yalçıner ODTÜ Yüzde 72 gibi küsuratlı bir tespitte bulunmaları çok ilginç. Çünkü bu kadar titiz bir sonuç açıklanması mümkün değil. Bazı bilim adamları böyle hesaplar yaptıklarını açıklıyorlar, ancak bunlar bilimsel değil. Yüzde 50'si deseydi belki ciddiye alırdık. Ayrıca ABD'de böyle bir durum varsa genel bir açıklama yerine, tek tek sorunlu yapıların sahipleriyle görüşülür. Genel açıklama nedeniyle bölgenin ekonomisi zarar görebilir. Bakanın sözleri ise çok genel. 


</TEXT>
</DOC>
