<DOC>
<DOCNO> 313073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun12.html </URL>
<DATE> 2005/02/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ortadoğu zirvesinde terör tehdidi 
</HEADLINE>
<TEXT>

     İsrail'de temaslarda bulunan ABD Dışişleri Bakanı Condoleezza Rice, Savunma Bakanı Şaul Mofaz ile bir araya geldi. 
     Mofaz, görüşmenin ardından İsrail ordu radyosuna yaptığı açıklamada, diplomatik baskının, nükleer niyetleri konusunda İran'la uzlaşmanın şu an için en doğru yol olduğunu söyledi. 
     Rice ile görüşmesinde, diplomatik yolların başarısız kalması halinde İran'a yönelik olası bir İsrail saldırısının gündeme getirilmediğini belirten Mofaz, ''Diplomasinin şu an için doğru olduğunu görüyoruz'' dedi. 
     
     ORTADOĞU ZİRVESİNDE TERÖR TEHDİDİ 
     Mofaz, İsrail istihbaratının, yarın Mısır'ın Şarm El Şehy kentinde yapılacak Ortadoğu zirvesinin, Lübnanlı Hizbullah örgütü üyeleri de dahil bazı militanlar tarafından sabote edilmeye çalışılacağına dair bilgi edindiğini söyledi. 
     Mofaz, ellerinde somut bir kanıt bulunmadığını, ancak Filistin lideri Mahmud Abbas'a saldırı olasılığını göz ardı etmediklerini belirtti. 
     İsrail Savunma Bakanı, ''Militanların, zirvenin başarılı olmasını engellemek için her şeyi yapacaklarına dair birçok küçük bilgi var'' dedi. 
     Filistin lideri Abbas, İsrail Başbakanı Ariel Şaron ve Mısır ile Ürdün liderlerinin yarın Şarm El Şeyh'te bir araya gelmeleri bekleniyor. 
     Bu arada, Ortadoğu'daki temaslarına devam eden Rice'ın, Abbas ile görüşmek üzere, 11 Kasım'da ölen Filistin lideri Yaser Arafat'ın mezarına uğramadan Ramallah'a geçtiği belirtildi. 
     
</TEXT>
</DOC>
