<DOC>
<DOCNO> 346893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/yazar/pulur.html </URL>
<DATE> 2005/05/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Savaşa Hayır"ın estetik eleştirisi... 
</HEADLINE>
<TEXT>


"POWER Türk" televizyonu "Savaşa Hayır" sloganına sansür uygulamadığını açıkladı. Sansür değilse ne 
Yönetim Kurulu Başkanı Cem Hakko şöyle diyor 
"DMC tarafından gönderilen ilk kopyada Nejat Yavaşoğulları'nın gitarının üzerinde yer alan Savaşa Hayır sitıkırı, tamamen estetik açıdan, hiçbir şekilde içeriği ve anlamı hedef alınmadan eleştirilmiş ve bu eleştiriden doğan yanlış anlama sonucu, yapımcı firma DMC tarafından Power Türk'e gönderilen kopyada söz konusu sitıkır flulaştırılmıştır. Bu şekilde klip birkaç defa yayımlanmış, ancak hemen orijinal kopyanın yayınına dönülmüştür." 
Bu açıklamanın başında "Klibi sansürlemiş olmamız söz konusu değildir zaten teknik olanaklarımız klipte yer alan bir gitar görüntüsü üzerinde bir karartma veya silmeye izin vermemektedir" denilmektedir. 

BU açıklamaya karşı bizim de birkaç sorumuz olacak... 
Nejat Yavaşoğulları'nın gitarının üzerindeki "Savaşa Hayır" sloganı estetik açıdan eleştirilmiş, öyle deniyor... 
Kim eleştirmiş, niçin eleştirmiş 
Keşke "Savaşa Hayır" sloganını kimlerin estetik açıdan eleştirdiğini de açıklasaydınız, bir gitarın üzerinde yazılı "Savaşa Hayır" sloganının, estetik açıdan nesi eleştirilirmiş, öğrenseydik... 

İÇERİĞİ ve anlamı hedef alınmadan, estetik yönden eleştirilen gitarın üzerindeki bu sloganı kim flulaştırmış 
Yapımcı firma 
Demek yapımcı firma, klibin üzerindeki bu sloganı, "Savaşa Hayır" yazısını estetik bakımdan beğenmemiş ki, flulaştırmış, Power Türk'e göndermiş... 
Burada bir "yanlış anlama" lafı geçiyor ama, biz bunu hiç anlayamadık... 
"Eleştiriden doğan yanlış anlama sonucu" deniyor. 
Neymiş bu yanlış anlama 
En iyisi biz bunu geçelim, ola ki, biz de yanlış anlama sonucu yanlış şeyler yazabiliriz. 

CEM Hakko, Bulutsuzluk Özlemi'nin yeni klibi "Bağdat Kafe"nin ilk defa "Power Türk"te yayımlandığını, "Hiçbir şekilde yayından kaldırılması ya da günlük yayın akışı çizelgesinde yer almaması söz konusu değildir" diyor. 
Ya ne olmuş 
"Bu süre içinde klibin günlük yayın tekrarında bazı değişiklikler meydana gelmiş olabilir. Ancak bu durum kişisel müdahalelerle değil, otomasyon sistemimiz tarafından belirlenmektedir." 

"MIZRAK çuvala sığmaz" diye bir deyim vardır. 
Şimdi teknoloji o kadar gelişti ki, Çamlıca kulesindeki televizyon anten direkleri bile çuvala sokulabiliyor. 



</TEXT>
</DOC>
