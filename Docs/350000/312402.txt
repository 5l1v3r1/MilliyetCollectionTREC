<DOC>
<DOCNO> 312402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy16.html </URL>
<DATE> 2005/02/04/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Denktaş Biz ateş olsak düştüğümüz yeri yakarız 
</HEADLINE>
<TEXT>

     KKTC Cumhurbaşkanı Rauf Denktaş, ''ortak milli dava Kıbrıs sorununun ancak Türkiye ile birlikte çözüme kavuşturulabileceğini'' belirterek, ''Kıbrıs sorununu kurtaracak olan Türkiye'dir. Biz ateş olsak düştüğümüz yeri yakarız'' dedi. 
     Türkiye'nin stratejik çıkarları nedeniyle Kıbrıs'a geldiğini kaydeden Denktaş, ''Sorun, Kıbrıs Türkünü kurtarmak olsaydı, bizi Türkiye'ye götürür ve 30-40 apartmana yerleştirir ve Kıbrıs meselesi biterdi. Halbuki Türkiye'nin stratejik hakları olduğu için 1955'ten bu yana Türkiye direnmektedir. Zaman zaman dünyayı karşısına alarak direndi'' diye konuştu. 
     Denktaş, Milliyetçi Hareket Partisi MHP Antalya ve Manavgat ilçe örgütünden bir heyeti kabul etti. MHP Manavgat İlçe Başkanı İsmail Karadağ başkanlığındaki heyet, Cumhurbaşkanı Denktaş'a, bayrak ile Kuranıkerim hediye etti. Heyetin Kıbrıs konusunda bilgi istemesi üzerine Denktaş, 1950'li yıllardan başlayarak Annan Planı'na kadar Kıbrıs sorununun geniş bir özetini yaptı. 
     Annan Planı ile Kıbrıs'ın Türkiye'den arındırılmak istendiğini ifade ederek, Girit'i örnek gösteren Denktaş, ''Planda birtakım olumlu düzenlemeler olduğunu, ancak bunların yeterli olmadığını'' söyledi. ''Haklarımızın kum üzerine değil, kaya üzerine yazılmasını istiyoruz'' diyen Denktaş, kağıt üzerindeki haklar için bağımsızlıktan vazgeçilemeyeceğini vurguladı. 
     ''Annan Planı'nın kabul edilmemesi için elinden gelen gayreti gösterdiğini, ancak KKTC'deki bazı partiler ile Türk hükümetinin açık desteğiyle halkın planı kabul ettiğini'' anlatan Denktaş, özellikle Türkiye kökenli KKTC vatandaşlarının Türkiye'nin tutumu nedeniyle plana destek verdiğini kaydetti. 
     
     ''İKAZLARIMI SÜRDÜRECEĞİM'' 
     Planla ilgili Türkiye ve KKTC'ye yönelik ikazlarını sürdüreceğini ifade eden Denktaş, referandum öncesinde Türk halkına vaatte bulunanların referandumun ardından bu sözlerini yerine getirmediklerini ve Türk halkının planı kabul etmesini ''bağımsızlığı değil, Rumlarla birleşmeyi tercih ettiler'' şeklinde yorumladıklarını söyledi. Denktaş, ''Sıkıysa gelsinler bağımsızlığı, egemenliği fiilen alsınlar, ortadan kaldırsınlar da görelim bakalım'' dedi. 
     ''Annan Planı'nın yeniden canlandırılacağına ilişkin beklentilerin yanlış çıkacağına inandığını'' dile getiren Denktaş, seçimlere değinirken de, '' Çözüm, çözüm diyenler hala derslerini almadılar. Yakında çözüm olacak demeye devam ediyorlar. Ben halkı uyandırmaya çalışıyorum. Kanmayın, bağımsızlığa sahip çıkın. Kağıt üzerindeki haklar için bayram yapılmaz'' diye konuştu. 
     Yeni neslin geçmişi bilmediğini belirterek, ''Gençleri kandıranlar büyük günah işliyor'' diyen Denktaş, gençlerin ve Türkiye kökenli KKTC vatandaşlarının tehlikeyi idrak etmemeleri halinde durumun zorlaşacağını belirtti. 
     
     ''TÜMÜ GERİ GİDECEK'' 
     Annan Planı'nın kabul edilmesi halinde Türkiye kökenli KKTC vatandaşlarının tümünün mahkemeler yoluyla geri gönderileceğini kaydeden Cumhurbaşkanı Denktaş, özetle şunları söyledi 
     ''Bizim gücümüz daima Türkiye'nin, Anadolu'nun ilgisi oldu. Gelen giden gruplardan o heyecanın çok derinden devam ettiğini görüyorum. Daima sizlerle temas ettikten sonra, Türkiye'den dönüşte daha güçlü, daha inançlı dönüyorum. Çünkü Kıbrıs meselesini kurtaracak olan Anadolu'dur, Türkiye'dir. Biz ne yapsak, ateş olsak düştüğümüz yeri yakarız. Türkiye'nin milli davası olduğu için kazandık. Müşterek milli dava olduğu için kaybetmeyeceğiz diye düşünüyorum'' 
     
</TEXT>
</DOC>
