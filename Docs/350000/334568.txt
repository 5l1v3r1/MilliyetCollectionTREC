<DOC>
<DOCNO> 334568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur31.html </URL>
<DATE> 2005/04/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Pistteki kaza... Sürücü Altınbaş gazeteciyi öldüren kazayı anlattı... 
</HEADLINE>
<TEXT>

     İzmir Pınarbaşı Pisti'ndeki yarış sırasında foto muhabiri Ömer Koçyiğit'in ölümüyle sonuçlanan kazayı yapan Orkun Altınbaş 22 , ifadesi alındıktan sonra savcılık tarafından serbest bırakıldı. 
     Avukatı Özer Kırca ile İzmir Adliye Sarayı'na gelen Orkun Altınbaş, savcı Kamil Çetinkaya'ya ifade verdi. 
     Altınbaş, 2. turda yarışa başladığını, ilk virajda arabası kayınca pistten çıktığını belirterek, şunları söyledi 
     ''Sağ arka lastik toprağa değince araba sağa doğru kaydı ve pistten çıktım. Piste 5 metre mesafedeki çimenlik alanda, ters istikamete bakan basın mensubunu gördüm. Çarpmamak için direksiyonu sola doğru kırdım ancak, arabanın sağ arkasıyla basın mensubuna vurdum. Çimenlik alanlar pistin yanı başındadır ve bizim pistten çıktığımızda manevra yapabilmemiz içindir. Basın mensuplarının buraya girmesi yasaktır. Görevlilerin saha ihlali olduğunda gerekli ikazı yapmaları gerekir.'' Savcılık tarafından serbest bırakılan Altınbaş, gazetecilere yaptığı açıklamada, ''Kazada kimsenin suçu yok. Tamamen şanssız bir olay. Ölen foto muhabiri Koçyiğit'i tanıyordum. Gidip ailesiyle görüşeceğim'' dedi. 
     Altınbaş'ın antrenörü Şerif Yardımcı da trafiğe kapalı alanda kazanın meydana geldiğini vurgulayarak, ''Piste yarışçılardan başka kimse girmemeli, görevliler de böyle bir durumda yarışmayı durdurmalıydı. Bir şanssızlık yaşandı, kimseyi suçlamak istemiyorum. Basın mensuplarının beton kulelerin olduğu yerde bulunmaları gerekirdi. Ölen foto muhabiri Ömer Koçyiğit çok iyi dostumdu. Riski çok severdi. Ölümüne çok üzüldük'' diye konuştu. 
     
</TEXT>
</DOC>
