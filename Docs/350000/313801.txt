<DOC>
<DOCNO> 313801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko24.html </URL>
<DATE> 2005/02/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Motorola'dan cep telefonunda "ince model"... 
</HEADLINE>
<TEXT>

     GSM firmalarının büyüyen pazarda, artık ince cep telefonlarını piyasaya sürerek pazar paylarını artırmaya çalıştıkları bildirildi. 
     Motorola Mobil İletişim Araçları İş Birimi Türkiye Müdürü Yücel Kubanç, GSM pazarının geçen yıl, bir önceki yıla göre adet bazında yaklaşık yüzde 30 büyüme gösterdiğini söyledi. 
     Bu büyümede, renkli ekranlı ve entegre kameralı cihazların rol oynadığına dikkat çeken Kubanç, tüketicilerin fiyat kategorileri açısından alt uçtaki ürünlerden orta ve orta-üst uca doğru bir tercih değişikliğine yöneldiğini belirtti. 
     Kubanç, 2005'de Bas-Konuş hizmetini destekleyen V400p modeli ile birlikte, farklı fiyat aralıklarında toplam 7 modelle piyasada olacaklarını ifade ederken, şunları söyledi 
     ''2005'te cep telefonu alanında müzik, teknoloji ve tasarım üzerinde duracağız. Müzikte, müzik konusunda dünyanın ilk 3 boyutlu stereo surround sistemli GSM telefonu ve aynı zamanda da bir MP3 çalar olan E398 modeli ile başlayan atağımız, 2005 yılında piyasaya çıkaracağımız, i-tunes melodilerini depolayıp çalabilen modellerimiz ile çeşitlenerek sürecek. 
     Tasarımda, dünyanın en ince cep telefonu olan RAZR V3 modelimizin ardından yine çok farklı modeller gelecek. Pazarın şu anki durumu ve tüketici talepleri, tasarım alanında incelik konseptinin gelecek yıllarda daha da önem kazanacağını gösteriyor. Yani cep telefonlarımız nasıl küçüldüyse, şimdi de giderek incelecek.'' Kubanç, söz konusu modelin kendileri açısından büyük önem taşıdığını belirterek, ''bu model için oluşturduğumuz bazıları ince sever sloganı hedefine ulaştı. Cep telefonu modellerimiz içinde tasarım konusunun öncülüğünü yapacak bir konuma yerleşti'' dedi. 
     
</TEXT>
</DOC>
