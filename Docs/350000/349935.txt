<DOC>
<DOCNO> 349935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun36.html </URL>
<DATE> 2005/06/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Karamanlis, pazar gecesi güvenoyu isteyecek 
</HEADLINE>
<TEXT>

     Yunanistan Parlamentosu'nda 12 Haziran Pazar gecesi, Başbakan Kostas Karamanlis'in talebiyle hükümet için güvenoylaması yapılacağı açıklandı. 
     Yunanistan Parlamentosu'nda bugün yapılan gündem dışı ekonomi görüşmesi sırasında, anamuhalefet partisi PASOK'un Genel Başkanı Yorgo Papandreu, partisi adına Ekonomi ve Maliye Bakanı Yorgo Alagoskufis aleyhine gensoru önergesi vereceğini açıkladı. 
     Papandreu'nun açıklamasının ardından söz alan Yunanistan Başbakanı Kostas Karamanlis, ekonomi ve bütçenin bir kişinin değil, hükümetin politikası olduğunu vurgulayarak, hükümeti için güvenoylaması yapılmasını, bu çerçevede de tüm konuların özellikle de PASOK iktidarı dönemindekilerin tam olarak tartışılmasını istedi. 
     Alınan karar gereği, Yunanistan Parlamentosu'nda 10 Haziran Cuma günü başlayacak güvenoyu görüşmeleri, 12 Haziran Pazar akşamı yapılacak oylama ile son bulacak. 
     
</TEXT>
</DOC>
