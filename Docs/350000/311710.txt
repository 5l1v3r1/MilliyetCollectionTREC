<DOC>
<DOCNO> 311710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy21.html </URL>
<DATE> 2005/02/02/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
AKP'li Zeydan Baykal gibi bir bakanın da Hakkari'ye gitmesi lazımdı 
</HEADLINE>
<TEXT>

     AK Parti Hakkari Milletvekili Mustafa Zeydan, yaşanan depremin ardından bir hükümet üyesinin Hakkari'ye gitmemesini eleştirdi. Ulaştırma Bakanı Binali Yıldırım, eleştiriye, ''Fiziken orada olmak bir şey ifade etmez. Önemli olan hizmetlerin gitmesidir. Devlet üzerine düşeni yapmış, yaraları sarmıştır'' karşılığını verdi. 
     TBMM Genel Kurulu'nda gündemdışı bir konuşma yapan AK Parti Hakkari Milletvekili Zeydan, depremin ardından hükümetin bölgeye yardım yaptığını, ancak istemlerin tümünün yerine getirilmediğini söyledi. Hakkari'ye iş makineleri gönderilmesini, Sağlık Bakanlığı'ndan görevlilerin bölgeye sevk edilmesini isteyen Zeydan, ''Yeni depremler olacağı söyleniyor. Vatandaş panik içinde'' dedi. Depremin ardından 8 gün geçmesine karşın ''Hiçbir hükümet temsilcisinin Hakkari'ye gitmediğini'' ifade eden Zeydan, ''Siyaseten de olsa, Baykal gibi, bir hükümet üyesinin Hakkari'ye gitmesi lazımdı. Vilayette bir felaket var, soğuk eksi 20... Vatandaş, devleti yanında görmek istiyor. Ben ve halkımız, son derece hükümetten şikayetçiyiz. Hükümetin daha duyarlı olmasını bekliyoruz'' dedi. 
     Konuşmayı yanıtlamak üzere söz alan Ulaştırma Bakanı Binali Yıldırım, deprem sonrası bölgeye gidilmesinin değil, hizmetlerin yerine getirilmesinin önemli olduğunu söyledi. Devletin hizmetleriyle orada olduğunu kaydeden Yıldırım, ''Fiziken orada olmak bir şey ifade etmez. Devlet üzerine düşen görevi yapmış, yaraları sarmıştır'' diye konuştu. 
     
     CHP'LİLERİN TEPKİSİ 
     CHP milletvekilleri, Zeydan'ın, CHP Genel Başkanı Baykal'ın ''siyaseten Hakkari'ye gittiği'' yolundaki sözlerine tepki gösterdi. Bazı AK Parti milletvekilleri ile CHP milletvekilleri tartışırken, CHP Grup Başkanvekili Kemal Anadol ''sataşma'' gerekçesiyle söz istedi. Birleşimi yöneten Başkanvekili İsmail Alptekin, sözlerde sataşma olmadığını ifade ederek, ''Hepimiz siyaset yapıyoruz. Her sözü kendinize göre yorumlamayın'' dedi. 
     Anadol, bunun üzerine Alptekin'in tutumu üzerinde söz alarak kürsüye geldi. ''Siyaseten'' sözüne tepki gösterdiği Zeydan'ın oturduğu yerden kendisine laf atması üzerine Anadol, ''Siz Hacda olduğunuz için depremden haberiniz bile yoktu'' karşılığını verdi. Kim olursa olsun, bir deprem sonrası bölgeyi ziyaret eden siyasetçilere ''siyaseten gitti'' denilemeyeceğini ifade eden Anadol, ''Tsunami nedeniyle işadamlarını toplayarak sefer düzenlerken, Hakkari için sessiz kalmayı bir Başbakan'a yakıştıramıyorum. CHP Genel Başkanı'nın depremde felakete uğrayan vatandaşla bir ve beraber olmasını karartamazsınız'' dedi. 
     
     NARENCİYE ÜRETİCİLERİNİN SORUNLARI 
     Genel Kurul'da gündemdışı bir konuşma yapan CHP Adana Milletvekili Kemal Sağ ise narenciye üreticilerinin sorunlarını dile getirdi. Tarım ve Köyişleri Bakanı Sami Güçlü gündemdışı konuşmayı yanıtlarken, narenciye üreticilerinin zor bir yıl yaşadığını söyledi. Sorunların ürün kalitesi, üreticilerin örgütsüzlüğü, rakiplerin ürünlerinin kalitesi ve fiyatı gibi faktörlerden kaynaklandığına dikkati çeken Güçlü, hükümetin bunları giderecek bir dizi önlem aldığını kaydetti. Dış piyasada talebin artmaya başladığını ifade eden Güçlü, bu nedenle geleceğe yönelik beklentilerinin olumlu olduğunu sözlerine ekledi. 
     AK Parti Bursa Milletvekili Abdulmecit Alp, Osmanlı Devleti'nin 706'ncı kuruluş yıldönümü dolayısıyla gündemdışı bir konuşma yaptı. Alp, Osmanlı Devleti'nin ''Ebediyete uzanacak Türkiye Cumhuriyeti'ne zemin oluşturduğunu'' kaydetti. 
     
</TEXT>
</DOC>
