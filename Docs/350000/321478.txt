<DOC>
<DOCNO> 321478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko12.html </URL>
<DATE> 2005/03/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sanal kumarcılara vergi geliyor... 
</HEADLINE>
<TEXT>

     Ülke çapında giderek yayılan ve parasal boyutları büyüyen sanal kumarla yasal mücadeleye başlanıyor. Oyun sitelerine yönelik çeşitli engellemelerin yanı sıra, bu sitelerdeki oyunlara şans oyunları vergisi geliyor. 
     Edinilen bilgiye göre, internette oynatılan yasadışı kumar ve bahis sitelerinin sayısı her geçen gün artıyor. Bu oyunlarla mücadele için oluşturulan ve Adalet, İçişleri, Maliye, Ulaştırma, Kültür ve Turizm Bakanlıkları ile BDDK, Bankalar Birliği, Kredi Kartları Merkezi, üniversiteler, internet servis sağlayıcıları ve diğer sivil toplum kuruluşlarının temsilcilerinden oluşan komiteler de alınacak önlemlere yönelik çalışmalarını sürdürüyor. 
     
     YASAL MÜCADELE 
     Bu çalışmaların yanı sıra ilgili birimler de internetteki yasadışı oyunlarla hukuki mücadele ve bunların vergilendirilmesine dönük yasal önlemler için harekete geçtiler. 
     Bu amaçla, Milli Piyango İdaresi'nin yapısını yeniden düzenleyecek olan kanun taslağına özel hükümler konulması kararlaştırıldı. 
     Bu çerçevede Milli Piyango İdaresi, oyun ve çekilişlerin sanal ortamda oynatılması ile ilgili düzenleme yapmaya ve bunları denetlemeye yetkili kılınacak. 
     İlgili kuruluş ve kişiler de oyunlarını yasadışı veya izinsiz oynatıldığı ortamlara erişimi engellemeye yönelik olarak İdare tarafından yapılacak düzenlemelere uymak zorunda bulunacak. 
     Getirilecek hükümlere aykırı hareket edenlere de idari para ve hapis cezaları uygulanacak. 
     Milli Piyango İdaresi, kanunla getirilen erişim engelleme ve düzenleme yapma yetkisinin ardından çalışma komiteleriyle de koordinasyon içinde, sanal kumara ilişkin fiili takibata geçecek. 
     Bu aşamada, yurtdışından yayın yapan yasadışı kumar ve bahis sitelerine Türkiye'den internet aracılığı ile erişilmesi engellenecek. Bu amaçla, bu sitelere ''perde'' uygulaması yapılacak. Aynı şekilde söz konusu oyun ve bahis sitelerinin reklamları da yasaklanacak. Böylece bunların geniş kesimlere yayılması önlenecek. 
     Sanal kumar için oluşturulan komiteler, yeni mevzuatın ardından da teknik bazdaki çalışmalarına devam edecek. Bu şekilde, oyun sitelerinin yöntem değişikliğine giderek, Türkiye'de faaliyet göstermelerinin önüne geçilecek ve sanal kumar ile dinamik bir mücadele sergilenecek. 
     
     KREDİ KARTLARIYLA TAKİP 
     Öte yandan sanal kumar için oluşturulan özel komitelerin çalışmaları sırasında, söz konusu sitelerin kredi kartları kullananlar kanalıyla takip edilmesi de gündeme geldi. 
     Kredi kartlarıyla her ay ortalama 2 milyon doların sanal oyunlara yatırıldığı belirlenen ülkemizde, mücadele kapsamında kredi kartı sahiplerine de müeyyide uygulanması alternatifi tartışıldı. Ancak bankaların bunun hukuka aykırı olacağı yolunda görüş belirttiği öğrenildi. 
     
     SANAL KUMARA VERGİ GELİYOR 
     Bu arada Gelirler Genel Müdürlüğü de sanal kumar ve bahis sitelerinde dönen paraların vergilendirilmesine yönelik yeni bir yasal düzenleme için kolları sıvadı. 
     Bir üst düzey yetkili, giderek yaygınlık kazanan sanal kumarı da kredi kartları ve havaleler yoluyla vergi kapsamına alacaklarını bildirdi. 
     İnternetteki oyunların kredi kartları ve havale yoluyla oynandığına dikkat çeken yetkili, ''Bankalar ve diğer ilgili kuruluşlar, kredi kartı ya da bu oyunlara ilişkin havale ücretine şans oyunları vergisini de dahil edecek ve buna göre tahsilat yapacak'' dedi. 
     Gelirler Genel Müdürlüğü yetkilisi, halen şans oyunlarına yüzde 10 oranında vergi uygulandığına da işaret ederek, sanal oyunlara getirilecek verginin bunun en az 2 misli olacağını söyledi. 
     Gelirler Genel Müdürlüğü, bu çerçevede yeni bir yasal düzenleme ile internette oynatılan kumar ve bahis sitelerine ödenen paralardan en az yüzde 20 oranında şans oyunları vergisi alacak. 
     
</TEXT>
</DOC>
