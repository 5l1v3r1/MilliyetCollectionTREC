<DOC>
<DOCNO> 308046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/soneko05.html </URL>
<DATE> 2005/01/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Petrol fiyatları 47 dolara kadar indi 
</HEADLINE>
<TEXT>

     Uluslararası borsalarda haftaya yükselişle gelerek psikolojik önem taşıyan 50 dolar sınırına dayanan petrol fiyatları, ABD'de haftalık olarak açıklanan stokların yükselmesiyle 47 dolar seviyesine kadar geriledi. 
     New York Borsası'nda Salı günü 49.50 dolar seviyesine yükselen ABD hafif petrolünün varili, bugünkü son işlemlerde 47 dolardan satılıyor. 
     Londra Borsası'nda işlem gören Brent petrolünün varili ise bugün 61 sent gerileyerek 44.10 dolara indi. 
     ABD Enerji Bilgi İdaresi'nin geçen hafta ülkede ticari ham petrol stoklarının 3.4 milyon varil yükseldiğini açıklaması, fiyatların gerilemesinde etkili oldu. 
     Uluslararası borsalarda petrol fiyatları, son gerilemesine rağmen yıl başından itibaren yaklaşık yüzde 8 artış kaydetti. 
     Dünyanın en büyük petrol ithalatçısı ABD'de sıcaklıkların mevsim normallerinin altında sürmesi yanında Irak'ta yaklaşan genel seçim öncesi saldırıların şiddetlenmesi, petrol talebini artıran unsurlar olarak gösteriliyor. 
     
</TEXT>
</DOC>
