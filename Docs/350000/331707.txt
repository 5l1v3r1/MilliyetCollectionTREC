<DOC>
<DOCNO> 331707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun12.html </URL>
<DATE> 2005/04/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yemen'deki ABD Büyükelçiliği güvenlik nedeniyle geçici olarak kapatıldı 
</HEADLINE>
<TEXT>

     Yemen'deki ABD Büyükelçiliği, güvenlik gerekçesiyle geçici olarak kapatıldı. 
     ABD'nin Sana Büyükelçiliği sözcüsü John Balian, büyükelçiliğin, ABD Dışişleri Bakanlığı'nın Amerikan vatandaşlarına bu ülkeye gitmemeleri yönündeki uyarısından sonra güvenlik gerekçesiyle geçici olarak kapatıldığını belirtirken, bu durumun ne kadar süreceğine ilişkin açıklama yapmadı. 
     ABD Dışişleri Bakanlığı, dün Yemen'deki Amerikan vatandaşlarını yüksek terörist saldırı olasılığı konusunda uyarmış ve bu ülkeye gitmemeleri tavsiyesinde bulunmuştu. 
     Bakanlık, elçilikte görevli personelden bir kısmının aileleriyle birlikte ülkeden ayrılmasına izin vermişti. 
     İngiltere de dün Yemen'deki büyükelçiliğinin çalışmasını güvenlik gerekçesiyle askıya almıştı. 
     
</TEXT>
</DOC>
