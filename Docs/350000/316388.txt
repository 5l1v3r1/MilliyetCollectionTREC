<DOC>
<DOCNO> 316388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun46.html </URL>
<DATE> 2005/02/18/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Rusya, Çeçen komutan Turçayev'in öldürüldüğünü açıkladı 
</HEADLINE>
<TEXT>

     Çeçen militanların tanınmış komutanlarından Yunadi Turçayev'in öldürüldüğü bildirildi. 
     İtar-Tass ajansına açıklama yapan bir Rus askeri yetkili, ''kendisini 'Grozni Emiri' diye adlandıran kişi, Grozni'nin Oktayabırski bölgesinde güvenlik güçleriyle girdiği çatışmada ölü ele geçirildi'' diye konuştu. 
     Yetkili, bölgede devriye gezen güvenlik güçlerinin Turçayev ve arkadaşlarının saklandığı yeri tespit ettiğini belirterek, ''Eşkiyalar güvenlik güçlerinin kendilerini teslim alma operasyonuna ateşle karşılık verince, çıkan çatışma sonucunda hepsi öldürüldü'' dedi. 
     Turçayev'in, Çeçenistan merkezindeki ve Grozni'deki militanların komutanı olmasının yanı sıra, Çeçen lider Aslan Mashadov ve Şamil Basayev'in en önemli komutanlarından biri olduğu kaydedildi. 
     Rus haber ajansları, 32 yaşındaki Turçayev'in gençleri kandırıp teröristlere katmak suçundan da arandığını belirterek, geçen yıl öldürülen Ruslan Gelayev'den sonra bir yıl içinde öldürülen ikinci üst düzey Çeçen komutan olduğuna dikkati çektiler. 
     
</TEXT>
</DOC>
