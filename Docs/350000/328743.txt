<DOC>
<DOCNO> 328743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/guncel/axgun01.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvanlardan korkmuyorlar 
</HEADLINE>
<TEXT>


Başbakan Erdoğan, kedili karikatürü nedeniyle Musa Kart'a dava açarken, Avrupalı liderlerin tavrı çok farklı. Fransa'da yayımlanan "Bizi Yöneten Hayvanlar" albümü, bunun açık örneği 

DIŞ HABERLER SERVİSİ 

Musa Kart'ın karikatüründe kediye benzetilmekten ötürü kendisini hakarete uğramış hisseden Başbakan Recep Tayyip Erdoğan'ın bu duygu haline Avrupalı meslektaşlarının anlayış göstermesi çok zor. Çünkü onların, efsanelerden, La Fontaine masallarından ve "fabl"lardan beslenen ortak kültürlerinde, bazı insanların bazı hayvanlara benzetilerek anlatılması yaygın bir durum. 



'Hindi' Mitterrand 



Örnek, Fransa'dan. "Bizi Yöneten Hayvanlar" Ces Animaux Qui Nous Gouvernent diye Türkçeleştirebileceğimiz albümde, "büyük adamlar"ıyla övünen Fransızların 2. Dünya Savaşı'ndan beri yetiştirdiği ne kadar büyük devlet adamı ve politikacı varsa, hepsi birer hayvana benzetilerek yansıtılıyor. Kapaktaki karikatürde, eski Fransa Cumhurbaşkanı, namı diğer "Tanrı", François Mitterrand'ın 'hindi'ye dönüşümünü görüyoruz. 

İnsan da bir hayvandır 
Sunuş yazısında, "İnsan bir hayvandır, dolayısıyla insan olan cumhurbaşkanı da bir hayvandır. Politikacı olmak için daha az hayvan olmak gerekmez" deniyor. 
Açılışta, Fransızların modern zamanlarda yetiştirdiği en büyük devlet adamı De Gaulle bir "fil" olarak karikatürleştirilmiş. Sürünün daveti üzerine başa geçen, geçince de sonuna kadar giden, öleceğini anlayınca sakince köşesine çekilip bekleyen... 



Chirac, köpekbalığı 


Tanıdık şahsiyet, "Türkiye karşıtı", Fransa'nın eski Cumhurbaşkanlarından Valery Giscard - D'Estaing, kısaca "Giscard", "yok edici, sıska, ince uzun bedeniyle doğada kamufle olarak yaşarken etrafında olanları izleyen, avını güçlü ön kollarıyla yakalayan" bir peygamberdevesi olmuş. Ve şimdiki Cumhurbaşkanı Jacques Chirac, bir köpekbalığı olarak çizilmiş. Chirac'la ilgili tek tavsiye, yüzdüğü sulardan uzak durulması. 



Charles de Gaulle 





Fransızların büyük devlet adamı Charles de Gaulle, albümde bir fil olarak tasvir edilmiş. Albüme göre Charles de Gaulle de tıpkı filler gibi, ağır adımlarla uzun mesafelere yürüyor, saldırılmadıkça saldırmıyor. 




</TEXT>
</DOC>
