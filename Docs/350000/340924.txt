<DOC>
<DOCNO> 340924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy06.html </URL>
<DATE> 2005/05/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Erdoğan, Kızıl Meydan'da Koçaryan ile tokalaştı 
</HEADLINE>
<TEXT>

     Sovyetler Birliği’nin Nazi Almanyası’nı yenmesinin 60. yıldönümünde, Rusya’nın başkenti Moskova’daki Kızıl Meydan’da düzenlenen resmi geçit töreni sona erdi. 
     Başbakan Recep Tayyip Erdoğan, geçit töreni öncesinde dünya liderlerinin bulunduğu tribündeki yerini alırken, burada, aralarında Ermenistan Cumhurbaşkanı Robert Koçaryan’ın da bulunduğu bazı liderlerle tokalaştı. 
     Erdoğan, İtalya Başbakanı Silvio Berlusconi ile bir süre sohbet ederken, ABD Başkanı George Bush, Fransa Cumhurbaşkanı Jacques Chirac, Almanya Başbakan Gerhard Schröder ve BM Genel Sekreteri Kofi Annan ile de el sıkıştı. 
     Kızıl Meydan’da yapılan geçit törenini izleyen liderler daha sonra Meçhul Asker Anıtı’na çelenk koydu. Başbakan Erdoğan da anıta iki kırmızı karanfil bıraktı. 
     Saygı duruşunun ardından aile fotoğrafı çektirildi ve ardından Rusya Devlet Başkanı Vladimir Putin’in liderler onuruna verdiği resepsiyon ve öğle yemeğine geçildi. 
     "Zafer Günü" kutlamaları töreninde 7 bin Rus askeri ve 2 bin 600 İkinci Dünya Savaşı gazisinin yürüyüşü de yer aldı. Rus savaş uçakları gökyüzüne Rus bayrağının renkleri olan beyaz, mavi ve kırmızı duman yaydı. 
     Bu arada, Rus Hava Kuvvetleri’ne ait uçakların bulutları dağıtmak için sabahın erken saatlerinden itibaren gökyüzüne özel bir kimyasal madde atmalarına rağmen yağan yağmur kısa sürdü. 

     
</TEXT>
</DOC>
