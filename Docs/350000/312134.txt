<DOC>
<DOCNO> 312134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur29.html </URL>
<DATE> 2005/02/03/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Latife Hanım'ın özel evrakı açıklanmayacak... 
</HEADLINE>
<TEXT>

     Türk Tarih Kurumu TTK Başkanı Prof. Dr. Yusuf Halaçoğlu, Atatürk'ün boşandığı eşi Latife Hanım'ın özel evrakının açıklanmayacağını bildirdi. 
     Halaçoğlu, A.A muhabirine yaptığı açıklamada, Latife Hanım'ın ailesinin bir bölümünün kendilerine bir yazı göndererek, ''özel evrakın açıklanmaması ve bundan böyle de TTK'da saklanması'' talebinde bulunduğunu belirterek, kendilerinin de bu isteğe uyacaklarını söyledi. 
     Bugüne kadar yaptıkları bütün açıklamalarda, özel evrakın açıklanmasından önce Latife Hanım'ın ailesinin görüşlerini alacaklarını söylediklerini hatırlatan Halaçoğlu, 'Şimdi ailesi tarafından bize açıklanmaması ve TTK'da muhafaza edilmesiyle ilgili bir yazı geldi. Bu yazı çerçevesinde artık bu konu sona erdi. Bizim artık açıklamamız söz konusu değil'' dedi. 
     Halaçoğlu, belgelerin ileriki yıllarda açıklanmasının yeniden gündeme gelip gelmeyeceği sorusu üzerine, ''100 yıla kadar bir müddeti var, bazı hukukçuların söylediklerine göre. Dolayısıyla o çerçeve içinde bir değerlendirme çeşitli kuruluşlar yapabilir'' diye konuştu. 
     Halaçoğlu, evrakın TTK'daki özel bir kasada saklanmaya devam edeceğini belirterek, ''Herhangi bir mahkeme kararı olmadan veya ilgililerin talebi olup da başka bir yere nakli söz konusu değilse, mahkeme kararı değiştirilmeden başka bir yerde saklanması söz konusu değil. Nasıl 25 yıl burada saklanmışsa, bundan sonra da saklanmaya devam edecek'' dedi. 

     
</TEXT>
</DOC>
