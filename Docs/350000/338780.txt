<DOC>
<DOCNO> 338780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/yasam/yas01.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kız yurdu da Limak'tan 
</HEADLINE>
<TEXT>


Milliyet'in başlattığı "Baba Beni Okula Gönder" kampanyasına bir destek de Limak Holding'den geldi. Holdingin Yönetim Kurulu Başkanı Nihat Özdemir, Kurtalan'da kız yurdu yapımını üstlendiklerini açıkladı 

İSTANBUL Milliyet 

Milliyet'in başlattığı 'Baba Beni Okula Gönder' kampanyasına destek genişliyor. Önceki gün Hacı Ömer Sabancı Vakfı'nın Kars'taki süt fabrikası binasını kız yurduna dönüştürme kararını açıklamasından sonra, dün de Limak Holding Yönetim Kurulu Başkanı Nihat Özdemir, gazetemizin merkezini ziyaret ederek Siirt Kurtalan'da 100 öğrenci kapasiteli bir kız yurdu yapımını taahhüt etti. 

'Çağrınıza uyduk ve...' 
Fenerbahçe Kulübü Asbaşkanı da olan Özdemir, Limak'ın Kurtalan'da bir çimento fabrikası bulunduğunu hatırlatarak, şunları söyledi 
"Kurtalan'da aileler çocuklarını okutmak istiyor ancak, imk nlar sınırlı. İlçe merkezinde okullar var ama öğrencilerin buraya gelip kalacak yerleri yok. Kaymakamlığın kayıtlarına göre geçen yıl 80'e yakın kız öğrenci, Kurtalan'da okumak istediğini söyledi ama kalacak yer bulamadıkları için okuyamadılar. Biz de Milliyet'in çağrısına karşılık vererek bu kızlarımızın kalacak yer sorununu çözüme kavuşturmak için yurt yapmaya karar verdik." 

Maliyet 700 bin YTL 
Özdemir, projenin 700 bin YTL'ye 700 milyar lira mal olacağını ve önümüzdeki eğitim yılına yetiştirileceğini söyledi. Yurt, bin metrekarelik alana 4 katlı olarak inşa edilecek. 

'Milliyet'i kutlarım' 
Milliyet'in, kız çocuklarının okullaşmasında karşılaşılan sorunlara ilişkin olarak düzenlediği çalıştayda ortaya çıkan tablodan etkilendiklerini belirten Özdemir, "Milliyet'i böyle bir kampanyaya öncülük ettiği için kutluyorum. Çok önemli bir soruna el attınız. Birçok işadamını tetiklediniz. Buradan diğer işadamlarını, gazetenizin açıkladığı öncelikli ihtiyaç listesinden projeler üstlenerek ülkemizin eğitim seferberliğine katılmaya davet ediyorum" diye konuştu. 
Özdemir, "Limak olarak her yıl eğitime somut bir proje ile katkıda bulunmaya karar verdik. Bu yıl yurt, gelecek sene de Yatılı İlköğretim Bölge Okulu YİBO yaptıracağız" dedi. 


</TEXT>
</DOC>
