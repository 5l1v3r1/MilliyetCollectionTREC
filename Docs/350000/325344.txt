<DOC>
<DOCNO> 325344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur19.html </URL>
<DATE> 2005/03/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Endüstri Holding operasyonunda ikinci perde .. 
</HEADLINE>
<TEXT>

     Konya Emniyet Müdürlüğü, Endüstri Holding'in eski yöneticilerine yönelik düzenlenen operasyonda, gözaltına alınanlardan bazılarının Şekerbank Konya Merkez Şubesi'nden yüklü miktarlarda usulsüz kredi aldığı iddiasıyla yeni bir operasyon başlattı. Olayla ilgili bankanın müdiresi ve 1 banka memuru gözaltına alındı. 
     Ankara, Konya, İzmir, İstanbul ve Afyon'da düzenlenen operasyonlarda, Endüstri Holding'in parasını zimmetlerine geçirdikleri ileri sürülen holdingin eski Yönetim Kurulu Başkanı Mustafa Ertekin'in de aralarında bulunduğu 32 kişiyi gözaltına alan Konya Emniyet Müdürlüğü, soruşturmayı derinleştirerek ikinci bir operasyon başlattı. 
     Gözaltına alınan bazı kişilerin Şekerbank Merkez Şubesi'nden usulsüz kredi aldığı yolunda istihbarat alan polis, araştırmasını bu yönde yoğunlaştırdı. 
     Banka müdiresi ve bir çalışanın operasyon kapsamında gözaltına alındığı bildirildi. 
     Yetkililer, daha önce gözaltına alınan 32 kişinin yanı sıra yeni gözaltılar olduğunu ve operasyonun banka boyutuyla birlikte sürdürüldüğünü kaydettiler. 
     
</TEXT>
</DOC>
