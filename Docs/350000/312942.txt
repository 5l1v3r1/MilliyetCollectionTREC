<DOC>
<DOCNO> 312942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur14.html </URL>
<DATE> 2005/02/06/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Telefon sapığı buluşmaya gelince... 
</HEADLINE>
<TEXT>

     Erol AKKIR DHA 

      ANTALYA'da evli 27 yaşındaki Fatma Özdemir'i telefonla taciz ettiği iddia edilen 25 yaşındaki Akın Oğuz, buluşmak için geldiği hastane bahçesinde yakalandı. Fatma Özdemir, eşi ve akrabaları tarafından öldüresiye dövülen Akın Oğuz, hastanede tedaviye alındı. 
     Merkeze bağlı Döşemealtı Beldesi Ahırtaş Köyü'nde yaşayan 27 yaşındaki Fatma Özdemir, kendisini telefonla arayarak taciz ettiğini öne sürdüğü 25 yaşındaki Akın Oğuz'a buluşmak için Antalya Devlet Hastanesi bahçesinde randevu verdi. 
     3 aydır tacize uğradığını ileri süren Fatma özdemir, eşi Hüseyin Özdemir ve akrabalarını alarak hastane bahçesine geldi. Buluşma yerinde Akın Oğuz'la tanışan Fatma Özdemir, aniden yumrukla vurmaya başladı. İkiliyi uzaktan izleyen akrabaları da kavgaya karışarak telefon sapığı olduğu öne sürülen Akın Oğuz'a saldırdı. 
     Öfkeli kalabalığın linç etmek istediği Akın Oğuz'un ağzı burnu kanlar içinde kaldı. Akın Oğuz, araya giren polisler tarafından kurtarıldı ve 100 metre ilerideki Acil Servis'te tedaviye alındı. Akın Oğuz'un telefonla sürekli taciz ettiğini ve cinsel ilişki teklifinde bulunduğunu iddia eden Fatma Özdemir, "Savcılığa ve jandarmaya başvurdum, çözüm bulunamadı. Son çare olarak buluşmak için randevu verdim. Dayaktan sonra tedavi edilsin diye de hastane bahçesini seçtim'' dedi. 
     Kavga sırasında iddiaları reddeden Akın Oğuz, polisteki ifadesinde telefon numarasını bir arkadaşından aldığını ve yaptıkları nedeniyle pişman olduğunu söyledi. 
     
</TEXT>
</DOC>
