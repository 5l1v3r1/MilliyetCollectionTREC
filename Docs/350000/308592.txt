<DOC>
<DOCNO> 308592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/yasam/ayas.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'ün Nutuk'u CD'den dinlenecek 
</HEADLINE>
<TEXT>


Cumhuriyet'in hangi zorluklarla kurulduğunu yeni nesillere anlatan, iç ve dış politikayla ilgili bilgi veren Atatürk'ün yazdığı 'Nutuk' seslendirilerek CD'ye aktarıldı 

YILDIZ YAZICIOĞLU Ankara 

Mustafa Kemal Atatürk'ün, Türkiye Cumhuriyeti'nin hangi zorluklarla kurulduğunu anlattığı, yeni nesillere iç ve dış politikaya dair ipuçları verdiği "Nutuk" adlı eseri, seslendirilerek dijital ortama taşındı. 
Nutuk CD'sinde, Ata'nın tasvir ettiği 1. Dünya Savaşı ve Kurtuluş Savaşı hakkında kronolojik bilgiler de bulunuyor. CD'de, Atatürk'ün Nutuk'ta savaşa ilişkin yer alan görüşleri Mehmet Atay tarafından seslendirildi. Atatürk'ün bilinen pek çok fotoğrafının da bulunduğu CD'de, Nutuk'ta adları geçen Halide Edip Adıvar, Damat Ferit Paşa, Son Padişah Vahdettin gibi şahşiyetlerin de fotoğrafları yer alıyor. CD'de "Mecelle", "Babıali", "Mondros Mütarekesi" gibi sözcüklerin ne anlama geldiği de tek tek anlatılıyor. 
CD'de konuşan Kültür ve Turizm Bakanı Erkan Mumcu da, Nutuk'un bugün okunmasında dilden kaynaklanan ciddi anlaşılma problemi olduğunu öne sürdü. Mumcu, Nutuk'un bu nedenle digital ortamda tekrar düzenlendiğini ve anlaşılır hale getirildiğini belirtti. Atatürk, Nutuk'u ilk kez 15 - 27 Ekim tarihlerinde yapılan CHP'nin 2. Kurultayı'nda, toplam 36.5 saatte okumuştu. 

Latife Hanım'ın mektupları 'şubat'ta 

Türk Tarih Kurumu TTK Başkanı Prof. Dr. Yusuf Halaçoğlu, Atatürk'ün boşandığı eşi Latife Hanım'ın 25 yıldır saklanan özel evrakını şubatta kamuoyuna açıklayacaklarını söyledi. Latife Hanım'ın ölümünden sonra mahkeme aracılığıyla TTK'ya teslim edilen özel evraktan ailesinin kişiye özel gördüğü belgelerin açıklanmayacağını kaydeden Halaçoğlu, "Latife Hanım'ın ailesine soracağız. Onların istemediği belgeleri saklı tutacağız" dedi. 


</TEXT>
</DOC>
