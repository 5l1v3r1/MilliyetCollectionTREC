<DOC>
<DOCNO> 331541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur25.html </URL>
<DATE> 2005/04/08/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
'Kurtlar Vadisi' üniversiteye giremedi 
</HEADLINE>
<TEXT>

     İZMİR, DHA 

REYTİNG rekorları kıran 'Kurtlar Vadisi' dizisinin oyuncuları, İzmir'de üniversite yönetiminin engeline takıldı. Özel bir televizyon kanalında yayınlanan dizi oyuncularının, haftada bir katıldığı üniversite söyleşisi, bu kez Dokuz Eylül Üniversitesi Mühendislik Fakültesi'nde gerçekleşecekti. JET-Jeofizik Öğrenci Topluluğu'nun organizasyonuna son anda okul yönetim izin vermedi. 
     'Kurtlar Vadisi' dizisindeki 'Polat Alemdar' rolüyle tanınan Necati Şaşmaz, 'Memati' rolündeki Gürkan Uygun, 'Safiye Karahanlı' rolündeki Begüm Kütük, 'Avukat Canan' rolündeki Hande Kazanova, 'Abdülhey' rolündeki Kenan Çoban ile 'Güllü Erhan' rolündeki Erhan Ufak'ın katılacağı söyleşi, neden gösterilmeden okul yönetimi tarafından iptal edildi. 
     Daha önce Mehmet Aslantuğ, İsmet Badem, Cezmi Ersöz gibi ünlüleri konuk edip, söyleşi gerçekleştiren JET- Jeofizik Öğrenci Topluluğu, Tınaztepe Yerleşkesi Mühendislik Fakültesi Konferans Salonu'ndaki söyleşiye izin verilmemesine şaşırdıklarını belirtti. Söyleşinin bugün saat 14.00'de yapılacağı duyurulmuştu. Okul yönetimince konuyla ilgili herhangi bir açıklama yapılmadı. 
     

     
</TEXT>
</DOC>
