<DOC>
<DOCNO> 323271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur36.html </URL>
<DATE> 2005/03/12/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
4. Levent - Ayazağa Metrosu'nun temeli atıldı 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, ''Artık desteğini arkamızda sürekli hissettiğimiz Sayın Başbakanımızın talimatlarıyla inşallah İstanbul'un ulaşım sorununu da çözeceğiz'' dedi. 
     Topbaş, 4. Levent-Ayazağa Metrosu'nun temel atma töreninde yaptığı konuşmada, ulaşımın, İstanbul'un en büyük sorunu olduğunu ve göreve geldikten sonra bu sorunu çözmek için talimatlar verdiğini söyledi. 
     Kadıköy-Kartal raylı sistem hattının ardından, bu proje ile Taksim-4. Levent arasında çalışan İstanbul Metrosu'nun Ayazağa'ya kadar uzatılacağını ifade eden Topbaş, ''2 yıl içinde bitmesini planladığımız bu projeyle buradaki problemi de çözmüş olacağız'' dedi. Başbakan Recep Tayyip Erdoğan'ın büyükşehir belediye başkanlığı döneminde gündemde olan projenin, sudan bahaneler ve prosedür nedeniyle geciktiğini anlatan Topbaş, ''Artık desteğini arkamızda sürekli hissettiğimiz Sayın Başbakanımızın talimatlarıyla inşallah İstanbul'un ulaşım sorununu da çözeceğiz'' diye konuştu. 
     İstanbul'daki raylı hattın 40 kilometre olduğunu ve planlanan projelerin bitirilmesiyle birlikte 100 kilometreyi bulacağını dile getiren Topbaş, proje hakkında şu bilgileri verdi 
     ''Garanti Koza İnşaat Sanayi ve Ticaret A.Ş. ile Alsim Alarko Sanayi Tesis ve Ticaret A.Ş.'nin inşaat işini üstlendiği metro hattında, Sanayi Mahallesi ve Ayazağa'da olmak üzere toplam 4 istasyon yer alacak. 
     İnşaat işleri 80 milyon dolar, elektromekanik işleri de 100 milyon dolar olmak üzere toplam 180 milyon dolara mal olacak metro hattının toplam uzunluğu 3 bin 145 metre olacak. Ana hat tünelleri 4. Levent Sanayi Mahallesi girişinden başlayarak, Ayazağa'daki İstanbul Teknik Üniversitesi girişi ile Atlıspor Kulübü mevkiinde son bulacak metro hattında, Seyrantepe'de de ilave bir istasyon öngörüyoruz.'' İstanbul Valisi Muammer Güler de projenin, İstanbul trafiğini rahatlatma açısından çok önemli olduğunu söyledi. 
     Güler, İstanbul'da ulaşımın yüzde 80'inin karayoluyla sağlandığını, bunun da ulaşımdaki ana problem olduğunu ifade etti. 
     ''Metro uzadıkça İstanbul rahatlıyor'' diyen Vali Güler, ''Bu konuda bize destek olan Sayın Başbakanımıza ve diğer yetkililere teşekkür ediyorum'' şeklinde konuştu. 
     Temel atma törenine, bazı ilçe belediye başkanları, AK Parti İstanbul İl Başkanı Mehmet Müezzinoğlu ve vatandaşlar katıldı. 
     
</TEXT>
</DOC>
