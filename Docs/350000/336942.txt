<DOC>
<DOCNO> 336942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun27.html </URL>
<DATE> 2005/04/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Belediye başkanları eşcinsellerin nikahlarını kıymadı .. 
</HEADLINE>
<TEXT>

     İspanya'da parlamentonun eşcinsel evliliklere izin veren yasayı kabul etmesine karşın, birçok kentin belediye başkanı, bu nikahları kıymayı reddettiğini açıkladı. 
     İspanya'da sağ görüşlü basında çıkan haberlere göre, Halk Partisi PP üyesi Valladolid kentinin Belediye Başkanı Javier Leon de la Riva, ''Eğer bu yasa bana eşcinselleri evlendirme izni veriyorsa bu yetkiyi kullanmayacağım'' dedi. 
     De la Riva, ''Benim için bu çiftlerin diğer vatandaşlarla aynı haklara sahip olmaları sorun değil. Ancak bana uygun görünmeyen, birlikteliklerinin evlilik adını alması'' diye konuştu. 
     Razon gazetesinin haberine göre, muhafazakar Leon Belediye Başkanı Mario Amilivia ve Avila Belediye Başkanı Miguel Angel Marcia, de la Riva'ya destek verdiler. 
     Çok sayıda küçük yerleşim yerinin belediye başkanının da aynı tutumda olduğunu yazan İspanyol basını, bu belediye başkanlarının, ''siyasi eğilimlerinden önce Katolik olduklarını ve eşcinselleri evlendiremeyeceklerini düşündüklerini'' yazdı. 
     
</TEXT>
</DOC>
