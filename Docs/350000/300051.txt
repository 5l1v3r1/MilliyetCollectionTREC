<DOC>
<DOCNO> 300051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas23.html </URL>
<DATE> 2004/12/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Anadolu Ateşi, Çin'de 'yanacak'... 
</HEADLINE>
<TEXT>

     Türk dans grubu Anadolu Ateşi, 20-23 Ocak'ta Pekin'deki Büyük Halk Toplantı Sarayı'nda Çinli izleyicilerin karşısına çıkacak. 
     Grubun genel sanat yönetmeni Mustafa Erdoğan, Pekin'de düzenlenen basın toplantısında, ''2 yıl sonra yeniden Çin'de olmak mutluluk verici'' dedi. 
     Erdoğan, Çinli ve Türk gazetecilerin sorularını yanıtlarken, daha önce Çin'e ''Dansın Sultanları'' adıyla geldiklerini hatırlatarak, bu kez 5 gösteri sunacaklarını bildirdi. 
     Erdoğan, Orta Asya'daki Şaman kültürünün ateş danslarıyla başlayan ve İstanbul'daki modern danslarla sona eren gösterilerinde Asya ve Avrupa medeniyetlerinin buluşmasını anlatan evrensel barış mesajı vermeyi amaçladıklarını vurguladı. Erdoğan, 1300 parça kostüm ve 110 müzik aleti kullanılan gösteride dansçıların 1.5 litre sıvı kaybettiklerini söyledi. 
     Gazetecilerin aynı günlerde Ney Grubu adlı Türk dans grubunun da Pekin'de olacağını hatırlatması üzerine Erdoğan, ''Bu güzel bir gelişme. Türkiye kültürünü kim temsil ederse ona başarılar dileriz. Ancak buraya ikinci gelen grup biziz. Çinli organizatörlerin yanlış yönlendirmesi olabilir. Onları bizmişiz gibi tanıtmış olabilirler. Bunu düzeltmek gerekiyor. Bunun dışında onlara başarılar dileriz'' dedi. 
     Dünyanın en büyük 3 dans grubundan biri olduklarını ileri süren Erdoğan, grubun 1999 yılında kurulduğunu ve 2001 yılından bu yana 18 ülkede 600'den fazla gösteri yaptıklarını belirtti. 
     Erdoğan, Alman televizyonu ZDF'nin programında 20 milyon Avrupalı izleyiciye, Türkiye'de düzenlenen Eurovision yarışması sırasında da 350 milyon izleyiciye ulaştıklarını ifade ederek, Türkiye'de bir gösteride 350 bin kişi toplayarak, Guiness Rekorlar Kitabı'na girdiklerini kaydetti. 
     140 dansçının bulunduğu grup, Çin'den sonra Romanya, Dubai, Fransa, ABD ve Türkiye'de sahneye çıkacak. 
     Akademileşme süreci başlattıklarını ve önümüzdeki ay açılacak Anadolu Ateşi Dans Akademisi'ne 1000 öğrenci alınacağını söyleyen Erdoğan, bu çizgiyi kalıcı hale getirmeyi amaçladıklarını belirtti. 
     Basın toplantısında grubun dansçısı Saniye Sinem Güven, kısa bir gösteri sundu. 
     
</TEXT>
</DOC>
