<DOC>
<DOCNO> 342659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/guncel/gun09.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeç'in daktilosu müzede korunacak 
</HEADLINE>
<TEXT>


ANKARA Milliyet 

Uğradığı silahlı saldırıda 7 Mart 1990'da hayatını kaybeden eski Hürriyet Gazetesi Genel Yayın Yönetmeni Çetin Emeç'in daktilosu, eşi Bilge Emeç ve kızı Mehveş Emeç tarafından ODTÜ Bilim ve Teknoloji Müzesi'ne bağışlandı. ODTÜ Rektörü Prof. Dr. Ural Akbulut, Emeç'in hatırası niteliğindeki daktilosuna ev sahipliği yapmaktan mutluluk duyacaklarını kaydetti. Mehveş Emeç babasını bağışladıkları daktilosu başında çalışırken izlediğini anlattı. Emeç'in arkadaşı Prof. Dr. Erdem Kuntalp, tören günü olarak Emeç'in doğum gününü tercih ettiklerini anımsatarak, "Doğum günün kutlu olsun. Keşke o yazıları yazmasaydın. Keşke etliye sütlüye dokunmasaydın. Ama o zaman Çetin Emeç olabilir miydi " dedi. Emeç'in "Brother" marka daktilosu, eski Başbakan Bülent Ecevit'in "Erika" marka daktilosunun yanına konuldu. 


</TEXT>
</DOC>
