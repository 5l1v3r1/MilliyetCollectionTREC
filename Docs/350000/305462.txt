<DOC>
<DOCNO> 305462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonsiy10.html </URL>
<DATE> 2005/01/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gül Türkiye 17 Aralık'tan sonra farklı bir ülke haline gelmiştir 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, Türkiye'nin bölgesinde ''güven, barış, istikrar ve huzur kuşağı'' oluşturmayı hedeflediğini söyledi. 
     Başbakan Recep Tayyip Erdoğan'ın Rusya'da bulunması nedeniyle AK Parti Grubu, Gül'ün başkanlığında toplantı. 
     Gül, partisinin TBMM grup toplantısında yaptığı konuşmada, Türkiye'nin sadece bölgesinde değil, tüm dünyada dikkatle izlenen bir ülke haline geldiğini ifade etti. Eskisinden daha aktif ve geleceği öngörebilir bir politika izlediklerini anlatan Gül, ''Türkiye, 17 Aralık'tan sonra farklı bir ülke haline gelmiştir'' dedi. 
     17 Aralık'tan sonra Türkiye'deki özelleştirme çalışmalarının önem kazandığını ifade eden Gül, karayolları muayene istasyonlarının özelleştirilmesi konusunda tahminlerinin 3-4 katı düzeyinde teklifler geldiğini anlattı. 
     Türkiye'nin istikrarlı bir döneme girdiği için cazip bir hale geldiğini kaydeden Gül, Türkiye'nin AB ile ''sıkı bir müzakere sürecinden'' geçeceğini bildirdi. 
     Gül, Türkiye'nin 2005'teki önceliklerinin sadece AB ile sınırlı olmayacağını belirterek, ''Türkiye sadece AB ile ilgilenen bir ülke olamaz'' diye konuştu. 
     
     YAKIN KOMŞULAR 

     Bu yıl Türkiye'nin yakın çevresiyle daha yakından ilgileneceğini anlatan Gül, ''Bölgemizde bir güven, barış, istikrar ve huzur kuşağı oluşturmayı hedefliyoruz. Bunun için daha aktif bir politika izleyeceğiz'' dedi. 
     Başbakan Vekili Gül, Türkiye'nin yakın ve uzak komşuları ile ilişkilerine önem verdiğini ve son bir kaç yılda bunu ''inanılmaz'' bir noktaya getirdiğini ifade etti. 
     Ortadoğu gezisi hakkında bilgi veren Gül, Filistin halkını düzgün, açık ve şeffaf bir seçim yapması dolayısıyla kutladığını söyledi. Gül, Ortadoğu'da her zamankinden farklı bir iklimin hakim olduğunu belirterek, herkesin barış için daha çok ümit taşıdığını kaydetti. Gül, barış için terörün ve bazı liderlere suikastın durdurulması gerektiği konusunda tarafların olumlu bir yaklaşım sergilediğini sözlerine ekledi. 
     Gül, Ortadoğu'da herkesin barışın sağlanması konusunda çok daha umutlu olduğunu belirterek, ''Bu süreçte Türkiye'nin çok büyük katkısı olacaktır. Çünkü Türkiye, her iki tarafın da güvenini kazanmış nadir ülkelerden biridir'' dedi. 
     Gül, partisinin TBMM grup toplantısında, Türkiye'nin sadece bölgenin değil, dünyanın da dikkatini çeken bir ülke olduğunu ifade etti. 
     Türkiye'nin geçmişe göre daha aktif olması gerektiğini belirten Başbakan Vekili Gül, 2004 yılının, Türkiye'nin AB üyeliği ile ilgili çalışmalarla geçtiğini anımsattı. Türkiye'nin 17 Aralık zirvesinde, müzakere tarihi alması ile önemli bir dönemeci geçtiğini söyleyen Gül, bundan sonra da yapılacak çok iş olduğunu kaydetti. Türkiye'nin 17 Aralık tarihinden sonra ''farklı bir ülke haline geldiğini'' belirten Gül, ''AB ile müzakereye başlayan ülkeler, daima farklı ülkeler olmuştur'' diye konuştu. 
     Gül, şunları söyledi 
     ''Müzakereye başlayan ülkelerde, gerek iç politikalarında, gerek ekonomik kalkınmalarında çok büyük farklılıklar oluştu. Bunlar, bir gün içinde olacak şeyler değil. Ama orta ve uzun vadede bunun ne kadar önemli bir gelişim olduğunu hep beraber göreceğiz. Müzakereye başlayan ülkelerin geçmişine baktığımızda, bu sürecin, o ülkenin halklarına neler kazandırdığını çok iyi görüyoruz. Eminim ki Türkiye de bu kazanımların hepsini görecektir.'' 17 Aralık'ta yaşanan değişimi küçük bir örnekle anlatmak isteğini ifade eden Gül, araç muayene istasyonlarının özelleştirilmesinde, tahminlerin çok ötesinde bir gelir elde edildiğini, bunun, 17 aralık zirvesinden sonra pekişen güven ortamıyla ilgili olduğunu söyledi. 
     Gül, ''Artık istikrarlı bir döneme girdiği için Türkiye, çok karlı bir ülke haline gelmiştir'' dedi. 
     
     MÜZAKERE EKİBİ 

     Müzakerelerin en iyi şekilde yapılabilmesi, Türkiye'nin hak ve hukukunun en iyi şekilde korunabilmesi için, siyasetçi ve hukukçuların da aralarında bulunduğu çok iyi bir ekip oluşturulacağını belirten Gül, sözlerini şöyle sürdürdü 
     ''Bu ekip önümüzdeki günlerde kurulacak. İlgili yasal düzenlemeler, TBMM'ye getirilecek. Gerekirse müzakereyi yürütecek ekibe, yeni güçler, yeni imkanlar ve yeni yetkiler verilecek. 
     2005 yılındaki önceliklerimiz sadece AB ile sınırlı değildir. Türkiye, sadece AB ile ilgilenen bir ülke olamaz. Türkiye'nin gücü de farkı da oradan gelmektedir. Çok boyutlu dış politika bunun için Türkiye'ye gereklidir. 
     Türkiye'nin, İslam dünyası ile Türk cumhuriyetleri ile komşuları ile çok yoğun ilişkileri vardır. Bu ilişkilerin hepsi Türkiye'nin gücüne güç katmaktadır. Türkiye, hükümetimiz sayesinde bunun farkına varmaya başlamıştır. 
     Bu yıl, yakın bölgemizle daha yoğun ilgilenmeyi, çevremizde uzlaşı ve işbirliğini temel alan barış ve istikrar ortamı oluşturmayı hedef aldık. Bunun için çok daha aktif bir politika takip edeceğiz. Etrafımızda bir güven, istikrar, huzuru oluşturacağız. Dünyanın hiçbir bölgesinde güven ve istikrar temin edilmedikçe, o ülkenin ve bölgenin halkı huzurlu olamaz. 
     Eğer istikrar ve huzur olmazsa, kaynaklar o zaman kendini korumaya, savunmaya harcanacaktır. İstikrar, güven, huzur gelirse, kaynaklar kalkınmaya harcanacaktır.'' 
     
     ''KOMŞULAR İLE İYİ İLİŞKİLER'' 

     Türkiye'nin komşuları ile ilişkilere büyük önem verdiğini belirten Gül, ''Bugün, Türkiye'nin komşuları ile ilişkileri inanılmaz noktalara ve bütün dünyaya örnek hale gelmiştir'' diye konuştu. 
     Ortadoğu'nun, Türkiye'nin hem parçası, hem de komşusu olduğunu ifade eden Gül, ''Türkiye, aynı zamanda Avrupalıdır, aynı zamanda Ortadoğuludur, aynı zamanda Asyalı olan nadir ülkelerden biridir. Bu açıdan, Ortadoğu yeni iklimle karşı karşıya iken, Türkiye de politikalarını buna göre geliştirmeye başlamıştır'' dedi. 
     
     İSRAİL-FİLİSTİN SORUNU 

     Gül, geçen hafta gerçekleştirdiği İsrail, Filistin ve Ürdün'ü kapsayan Ortadoğu gezisi hakkında da bilgi verdi. 
     Bu ziyaretin zamanlamasının çok önemli olduğunu kaydeden Gül, ''Ziyaret, Ortadoğu'da yeni bir iklimin estiği, herkesin barış için daha iyimser olduğu bir döneme rastladı'' diye konuştu. 
     Bu zamanlamanın tesadüf olmadığını, AK Parti Hükümeti'nin yaptığı çalışmalarla gidildiğini ifade eden Gül, Filistin Kurtuluş Örgütü Lideri Yaser Arafat'ın ölümünden sonra, ''yeni bir ortamın'' oluştuğunu söyledi. 
     Filistinlilerin yeni liderlerini seçtiğini de anımsatan Gül, Filistinlileri kutladı. 
     Dünyanın birçok yerinden ''çok önemli şahsiyetlerin'' seçimi izlemek için bölgeye gittiğini anımsatan Gül, şunları kaydetti 
     ''Abbas'ı tebrik ediyoruz. İnanıyoruz ki bu seçimden Filistinliler, çok daha güçlü bir şekilde çıktılar. Bütün dünyaya ispatladılar ki bir Arap ülkesi, demokratik seçim yapabilir, kendi iradesi ile başkanını seçebilir. Ve bu seçimden sonra da inanıyorum ki köklü reformlar yapılacaktır. Çünkü Filistinliler, bunun bilincine varmış durumdadırlar. Reformların bir çoğu hayata geçirilmektedir.'' 
     
     TÜRKİYE'NİN ÖNEMİ 

     İsrail'de de değişiklikler yaşandığını söyleyen Gül, İsrail Parlamentosu'nun, sağ ve solu temsil eden partilerden oluşan hükümeti onayladığını anımsattı. 
     Gül, Ortadoğu'da bugün farklı bir gerçeklik bulunduğunu ve herkesin barışın sağlanması konusunda çok daha umutlu olduğunu belirterek, ''Bu süreçte Türkiye'nin çok büyük katkısı olacaktır. Çünkü Türkiye, her iki tarafın da güvenini kazanmış nadir ülkelerden biridir. Gerek Filistin gerek İsrail'in üzerinde mutabakata varabileceği dünyada birkaç ülke vardır, bunlardan biri de Türkiye'dir'' diye konuştu. 
     Gerek Filistin, gerekse İsrail'in barış sürecine katkısını beklediğini vurgulayan Gül, bu barış sürecinin ilerleyebilmesi için, Ortadoğu'da akan kanın ve gözyaşının durabilmesi için önce terörün, bazı liderlere yapılan suikastların durmasının ilk adım olacağını söyledi. 
     İki taraftan da bu konuda olumlu görüşlerin ifade edildiğini belirten Gül, Ortadoğu barış sürecinde, toprakları işgal altında olan Suriye ve Lübnan'ın göz ardı edilemeyeceğini kaydetti. 
     Gül, Türkiye'nin, bu iki ülkenin de barış sürecine katılması için elinden geleni yaptığını, bu konuda mesafe alınması yönünde umutlu olduğunu bildirdi. 
     Gül, Irak'ta takvimin işlememesi halinde her şeyin otomatik olarak erteleneceğini belirterek, tüm kesimlerin seçimlere katılması gerektiğini söyledi. 
     AK Parti TBMM grup toplantısında konuşan Gül, Irak konusuna değindi. Irak'ta bu ay sonunda seçim yapılacağını, Türkiye'nin bu seçimin vaktinde yapılmasını desteklediğini vurgulayan Gül, ''Ortaya konan bir takvim var. Irak'taki yabancı askerlerin ülkeyi terk etmeleri de buna bağlıdır. Önce seçim olacak, bu seçimde ortaya çıkan meclis anayasayı yapacak, buna göre bir hükümet kurulacak. Bu yılın sonunda da ülkedeki yabancı askerlerin Irak'tan ayrılmaları söz konusudur. Eğer bu takvim işlemez, bir kez ertelenirse her şey otomatik olarak ertelenecektir'' dedi. 
     Türkiye olarak seçimlerin vaktinde yapılmasına önem verdiklerini kaydeden Gül, bunu ''kim katılırsa katılsın'' zihniyetinde değil, ülkenin yapısını oluşturan herkesin seçimlere katılması olarak desteklediklerini bildirdi. Irak'ın birliğini koruması, kendi içinde huzura kavuşması, komşularıyla barış içinde yaşamasının ancak bu şekilde mümkün olacağını belirten Gül, bunun için başından beri Irak'taki önemli siyasetçileri, liderleri, aşiret reislerini Türkiye'ye davet ettiklerini ve ayrım yapmadan görüştüklerini söyledi. 
     ''Türkiye'nin Irak'taki bu arzusu, çok samimidir'' diyen Gül, Irak'ın istikrarı ve huzura kavuşmasının, ''bölgenin istikrara kavuşması'' anlamına geldiğini vurguladı. Irak'taki istikrarsızlıktan sadece bu ülkenin sıkıntı çekmediğini, diktatör rejimlerden sadece Iraklıların ezilmediğini, komşuların da büyük sıkıntı çektiğini anlatan Gül, Halepçe'de katliam yapıldığında, 500 bin insanın Türkiye'ye geldiğini hatırlattı. ''İstikrarsızlık olduğunda terörist örgüt için Irak üs haline geldi'' diyen Gül, Türkiye'nin Irak'a yakın ilgi duyduğunu ve ülkenin istikrara kavuşması için çok büyük çaba gösterdiğini kaydetti. 
     
     GELECEK TOPLANTI TÜRKİYE'DE... 

     Filistin ve İsrail'in arından Ürdün'e geçerek burada Irak'a komşu ülkeler dışişleri bakanları toplantısına katıldığını hatırlatan Gül, söz konusu ülkelerin İçişleri ve Dışişleri bakanlarının bundan sonraki toplantısının Türkiye'de yapılacağını bildirdi. 
     ''Türkiye bu konuda inisiyatifi daima elinde tutmaktadır'' diyen Gül, sorunlara büyümeden ve ciddileşmeden el konulduğunu ve çözüm için önlemler alındığını kaydetti. 
     Konuşmasında Iraklılara bir uyarıda bulunan Gül, ''Eğer bu seçimler ertelenirse bir daha seçimler yapılır mı yapılmaz mı doğrusu bu çok zor. Seçimler ertelenirse takvim gerçekleşir mi gerçekleşmez mi, yabancı askerler çekilir mi çekilmez mi, bunların hepsi şüpheli ve belirsiz konular haline gelecektir'' dedi. 
     Irak'taki Sünni kesim için seçimlere katılmanın kolay olmadığını, bu konuda kendilerini anladıklarını ifade eden Gül, ''Ama şunu akıldan uzak tutmamak gerekir bir kez siyasi sürecin dışında kalırsanız ilelebet bu sürecin dışında kalabilirsiniz. Irak'ın kuruluşunda aynı hatayı Iraklı Şiiler yapmıştı ve 70 yıl yönetim dışında kaldılar. Aynı hatayı Sünniler yaparsa, korkarız ki bundan sonra Irak yönetiminin dışında kalırlar. Bu da bölgeye istikrar getirmez'' uyarısında bulundu. 
     
     ''MAYINLAR TEMİZLENECEK'' 

     Türkiye-Suriye ilişkilerinin ilerlediğini, en zor ve çetrefilli konuların bile karşılıklı konuşulur hale geldiğini anlatan Gül, geçmişte su meselesinin gerginlik yarattığını ancak şimdi karşılıklı konuşulabildiğini ve doğru sonuçlara ulaşılabildiğini vurguladı. 
     Başbakan Vekili Gül, Suriye ile sınırın mayınlı olduğunu belirterek, ''En verimli topraklarımız mayınlıdır. Çiftimize kapalıdır, bizim topraklarımızdır mayınlı olan... Gelinen noktada, mayınların temizlenmesi kararı alınmıştır. Bununla ilgili olarak bütçelerimize para konmuştur. Bu konu, barış ve huzurun bölge halkına getireceği refahı göstermesi açısından çok önemlidir'' dedi. 
     Gül, Hükümet'in ısrarlarına rağmen Güney Asya'daki felakete yardım konusunda başarılı olunamadığını belirterek, halkın duyarlılık göstermesini istedi. 
     AK Parti Grup toplantısında konuşan Gül, Güney Asya'daki felakete değindi. Felaket otaya çıktığında Hükümet olarak büyük ilgi gösterdiklerini, felaketle ilgili ilk resmi Hükümet yardımını Türkiye'nin yaptığını anlatan Gül, felaketin boyutlarının ne kadar büyük olduğu görüldükten sonra kendisinin ve bakanların ısrarlı açıklamalar yaparak ''felaket karşısında halk olarak da büyük yardımlar yapılmasını'' istediklerini söyledi. 
     ''Türk halkı bu acıyı bilir, bunu göstermesi gerekir'' dediklerini aktaran Gül, bununla ilgili basın yayın organları, sivil toplum örgütlerini, hatta camileri göreve çağırdıklarını kaydederek, konuşmasını şöyle sürdürdü 
     ''Ama itiraf etmek gerekir ki, ne yazık ki tüm ısrarlarımıza rağmen bu konuda çok başarılı olunamadı. Hatta özellikle Anadolu Ajansı Genel Müdürü'nü çağırıp, ona bu uyarıları yaptık ve bütün bunları yayınlamalarına rağmen o günkü gazetelerde bile yeteri kadar yer almadı. Özel basın toplantıları yaptık ama yankı bulmadı. Ne zaman ki Avrupa'da saygı duruşları yapıldı, o zaman biraz farkına varılmaya başlandı. Hiçbir şey için geç değildir. Yapılması gereken şudur sadece hükümet değil, halk olarak büyük ilgi göstermemiz lazım. Şirketler, dernekler, vakıflar, herkesin harekete geçmesi lazım. Nasıl ki bazen gazeteler, televizyonlar kampanyalar organize ederler, bunların başlatılması gerekir.'' Meclis olarak da yapılması gerekenler şeyler olduğunu, TBMM Başkanı Bülent Arınç'ın gruplara yazılar yazarak konuyla ilgili kampanya başlatıldığını, Başbakan Recep Tayyip Erdoğan'ın çok duyarlı olduğunu anlatan Gül, Hükümet olarak Kızılay ve Sağlık Bakanlığı nezdinde çalışmalar yaptıklarını kaydetti. Deprem olduktan sonra ikinci gün Türkiye'den yardım ekipleri gittiğini belirten Gül, Kızılay'ın bölgeye büyük bir ekip gönderdiğini, bunların 3 ay boyunca orada kalacağını bildirdi. 
     Yardımların artması için Türk halkının duyarlılığını göstermek zorunda olduğuna işaret eden Gül, şu ana kadar Türkiye'den yapılan yardımların 9 milyon dolara ulaştığını, bunun 6 milyon dolarının Hükümet yardımı şeklinde olduğunu bildirdi. Gül, ''İnanıyorum ki kampanyalar neticesinde Türk halkının duyarlılığı daha da artacak ve Türkiye'nin katkıları daha anlamlı olacak'' görüşünü ifade etti. 
     
     ''AFRİKA'YA ÖNEM VERECEĞİZ'' 

     Bölgeyle tarihi ilişkilerin olduğunu, ilişkiler olmasa bile dünyanın neresinde olursa olsun insanlığın başına bir felaket geldiğinde Türk halkının duyarlılığını mutlaka göstermesi gerektiğini anlatan Gül, ''Sadece Türkiye'yi ilgilendiren konularla ilgilenmiyoruz bundan sonra. İnsanlığı ilgilendiren ama Türkiye'yi doğrudan ilgilendirmeyen bir konu varsa bu konuyla da Türkiye çok yakından ilgilenecek'' dedi. 
     Bu yıl Afrika'ya çok önem vereceklerini belirten Gül, sadece ticari bağlamda değil, kıtanın yaşadığı insani sorunlara büyük ilgi duymaları ve katkı göstermeleri gereğine işaret etti. Gül, ''Çok şükür Türkiye kendisini toparlamış, kendi yaralarını sarabilmiştir. Şimdi artık dışarıyla ilgilenecek düzeye gelmiştir'' dedi. 
     -''AYSBERGİN GÖRÜNEN UCU...''- TBMM'den geçen hafta çıkan önemli yasalara işaret eden Gül, SSK hastanelerinin Sağlık Bakanlığı'na devrinin sadece iki sağlık kuruluşunun birleşmesi anlamına gelmediğini söyledi. ''Bu küçük, kolay bir operasyon değil, çok büyük bir olaydır'' diyen Gül, sağlık alanında önemli bir adımın atıldığını kaydetti. 
     Türk lirasından sıfır atılmasına da işaret eden Gül, ''Bazıları zannediyor ki matbaa eski para yerine yeni banknot bastı. Bu aysbergin, denizin üstündeki ucu...Aysbergin altında o kadar büyük bir operasyon, öyle titiz bir çalışma var ki... YTL ile Türk halkının her şeyi çok kolaylaştı. Konuşmalarımıza bile bir sadelik gelmeye başladı'' dedi. 
     Gül, Kuruş meselesine dikkati çekerek, ''Nasıl dışarıda Cent'in, Penny'nin değeri varsa bir markete gittiğinde, en zengin insan bile demir paranın hesabını yapıyorsa, halkımız da kuruşun hesabını sormalı. Ancak bu şekilde bir paranın kıymeti olur. Kurnazlık yapmak isteyenler çıkabilir ama yuvarlamaya karşı milletin de kendi parasına sahip çıkması gerekir'' diye konuştu. 
     
     ''TÜRKİYE'YE SESSİZ DEVRİM YAŞATTIK'' 

     AK Parti'nin 2001 yılı Ağustos ayında kurulduğunu ve 3 Kasım 2002'deki seçimle iktidar olduğunu hatırlatan Gül, sözlerini şöyle tamamladı 
     ''2 yılda Türkiye'ye, Türk halkına neler kazandırdık, bunlar az şeyler değil. Bunları birçok siyasetçi, parti lideri hayal etti ama hiçbiri gerçekleştiremedi. Çok şükür ki AK Parti iktidarında bu grup, bu parti ve bu Hükümet bunları gerçekleştirdi. İktidar olunur ama iktidarda başı dik durmak Türk siyasetinde çok alışıldık bir şey değil. İktidar üyelerinin halkın içine coşkuyla koşarak gitmesi alışılmış işler değildi. Çok şükür ki bugün Türkiye'de gerçekleştirdiklerimizle nereye gidersek gidelim halk bizi kucaklıyor. Türkiye'ye sessiz devrimi yaşattık. Türkiye'de demokratik değişimi gerçekleştirdik. Türkiye'de yapısal değişimi gerçekleştirdik. Türkiye'yi hem ekonomik hem demokratik olarak dünyanın en seçkin ülkeleri arasına koymak için en köklü adımları attık. Yapılacak daha çok iş var, ama bu iktidar bunların hepsini gerçekleştirecek. 2 yıl içinde neler yaptığımıza bakılsın ve gelecekte neler yapabileceğimiz tahmin edilsin.'' 
     
</TEXT>
</DOC>
