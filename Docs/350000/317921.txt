<DOC>
<DOCNO> 317921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy08.html </URL>
<DATE> 2005/02/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
MHP'lilerden ölüm orucu hazırlığı 
</HEADLINE>
<TEXT>

     Kaan KAYA MARMARİS Muğla DHA 
     

      MHP Marmaris İlçe örgütü üyeleri, Musul ve Kerkük'teki gelişmelere ve yapılan seçimlerde yaşanan olaylara kamuoyunun dikkatini çekmek için ölüm orucuna hazırlanıyor. 
     Eyleme katılacak grup adına açıklama yapan Mahmut Nacar, Pamukkale Meydanı'ndaki Atatürk Anıtı önünde kuracakları eylem çadırına izin almak için Marmaris Kaymakamlığı ve Emniyet Müdürlüğü'ne başvuruda bulunduklarını belirtti. Musul ve Kerkük'te Türkmenlere haksızlık yapıldığını anlatan Mahmut Nacar, planladıkları eylemle ilgili şunları söyledi 
     "Musul ve Kerkük'te yaşayan Türkmenlerin durumuna kamuoyunun dikkatini çekmek, PKK'lıları iktidara getirmeye çalışanları uyarmak için ölmemiz gerekiyorsa ölürüz. Bugüne kadar ülkücüler bu tür eylemlere hiç girmemişti. Ölüm oruçları hep başka düşüncelerin tekelinde gibi görünüyordu. Ülkemizin bekası ve geleceğini düşünen insanlar olarak, bu eylemi yapıp yapmamak için çok düşündük. Çünkü bu bir oyun değil, ciddi bir karar. Biz şu anda gerekli izni bekliyoruz.'' 
     
</TEXT>
</DOC>
