<DOC>
<DOCNO> 336484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur14.html </URL>
<DATE> 2005/04/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bakan Aksu Hükümetimiz döneminde açığa alınan kaymakam yok 
</HEADLINE>
<TEXT>

     İçişleri Bakanı Abdülkadir Aksu, hükümetleri döneminde 280 kaymakam hakkında soruşturma açıldığını, bu soruşturmalar sonucunda açığa alınan kaymakam olmadığını söyledi. 
     Bakan Aksu, CHP Konya Milletvekili Atilla Kart'ın yazılı soru önergesine verdiği yanıtta, soruşturmaların görevi ihmal ve görevi kötüye kullanma gibi ağırlıklı olarak memur tarafından işlenen suçlardan açıldığını belirterek, şunları kaydetti 
     ''Hükümetimiz döneminde 4483 sayılı yasa uyarınca 280 kaymakam hakkında soruşturma açılmıştır. 
     Soruşturmalar, 657 Sayılı Kanunun 125'inci maddesi ile sınırları çizilen disiplin hukuku kapsamındaki suçlar, görevle ilgili işlenen ve 4483 sayılı yasadaki yönteme göre yürütülen ön inceleme ile saptanan ceza hukuku kapsamındaki 'görevi ihmal, görevi kötüye kullanma' gibi ağırlıklı olarak memur tarafından işlenen suçlarla ilgili olarak açılmaktadır. 
     Haklarında yürütülen ön inceleme, araştırma, genel tutum ve davranış değerlendirilmesi veya disiplin soruşturması sonucu 16 kaymakamın yeri değiştirilmiştir. 20 kaymakam hakkında disiplin cezası uygulanmış olup, l kaymakam meslekten ihraç edilmiştir. 
     İdari soruşturmalar sonucu yargıya intikal eden dosya sayısı 20'dir. Halen yargı süreci devam etmektedir. Muhtelif ilçe kaymakamları hakkında başlatılıp, henüz sonuçlanmayan soruşturma sayısı 11'dir. 
     2000 yılında 12, 2001 yılında 20 ve 2002 yılında 17 olmak üzere toplam 49 kaymakam hakkında dava açılmıştır.'' 
     
</TEXT>
</DOC>
