<DOC>
<DOCNO> 346100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo25.html </URL>
<DATE> 2005/05/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Şenol Güneş Olimpiyat Stadı'nda taraftarımızı yanımızda istiyoruz 
</HEADLINE>
<TEXT>

     Trabzonspor Teknik Direktörü Şenol Güneş, şampiyonlukta başarılı olamadıklarını, Avrupa Şampiyonlar Ligi’ne katılma hakkı elde ederek, hedeflerinden en azından birini tutturmak istediklerini söyledi. 
     Güneş, Mehmet Ali Yılmaz Tesisleri’nde düzenlediği basın toplantısında, ligin son haftasına ikinci sırada girdiklerini belirterek, "Bu yıl ulaşacağımız hedefimiz ikincilik görülüyor. 
     Şampiyonlukta başarılı olamadık, Şampiyonlar Ligi’ne gidersek hedefimizden birini tutturmuş oluruz" dedi. 
     İstanbulspor ile hafta sonunda zorlu bir karşılaşma yapacaklarını dile getiren Güneş, "Matematiksel olarak ligden düştüler, ancak iyi futbol oynayan, pas yapan, beğendiğim bir takım. İlk maçta da 1-1 berabere kalmıştık. Sıkıntılarına rağmen bence yarışta başarılı oldular. Final havasında bir maç oynayacağız. Geride kalan yılın sonucu, gelecek yılın planlaması ve başarısını ortaya çıkarması açısından çok önemli bir karşılaşma oynayacağız. Boğaz Köprüsü’nü düşünün. Asya ile Avrupa’yı birleştiriyor. Bu maç da geçmiş ile geleceği birleştiriyor. Hedefimiz, rakibimizi yenerek Avrupa Şampiyonlar Ligi’ne katılmaktır" diye konuştu. 
     Olimpiyat Stadı’nda yapacakları karşılaşmaya bordo-mavili taraftarları beklediklerini ifade eden Güneş, şöyle konuştu 
     "Büyük taraftar kitlemizin bizimle olmasını istiyoruz. Kendi içimizdeki bütünlüğü göstermek açısından da bu maç önemli. İstanbul, ortaya koyulan oyunun gösterildiği bir sahnedir. Biz doğuda kaldığımız için doğruları gösterme şansımız olmuyor. Hem oyuncu, hem taraftar hem de kulüp değerlerini bu maçta gösterme şansımız var. Takım olarak iyi futbol oynayıp iyi sonuç almak durumundayız. Bir sezonun güzel olan değerlerini göstermek için sonuç almak istiyoruz." Karşılaşmanın TRT tarafından yayınlanmasının taraftar sayısını olumsuz etkileyebileceğini kaydeden Güneş, "Maçı Digitürk verse daha iyi olurdu. Karşılaşmanın şifresiz kanaldan verilmesini doğru bulmuyorum. Ama kim verirse versin, çıkıp rakibimizi yenmek istiyoruz" dedi. 
     Güneş, bir gazetecinin ligin son haftalarında teşvik söylentilerinin hep ortaya atıldığını ve bu söylentilerin kendilerini rahatsız edip etmeyeceği biçimindeki sorusunu da "Biz hep dürüst olduk. Teşvik de almıyoruz, şike de yapmıyoruz. Dürüst oynuyoruz. Bize karşı iyi oynayan takıma da niye oynadın demiyoruz. Samsunspor maçında da rakibimiz aslanlar gibi oynadı ve onları tebrik ettik" diye konuştu. 
     Kaptan Fatih’in son haftalarda idmana katılamadığını ve istediği performansı sahaya yansıtamadığını da kaydeden Güneş, şöyle konuştu 
     "Ancak Fatih’in katkısı bize yetiyor. Bu sürede kötü oynasaydı gol atmasaydı işi bitmişti. Ameliyatı kesinleşmiş olduğu için bu futbolcu hakkında durum değerlendirmesi yaptım. Korkum milli takımda eksik oynamasıdır. İnşallah iyi oynar ve başarılı olur. Milli takım daha önemlidir. Yunanistan ve Kazakistan maçlarını alacağımızı düşünüyorum. Türkiye’nin uluslararası başarısı hepimizi sevindirir." Bordo-mavili takımdan kimseyi bırakmayacağını vurgulayan Güneş, "Alacağımız oyuncuları ise maçtan sonra söylerim. Transfer çalışmalarımız kamp zamanı da transfer sezonunun son anına kadar da sürebilir. Şu anda gündemimizde transfer, gelecek yılın kamp programı ve planlaması yok. Sadece İstanbulspor maçı var" diye konuştu. 
     
</TEXT>
</DOC>
