<DOC>
<DOCNO> 335732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/guncel/gun03.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldız Savaşları'nda geri sayım başladı 
</HEADLINE>
<TEXT>


'Yıldız Savaşları Bölüm III Sith'in İntikamı' 19 Mayıs'ta bütün dünyayla birlikte Türkiye'de de gösterime girecek 

Alin Taşçıyan 

Bilimkurgu ve fantastik türlerinin en sevilen film serisi "Yıldız Savaşları"nın üçüncü bölümü ve altıncı filmi bir ay sonra sinemalarda. Yaratıcısı George Lucas'ın son film olacağını söylediği "Yıldız Savaşları Bölüm III Sith'in İntikamı" galaktik cumhuriyetin emperyalist güçlere yenilmesini, Jedi şövalyelerinin dağıtılmasını ve Anakin Skywalker'ın gücün karanlık yanına düşüp Darth Vader haline gelmesini konu alıyor. 1977 yılında başlayan "Yıldız Savaşları"nın son halkasını tamamladığı için konusu ve karakterleri bütün sinemaseverlerce ezbere bilinmesine rağmen, "Sith'in İntikamı" merak, heyecan ve sabırsızlıkla bekleniyor. 
Bu bölümde, Sith'lerin yönetimindeki klonlarla insan ve diğer akıllı canlı türlerinin savaşının bütün şiddetiyle devamına tanık olacağız. "Sith'in İntikamı"nın en cazip yanı, bir Jedi Şövalyesi olan Anakin Skywalker'ın İmparator'un acımasız sağ kolu, siyah pelerinini savurarak yürüyen, siyah maskesinin ardından gelen hırıltılı nefesi ve metalik sesiyle Darth Vader'a dönüşümünü görmek olacak. Genç ve yakışıklı Hayden Christensen, bir Jedi için fazla tutkulu kişiliğinin, güzel Senatör Amidala'ya aşkının ve iki çocuğuna sevgisinin bedelini ağır ödüyor. 

Galaksinin tarihçesi... 
George Lucas'ın "Yıldız Savaşları", 1977 yılında uzak bir galaksiye dehşet saçan faşizan imparatorluğa karşı savaşan asilerin öyküsü olarak başladı. Lucas, ilk filmden 22 yıl sonra, çevirdiği ilk üç filmin öncesine dönerek, evrendeki "güç"ü kullanma yetisine sahip Jedi Şövalyeleri tarafından korunan cumhuriyetin yıkılışını hazırlayan kötü amaçlı Sith entrikalarını anlatmaya başladı. 
Böylece ilk üç film, 1977 yapımı 'Yıldız Savaşları-Bölüm 4', 1980 yapımı 'İmparator-Bölüm 5' ve 1983 yapımı 'Jedi'nin Dönüşü-Bölüm 6' olarak yeniden numaralandırıldı. 1999 yapımı 'Hayalet Kötülük-Bölüm 1', 2002 yapımı 'Klonların Saldırısı-Bölüm 2' oldu. 


</TEXT>
</DOC>
