<DOC>
<DOCNO> 328027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yasam/yas02.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya'da acı dinmiyor 
</HEADLINE>
<TEXT>


Asya'da, 26 Aralık'ta meydana gelen tsunami felaketinin yaraları sarılmadan Endonezya'da 8.7 büyüklüğünde bir deprem oldu. Halk sokağa döküldü. Nias Adası'nda yüzlerce kişinin öldüğü bildirildi 

DIŞ HABERLER SERVİSİ 

Güney Asya'yı 26 Aralık'ta vuran tsunaminin ardından dün Endonezya'nın Sumatra Adası açıklarında 8.7 büyüklüğünde bir deprem meydana geldi. Hindistan, Malezya, Sri Lanka, Tayland, Madagaskar ve Mauritius adasında da hissedilen depremin ardından yapılan tsunami uyarısı paniğe neden oldu. Hint Okyanusu'ndaki Cocos Adaları'nda küçük çaplı bir tsunaminin olduğu belirtilirken, Endonezya'nın Nias Adası'nda da 300'den fazla kişinin hayatını kaybettiği bildirildi. 

Nias'ta ağır hasar 
Endonezya'nın başkenti Jakarta'nın yaklaşık 1500 kilometre kuzeybatısında, Hint Okyanusu'nun 40 km derinliğinde meydana gelen deprem, Sumatra, Pedang ve Medan kentleri arasındaki bir bölgeyi etkiledi. 
Yerel saatle 23.09'da Türkiye saatiyle 19. 09 meydana gelen deprem 3 dakika sürdü. İnsanların uykuda yakalandığı depremde özellikle Sumatra'da yer alan Banda Açe halkı büyük panik yaşadı. Halk evlerini terk ederek sokaklara çıktı. 
Kritik saatler geçerken dev tsunami dalgalarının oluşmadığının belirlenmesi üzerine alarm verilen ülkelerde, halktan evlerine dönmeleri istendi. Ancak can kaybı ile ilgili haber, Endonezya'nın Nias Adası'ndan geldi. Yetkililer, depremin merkez üssüne yakın adada, yüzlerce evin yıkıldığını ve onlarca kişinin öldüğünü bildirdi. 
Nias Adası'ndaki Gunungsitoli kentinin 4'te 3'ünde ağır hasar bulunduğu belirtildi. Nias polisinden bir yetkili, "En azından binaların yüzde 70'i yıkıldı" dedi. Kendilerine henüz yardım ulaşmadığını belirten polis yetkilisi, depremde ölen ve yaralananlara ilişkin bilgi toplamaya çalıştıklarını kaydetti. Bu arada, AFP, Endonezya'ya bağlı Nias adasında yüzlerce insanın öldüğünü duyurdu. 

ABD de '8.7' dedi 
Bu arada ABD Jeoloji Enstitüsü de, depremin, Richter ölçeğine göre 8.7 büyüklüğünde olduğunu duyururken, Japonya'daki uzmanlar, depremin büyüklüğünün 8.5 olduğunu kaydetti. Endonezya'nın Sumatra Adası'nın kuzeyinde 26 Aralık'ta meydana gelen 9.0 büyüklüğündeki deprem ve neden olduğu dev dalgalar, Güney Asya'da 300 bin kadar insanın yaşamına mal olmuştu. 

Şiddeti 30 kat daha az 

Pasifik Tsunami Uyarı Merkezi'nden Robert Cessaro, CNN'e yaptığı açıklamada, depremin, tsunami oluşturmasının beklendiğini, ancak bunun muhtemelen güneye yönelen "bir enerji demeti" biçiminde olacağını kaydetti. Cessaro, şöyle devam etti "Tsunami yönünde bir haber yok çünkü su seviyeleri değişmedi. Ama bu büyüklükteki bir depremin tsunami doğurması büyük olasılık. Bu olayda yayılma muhtemelen güneye, Mauritius adalarına doğru olacak." 
Fransa Yeryüzü Fizik Enstitüsü Tektonik Laboratuvarı'ndan sismolog Mustafa Meghravi de, depremin ardından açığa çıkan enerjinin, 26 Aralık'takinden 30 kat daha az olduğunu söyledi. 


</TEXT>
</DOC>
