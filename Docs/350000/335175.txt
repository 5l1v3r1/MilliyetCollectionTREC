<DOC>
<DOCNO> 335175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy09.html </URL>
<DATE> 2005/04/20/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Özkök Yunanistan resmi özür dilemezse ilişkiler gözden geçirilebilir 
</HEADLINE>
<TEXT>

     Genelkurmay Başkanı Orgeneral Hilmi Özkök, Harp Akademileri Komutanlığı'nda yaptığı yıllık değerlendirme konuşmasında, ılımlı İslam'dan Irak'a, Yunanistan'dan Kıbrıs'a, Ermenistan'dan Avrupa Birliği'ne, PKK'dan askerlik süresinin kısalmasına çok önemli açıklamalar yaptı. Özkök, Yunanistan'dan bayrak krizi ile ilgili resmi özür beklendiğini söyledi, Türkiye'nin 'ılımlı İslam modeli bir ülke' gibi gösterilmesine sert tepki gösterdi. 
     Genelkurmay Başkanı Orgeneral Hilmi Özkök, Harp Akademileri Komutanlığı'nda yaptığı yıllık değerlendirme konuşmasının ilk bölümünde, Büyük Ortadoğu Projesi'ne atıfta bulunarak, bu proje çerçevesinde Türkiye'nin bölgedeki stratejik konumu nedeniyle adının anıldığını söyledi. 
     Genelkurmay Başkanı Orgeneral Özkök, sözlerini şöyle sürdürdü 
     ''Bir kısım çevreler, Türkiye'yi bu projede 'ılımlı İslam modeli bir ülke' olarak tanımlamak istediler. Türkiye'nin nüfusunun yüzde 99'a yakını Müslüman'dır. Ancak Türkiye, laik, demokratik, sosyal bir hukuk devletidir. Türkiye ne İslam devletidir, ne de İslam ülkesidir. Türkiye'yi model olarak göstererek, nüfusunun büyük bir bölümü Müslüman olan ülkelerin kolaylıkla demokratik bir yapıya dönüştürülebileceği sonucunu çıkarmak da, yanıltıcı olabilir. Burada unutulan veya gözden kaçırılan husus, laikliğin Türkiye demokrasisinin gelişmesinde itici güç olmasıdır. '' 
Orgeneral Hilmi Özkök, laikliğin Türkiye'de geçirdiği tarihsel sürecin gözardı edilmemesi gerektiğini vurgulayarak, laiklik sürecini yaşamayan, bu deneyime sahip olmayan ülkelerin demokratik bir yapıya kolaylıkla ulaşabileceğini söylemenin bir iddiadan ileriye geçemeyeceğine dikkat çekti. 
     Genelkurmay Başkanı Özkök, şunları kaydetti 
     ''Laiklik ilkesi, Türkiye Cumhuriyeti'ni oluşturan tüm değerlerin kilit taşıdır. Türkiye, bu nitelikleriyle Türkiye Cumhuriyeti olarak model gösterilebilir. Ancak başka ülkelerin kabul edeceği bir ılımlı İslam devleti modeline dönüştürülmek istenmesi halinde, bu yaklaşıma ulusça karşı çıkılacağı asla gözden kaçırılmamalıdır.'' 
     
     YUNANİSTAN, RESMİ ÖZÜR DİLEMELİ 

     Genelkurmay Başkanı Orgeneral Hilmi Özkök, ''Kara Harp Okulu öğrencilerimizin Yunanistan'a yaptıkları ziyaret esnasında meydana gelen olaya ilişkin, Yunanistan'ın resmi özür dilemesini ve olayın sorumlularının açığa çıkarılmasını bekliyoruz'' dedi. 
     Yunanistan ile NATO'da müttefik olunduğunu hatırlatan Özkök, Türk-Yunan ilişkilerinde geçmiş yıllara nazaran daha farklı ve olumlu bir döneme girildiğini kaydetti. 
     Bu yönde Türkiye'nin girişimleriyle 2000 yılından itibaren başlatılan ''Güven Artırıcı Önlemler'' görüşmeleri kapsamında her iki ülke tarafından bazı önlemlerin kabul edildiğini ve kamuoyuna açıklandığını vurgulayan Orgeneral Özkök, konuşmasına şöyle devam etti 
     ''Ancak güven artırıcı önlemler kapsamında Kara Harp okulu öğrencilerimizin Yunanistan'a yaptıkları ziyaret esnasında meydana gelen olaya ilişkin, Yunanistan'ın resmi özür dilemesini ve olayın sorumlularının açığa çıkarılmasını bekliyoruz. Aksi takdirde, bu faaliyetlerin yeniden gözden geçirilmesi durumu ortaya çıkabilir. 
     Ege konusu ise bizim her zaman gündemimizdedir. İki ülkenin dışişleri bakanları konu üzerinde çalışıyorlar. Burada özellikle Ege coğrafyasının sadece iki ülkeyi ilgilendirmediğini, başta Karadeniz'e kıyısı olan ülkeler olmak üzere birçok diğer ülke için de uluslararası bir nitelik taşıdığını ifade etmek isterim.'' 
     
     YUNANİSTAN'DAKİ SAVUNMA TOPLANTISI 

     Orgeneral Özkök, Yunanistan'da her yıl mart ayının ilk haftasında yapılan ve ülke savunma politikasını tespit eden ''Hükümet Dışişleri ve Savunma Konseyi Toplantısı'' sonrasında Türkiye ile ilgili olarak ''iki ülke arasında olumlu yönde gelişmeler olmasına rağmen Yunanistan'ın egemenlik hakları üzerinde Türkiye'nin siyasi taleplerinin değişmediği ve bu nedenle Yunanistan'ın yeterli, caydırıcı ve güvenilir bir kuvveti elde bulundurmak mecburiyetinde olduğunun'' ifade edildiğini söyledi. 
     Ayrıca, Yunan Silahlı Kuvvetleri'nin devir-teslim töreninde Türkiye'nin ''tehdit'' olarak nitelendirildiğini ve ''uluslararası adalete, uluslararası anlaşmaların temeline aykırı olarak doğu komşumuzdan bize yönelik tehdit ve hukuk dışı istekler, yasadışı temel karakteristikleri oluşturmaktadır'' ifadesinin kullanıldığını anlatan Özkök, diğer taraftan son yıllarda Yunanistan'ın savunma harcamalarındaki artışın da dikkat çektiğini bildirdi. 
     
     YUNANİSTAN'IN SAVUNMA HARCAMALARI 

     Genelkurmay Başkanı Orgeneral Hilmi Özkök, 1997-2003 yılları arasında Yunanistan'ın silahlanma ve modernizasyon harcamalarının yaklaşık 16 milyar dolar olarak ifade edildiğini vurgulayarak, şunları kaydetti 
     ''Ayrıca Yunanistan, savunma harcamalarının Gayrisafi Milli Hasıla'ya GSMH oranı yönünden AB ülkeleri arasında birinci durumdadır. NATO üyesi ülkelere bakıldığında ise Türkiye ve Yunanistan'ın, GSMH oranlarına göre savunma harcamalarının birbirine çok yakın olduğu görülmektedir. Kişi başına düşen savunma harcaması ise Türkiye'de 164 dolar iken Yunanistan'da 709 dolardır. 
     Bütün bu bilgiler değerlendirildiğinde, Yunanistan'ın milli savunma politikasını, tehdidin doğrudan Türkiye'den geldiği varsayımına dayandırmaya devam ettiğini göstermektedir. Böylece adaları silahlandırmakta ve 6 millik karasuları üzerindeki hava sahasının 10 mil olduğu iddiasında bulunarak Ege uluslararası hava sahasını daraltmakta ve özellikle de Ege Denizi'nin bir 'Yunan denizi' olduğunu çağrıştıracak şekilde ülkemizden FIR'ı geçerek uluslararası hava sahasına giren her askeri uçağımızı silah yüklü uçaklarla önlemektedir. Uluslararası toplum, bu haksızlığı er-geç anlayacaktır.'' 
     
     ''EGE'Yİ HERKESİN DENİZİ OLARAK GÖRMEKTEYİZ'' 

     Orgeneral Özkök, TSK'nın Ege'de gerginliğin düşürülmesi ve Türkiye ile Yunanistan arasındaki dostluğun geliştirilmesine, Ege'de uluslararası anlaşmalarla tespit edilmiş statükoyu korumaya büyük önem verdiğini ifade etti. 
     ''Ege'yi herkesin denizi olarak görmekteyiz'' diyen Orgeneral Hilmi Özkök, bu denizden Yunanistan ve Türkiye'nin yanında başta Karadeniz'e kıyısı olan devletler olmak üzere birçok ülkenin yararlandığını söyledi. 
     Orgeneral Özkök, ''Bu sebeple kalıcı bir huzur ve istikrarın sağlanması, Türkiye ile Yunanistan arasında Ege'ye ilişkin tüm sorunların adil ve her iki ülke tarafından kabul edilebilir şekilde çözümlenmesine bağlıdır'' diye konuştu. 
     
     KIBRIS SORUNU 

     Kıbrıs konusuna da değinen Özkök, Ada'nın Türkiye'nin milli menfaatleri ve uluslararası anlaşmaların kendisine yüklediği sorumluluklar açısından hiçbir zaman ilgisinin azalmaması gereken konuların başında geldiğine işaret etti. 
     Güvenlik açısından Kıbrıs'ın öneminin 2 temel esasa dayandığını belirten Orgeneral Özkök, şöyle dedi 
     ''Bunlardan birincisi, Türkiye Cumhuriyeti'ne ve TSK'ya garanti anlaşmasıyla yüklenen Kıbrıslı soydaşlarımıza sağlamak zorunda olduğumuz güvenlik sorumluluğudur. İkincisi ise garanti ve ittifak antlaşmalarında açıkça ifade edildiği üzere Kıbrıs'ın Türkiye'nin güvenliği açısından taşıdığı stratejik rolün önemidir. Bu iki temel esas, süreklilik arz etmektedir. Çünkü Kıbrıs'ta ve Doğu Akdeniz'deki istikrar ve denge ancak bu sayede sağlanmaktadır. Kıbrıs'a ilişkin bütün çözüm önerilerinde bu husus önemle dikkate alınmıştır. 
     Bazı kesimlerce 'bu esasların artık önem taşımadığı' iddia edilmektedir. Öte yandan, bazı ülkeler de 1960 anlaşmalarının değiştirilmesini istemektedirler. Ancak biz, bu anlaşmaların varlığını sürdürmesinin gerekliliğini ve bizlere yüklediği görev ve sorumlulukların ihtiyaç olarak devam ettiğini biliyoruz ve savunuyoruz. Kıbrıs'ın stratejik önemi olmadığını iddia edenlere, İngiltere'nin Ada'daki egemen üslerini korumaya neden bu denli özen gösterdiğini ve Avrupa'dan çok uzaktaki problemli bir adanın apar topar AB'ye neden alındığını hatırlatmak isteriz. 
     TSK, Kıbrıs sorununa kalıcı ve adil bir çözüm bulunmasını her zaman desteklemektedir. Bu konuda Türkiye Cumhuriyeti Devleti ve özellikle KKTC, kendisine düşen hususları yerine getirmiştir.'' Orgeneral Özkök, Kıbrıs'ta 24 Nisan'daki referandumlardan iki sonucun çıktığını da hatırlatarak, ''Artık kimse Kıbrıs sorununda çözümsüzlüğün nedeni olarak ne Türkiye'yi ne de KKTC'yi gösterebilir. Ada'da birbirini temsil etmeyen ve siyaseten eşit iki halk vardır'' diye konuştu. 
     
     "'TÜRKİYE'DEN JEST YAPMASINI İSTEMEK BÜYÜK HAKSIZLIK'' 

     KKTC'ye uygulanan izolasyonun kaldırılmasına yönelik vaatlerin unutulmaya terk edildiği bu süreçte, Türkiye'den hala herhangi bir şekilde jest yapmasını istemenin büyük haksızlık olduğunu vurgulayan Genelkurmay Başkanı Orgeneral Hilmi Özkök, şunları söyledi 
     ''Rum tarafının amacı açıktır. Ciddi bir taahhüde girmeden çözümü sürüncemede bırakmayı, süreci zamana yaymayı ve bu arada adil ve kalıcı barışa ilişkin parametreleri ortadan kaldırarak Türkiye'den AB müzakereleri vesilesiyle tek taraflı tavizler koparmayı, Kıbrıslı Türkleri kendine yamamayı, KKTC'yi etkisizleştirerek Ada'yı tek başına ele geçirmeyi hedeflemektedir. 
     Onlara göre bu politikalarının başarısı, Kıbrıs'ta çözümsüzlüğün devamına bağlıdır. Bilindiği gibi Türk dış politikası çerçevesinde Türkiye'nin, Güney Kıbrıs Rum yönetimini tüm Ada'nın temsilcisi olarak tanıması söz konusu değildir. Türkiye Ada'da eşit siyasi statülü taraflar arasında gerçekleştirilecek müzakere süreci sonunda ortaya çıkan ve 1960 Kıbrıs Cumhuriyeti'nin devamı olmayan bir yeni düzeni tanıyabilir. Bu yeni düzen Türkiye'nin garanti ve ittifak anlaşmalarından doğan haklarına helal getirmemektedir.'' Orgeneral Özkök, KKTC'de 20 Şubat'ta ve 17 Nisan'da yapılan seçimlerin demokratik, saydam bir şekilde ve özgür bir ortamda gerçekleştirildiğini de ifade ederek, bu şekilde KKTC'de hür ve parlamenter yapıya sahip etkili bir devlet yönetimi varlığının bir kez daha kanıtlandığını bildirdi. 
     
     ERMENİSTAN 

     Genelkurmay Başkanı Orgeneral Hilmi Özkök, Türkiye'nin Ermenistan ile ilişkilerini normalleştirme arzusunda olduğunu belirterek, ''Ancak bunun için Ermenistan'ın uluslararası temel hukuk kurallarına uyması, komşuluk ilişkilerinin gereklerini yerine getirmesi gerekmektedir'' dedi. 
     '' Yakın çevremize nasıl bakıyor, ülkemizin güvenlik kaygıları hangi noktalarda yoğunlaşmaktadır sorularına cevap arayalım'' diyen Özkök, Ermenistan-Türkiye arasındaki ilişkileri değerlendirdi. 
     Ermenistan'ın tutumunun kaygı verici olduğunu vurgulayan Orgeneral Özkök, sözlerini şöyle sürdürdü 
     ''Türkiye, Ermenistan ile ilişkilerini normalleştirme arzusundadır. Ancak bunun için Ermenistan'ın uluslararası temel hukuk kurallarına uyması, komşuluk ilişkilerinin gereklerini yerine getirmesi gerekmektedir. Ermenistan, Türkiye'nin toprak bütünlüğünü tanımamakta, uluslararası arenada asılsız Ermeni soykırım iddialarının tanınması için girişimlerde bulunmakta, BM Güvenlik Konseyi kararlarını hiçe sayarak Azerbaycan topraklarının önemli bir bölümünü işgal altında bulundurmaktadır. Asılsız soykırım iddialarının siyasi ve hukuki boyutu, Lozan Antlaşması ile kapanmıştır. Antlaşma ile Türkiye Cumhuriyeti'ne herhangi bir yükümlülük intikal etmemiştir. 
     1915'te cereyan eden olaylarda, Osmanlı Devleti'nin vatandaşı durumunda bulunan çok sayıda Türk ve Ermeni yaşamını yitirmiştir. Bir savaş içinde bulunan Osmanlı Devleti, kendine karşı isyan eden, isyancı devletlerle işbirliği yapan, yerli Türk halkına karşı katliamlar başlatan ve bağımsızlık için silahlı siyasi faaliyetlere başvuran bir kısım Ermeni kuruluşlarından dolayı, Türk toplumunun misillemesinden Ermeni toplumunu koruyabilmek için 1915 Mayıs ayında tehcir hareketini başlatmıştır.'' 
     
     ''SOYKIRIM İDDİALARINDA BULUNANLARIN HİÇBİR DAYANAĞI YOK'' 

     Genelkurmay Başkanı Orgeneral Hilmi Özkök, Osmanlı Devleti'nin, içinde bulunduğu bütün zor şartlara rağmen bu hareketin güvenli ve sağlıklı yapılabilmesi için o günün şartlarında mümkün olan bütün tedbirleri aldığına işaret ederek, şunları kaydetti 
     ''Soykırım ise bilindiği gibi 'ulusal, etnik, ırksal ya da dinsel bir grubu toptan ya da onun bir bölümünü yok etmek niyetiyle, yani böyle bir özel kasıt ile eylemlere başvurulması' şeklinde tanımlanmaktadır. Dolayısıyla asılsız soykırım iddialarında bulunanların hiçbir dayanağı yoktur.'' 
     
     "KIBRIS'IN STRATEJİK ÖNEMİ AZALMADI" 

     Yıllık değerlendirme toplantısında Kıbrıs konusuna da değinen Orgeneral Hilmi Özkök, Kıbrıs’ın Türkiye’nin güvenliği açısından stratejik önem taşıdığını söyledi. 
     Özkök, bazı kesimler Kıbrıs’ın artık stratejik olarak önem taşımadığını öne sürüyor. Ancak biz bunun bir ihtiyaç olarak devam ettiğini biliyoruz. İngilitere bile hala Ada’daki üslerinin stratejik olduğunun bilincindeö dedi. 
     Kıbrıs Türk halkının yapılan referandumda Ada’nın birleşmesi niyetini açıkça ortaya koyduğunu hatırlatan Özkök, Türkiye’den bu konuda yeni jestler beklenmemesini istedi. Rumların, Ada’da çözüm istemediğini vurgulayan Özkök, Rum tarafının Kıbrıs konusunu sürüncemede bırakarak, KKTC’yi etkisizleştirmek isteğini belirtti. 
     
     ABD İLE İLİŞKİLERDE KRİZ YOK 

     Genelkurmay Başkanı Orgeneral Hilmi Özkök, ''Türkiye-ABD ilişkilerinin kötü bir dönemden geçtiği ve ilişkilerde kriz yaşandığı'' şeklindeki değerlendirme ve söylemlerin gerçekçi olmadığını vurgulayarak, ''Bu geniş coğrafyada Türkiye'nin ABD'ye, ABD'nin de Türkiye'ye ihtiyacı vardır. Türkiye-ABD ilişkileri, pek çok bölgesel sorun karşısında ortak beklentileri ve kaygıları paylaşmaktadır'' dedi. 
     Orgeneral Özkök, Harp Akademileri Komutanlığı'nda yaptığı yıllık değerlendirme konuşmasının ikinci bölümünde, Türkiye'nin küresel aktörlerle ilişkileri konusuna değindi. 
     Hilmi Özkök, Türk dış politikasının batıyla ilişkilerinde iki temel eksenin mevcut olduğunu, bunlardan birinin Türkiye-ABD ilişkileri, diğerinin ise Türkiye'nin Avrupa Birliği AB perspektifi olduğunu bildirdi. 
     Türkiye-ABD arasındaki dostluk ve ortaklığın tarihin zor ve çetin dönemeçlerinden geçerek güçlü bir zeminde karşılıklı anlayış ve çıkarlar temelinde bugüne kadar gelişerek geldiğini anlatan Orgeneral Özkök, şunları kaydetti 
     ''Bu geniş coğrafyada Türkiye'nin ABD'ye, ABD'nin de Türkiye'ye ihtiyacı vardır. 'Türkiye-ABD ilişkilerinin kötü bir dönemden geçtiği ve ilişkilerde bir kriz yaşandığı' şeklindeki değerlendirme ve söylemler gerçekçi değildir. Türkiye-ABD ilişkileri, pek çok bölgesel sorun karşısında ortak beklentileri ve kaygıları paylaşmaktadır. İki ülke, Balkanlar, Kafkaslar, Ortadoğu ve Orta Asya'yı kapsayan geniş bir coğrafyada barış, istikrar ve güvenliğin sağlanması için birlikte çalışmaktadır. Türkiye'nin Avrasya ve Ortadoğu coğrafyasının kesişme noktasında bulunması, ABD'nin bölgesel faaliyetlerinde Türkiye'nin güçlü bir ortak olarak kabul edilmesine yol açmaktadır. Türkiye'nin doğu ve güneydoğu komşuları arasında tek demokratik ve laik ülke olması, bu alanda ABD ile işbirliği imkanlarını artırmaktadır.'' 
     
     ABD, PKK KONUSUNDA GEREKLİ ADIMI ATMADI 

     ABD’nin Kuzey Irak’taki PKK varlığı konusunda gerekli adımları atmadığını belirten Özkök, Irak’ın kuzeyindeki çeşitli grupların da terör örgütüne destek verdiğini ifade etti. Terör örgütünün, uluslararası terör listesinden çıkmak için sık sık isim değiştirdiğini hatırlatan Orgeneral Özkök, son dönemde Türk askerlerine saldırılarda da artış yaşandığını belirtti. 
     
     AB PERSPEKTİFİ... 

     Orgeneral Özkök, Türk dış politikasının batı ile ilişkilerinde temel olarak aldığı ve Türk Silahlı Kuvvetleri TSK ile ülke ve bölge güvenliğini yakından ilgilendiren bir diğer eksenin de AB perspektifi olduğunu ifade ederek, AB üyeliğinin ülke gündeminin ilk sıralarında yer aldığını hatırlattı. 
     17 Aralık'tan sonra bazı Avrupa ülkelerinde Türkiye'nin AB üyeliği aleyhtarı bir havanın oluştuğunu ifade eden Özkök, özellikle Türkiye'nin üyeliğinin referanduma götürülmesiyle ilgili bazı ülkelerin meclislerinde kararlar alındığını, yine bazı ülkelerde imtiyazlı ortaklığı öngören karar tasarıları üzerinde çalışıldığını söyledi. 
     Genelkurmay Başkanı Orgeneral Hilmi Özkök, Türkiye'nin birliğe yapacağı katkılarla ilgili menfi ve önyargılı değerlendirmelerde de bulunulduğunu kaydederek, bazı AB ülkelerinin Türkiye'nin önemini henüz tam olarak algılayamadıklarına işaret etti. 
     Orgeneral Özkök, ''AB, gelecekteki rolünü Türkiye üzerinden çok daha ekonomik ve kolay oynayabilir'' dedi. 
     
     ''AB'NİN ASKERİ BİRLİĞİNE DE KATILMAYI ARZU EDİYORUZ'' 

     Orgeneral Hilmi Özkök, Türkiye'nin, batının değerlerini kendi değerleriyle uyumlu bulan bir ülke olduğunu dile getirerek, sözlerini şöyle sürdürdü 
     ''Batının yıllar süren bir süreç içerisinde oluşturduğu ekonomik ve siyasi birliğine, biz yıllar önce talip olduk. Şimdi AB'nin askeri birliğinin de oluşmakta olduğunu izliyor ve ona da katılmayı arzu ediyoruz. Türkiye'nin menfaati AB'nin asli üyesi olmakta yatmaktadır. Bu üyeliğin AB'nin bize bir lütfu olarak değerlendirilmesi çok yanlıştır. Bunda iki tarafın da menfaati vardır. Hem AB'nin, hem Türkiye'nin bu birlikten kazanımları olacaktır. Anlaşma olmaz, şayet AB'ye girilemezse, tabii ki bu dünyanın sonu gelmeyecektir. Burada 'evet' veya 'hayır' demenin sadece AB'nin hakkı hukuku olmadığını, Türkiye'nin de sonuçta 'evet' ya da 'hayır' diyeceğinin bilinmesini istiyorum. Doğru olan ve arzu ettiğimiz, başımız dik ve gönlümüz rahat olarak AB'ye tam üye olmaktır.'' 
     
     TSK'NIN YENİ VİZYONU... 

     Orgeneral Özkök, değişen güvenlik stratejisi ve bunun Türkiye üzerindeki etkilerini anlatırken de, değişen dünya ile birlikte TSK'nın da bu değişimi yakından takip etmeye ve bunu doğru olarak algılamaya çalıştığını söyledi. 
     NATO'nun son dönemde geçirdiği değişim sürecini de yakından takip ettiklerini belirten Özkök, NATO'nun, değişen güvenlik ortamında öncelikle konsept alanında büyük bir değişime, bir başka deyişle transformasyona uğradığını bildirdi. 
     Hilmi Özkök, yeni yaklaşımda, kriz yönetimi, terörizm ve kitle imha silahlarının yayılmasının önlenmesi gibi görevler ön plana çıkarken, genişleme, yeni ortaklıklar ve işbirliği inisiyatifleri ile faaliyetlerinin askeri alandan politik-askeri alana yöneldiğini kaydetti. 
     TSK'nın dünyayla birlikte kendisini de zaman içinde yenilediğini ve geliştirdiğini dile getiren Orgeneral Özkök, özellikle son yıllarda yaşanan değişime paralel olarak TSK'nın vizyonunu yenilediğini, yeni vizyonunun kendini sürekli yenileyerek en üst seviyeye çıkarmak, dünyadaki değişime ayak uydurarak 21. yüzyılın çağdaş silahlı kuvvetlerini yaratmak olduğunu söyledi. 
     
     TÜRKİYE İÇİN RİSK VE TEHDİTLER... 

     Orgeneral Özkök, Avrupalı devletler için risk ve tehditlerin sadece asimetrik bir özellik taşıdığını ifade ederek, şöyle dedi 
     ''Türkiye için durum farklıdır. Türkiye için risk ve tehditler, simetrikten asimetriğe doğru uzanan geniş bir yelpazeye yayılmıştır. Bu geniş yelpaze bölücü ve irticai faaliyetler, uluslararası terörizm, uyuşturucu trafiği ve yasadışı göçle mücadele gibi asimetrik özellikli risk ve tehditler ile komşu ülkelerde oluşabilecek istikrarsızlıklar, Irak'ın kuzeyinde ortaya çıkabilecek istenmeyen oluşumlar, Kafkaslar'daki istikrarsızlıklar, Türkiye'nin menfaatlerine indirilebilecek büyük darbeler, su sorunu ve kitle imha silahları tehdidi gibi Türkiye'nin güvenliğini olumsuz yönde etkileyebilecek ve tesadüfi çatışmalardan kaynaklanan yüksek yoğunluklu bir çatışma ortamı oluşturabilecek simetrik risk ve tehditleri de içermektedir. 
     Bu nedenle ülkemizin sahip olduğu güvenlik stratejisinin 4 temel dayanağı vardır. Bunlar bir, etrafımızdaki simetrik tehditlere karşı mevcut dengeleri ve milli menfaatleri korumak için caydırıcı bir gücün varlığı. İki, ülkenin bütünlüğüne, ulusal birliğine ve rejimin devamlılığına yönelik tehditlere karşı gerekli tedbirlerin alınması. Üç, Doğu Akdeniz'deki güvenliğimizin temel noktasını teşkil eden Kıbrıs'taki hak ve menfaatlerimizin korunması. Dört, uluslararası yeni risk ve asimetrik tehditlerin, özellikle uluslararası terörün ülkemizdeki faaliyetlerinin ve ülke dışındaki menfaatlerimize zarar vermesinin önlenmesidir.'' Genelkurmay Başkanı Orgeneral Özkök, batılı ülkelerin silahlı kuvvetlerinin teşkilatlarında nicelikten ziyade niteliğe önem vererek ciddi oranda sayısal azalmaya gittiklerini, aynı dönemde ise TSK'nın batıda görülen anlamda bir küçülmeye yönelemediğini bildirdi. 
     Bununla birlikte TSK'nın iç ve dış tehdide karşı süratle reaksiyon gösterebilecek, esnek ve modüler, süratle rol değiştirebilir bir kuvvet yapısı oluşturmasını en önemli hedef olarak tanımladığını anlatan Özkök, bu konuda da modernizasyon projelerinin hayata geçirilmekte olduğunu kaydetti. 
     Orgeneral Hilmi Özkök, önümüzdeki 10 yıllık dönemde TSK'nın yeniden yapılanmasının büyük önem taşıdığını söyledi. 
     
     BEDELLİ ASKERLİK VE ASKERLİK SÜRESİ... 

     Son günlerde basın-yayın organlarında bedelli askerlik ve askerlik süresinin kısaltılmasıyla ilgili yanıltıcı haber ve yorumlar yapıldığını da kaydeden Orgeneral Özkök, konuşmasını şöyle sürdürdü 
     ''Özellikle askerlik süresinin kısaltılmasının önce modernizasyon, bilahare küçülmeden sonra değerlendirilebileceğinin altını çizmek isterim. Diğer taraftan bedelli askerlik uygulamasıyla ilgili olarak, kaynakta ihtiyaç fazlası yükümlü bulunmadığından bu uygulamanın tekrar başlatılmasına ilişkin herhangi bir çalışma yapılmamaktadır. Esasen mevcut kanun çerçevesinde buna imkan da yoktur. Bu konuda basında yayınlanan haber ve yorumlar gerçekle bağdaşmamaktadır. Ayrıca bu haber ve yorumlar, silah altına alınacak yükümlülerin bedelli askerlik beklentisiyle askerlik işlemlerini yaptırmayarak bakaya ve yoklama kaçağı suçlarını işlemelerine ve TSK personel kaynağının daralmasına neden olmaktadır.'' 
     
     19 MİLYON DOĞDUĞU YERDE YAŞAMIYOR" 

     Radikal dinci akımların yoksulluğu kullanarak taraftar toplamaya çalıştığını belirten Genelkurmay Başkanı Orgeneral Hilmi Özkök, Türkiye’de yoksullukla mücadelenin önüne geçmek için orta kesimin mutlaka güçlendirilmesi gerektiğini vurguladı. 
     Büyük şehirlerde yeni varoşların oluşmasının engellenmesine işaret eden Özkök, Türkiye’de yaklaşık 19 milyon kişinin doğduğu yerde yaşamadığına dikkat çekti. 
     Orgeneral Özkök, Yenilevent'teki Harp Akademileri Komutanlığı'nda yaptığı yıllık değerlendirme konuşmasında, Türkiye'nin komşularıyla olan ilişkilerine değindi. 
     Karadeniz'in öneminin gün geçtikçe arttığını, Anadolu gibi bu denizin de doğu ile batı, kuzey ile güney arasında bir irtibat noktası mahiyetinde olduğunu ifade eden Özkök, insan ve uyuşturucu kaçakçılığı ile terörizme karşı alınan önlemler Akdeniz ve Anadolu'da artmaya başlayınca, bu illegal faaliyetlerin Karadeniz üzerinden icra edildiğini söyledi. 
     Özkök, bu nedenle, Türkiye'nin Karadeniz'de, Akdeniz'deki ''ACTIVE ENDEAVOUR'' harekatının bütünleyici mahiyetindeki ''BLACKSEA HARMONY'' adlı deniz harekatını başlattığını hatırlatarak, bu çerçevede şüpheli olarak görünen gemilerin takip edildiğini, bunların Karadeniz'den geçişleriyle ilgili elde edilen bilgilerin NATO ülkelerine ve Karadeniz'de kıyısı olan diğer ülkelere bildirildiğini kaydetti. 
     Tespit edilen şüpheli gemilerin Türk karasuları ve limanlarında kontrole tabi tutulduğunu dile getiren Özkök, milli olarak gerçekleştirilen bu harekatın, gelecekte Karadeniz'e kıyısı olan ülkelerle birlikte çok daha somut bir işbirliği içinde devam edeceğine dair güçlü işaretlerin bulunduğunu anlattı. 
     
     ''GÜRCİSTAN'IN ULUSAL BİRLİĞİNE BÜYÜK ÖNEM VERİYORUZ'' 

     Orgeneral Özkök, konuşmasına şöyle devam etti 
     ''Bunun yanında ekonomik ve askeri alanda Karadeniz'de başka inisiyatifler de başlatılmıştır. Kıyıdaş ülkelerin deniz unsurlarının zaman zaman bir araya gelmesi suretiyle oluşturulan BLACKSEAFOR, bunlardan birisidir. 
     Doğuya doğru ilerlediğimizde yakın bir komşumuz olarak gördüğümüz Gürcistan'ın ulusal birliğine ve toprak bütünlüğüne büyük önem veriyoruz. Bu bölgede güvenliğin tesisi bizim açımızdan da çok önemlidir. Acaristan problemi çözülmüştür. Ancak Güney Osetya ve Abhazya, her zaman için büyük problem kaynakları olmaya devam etmektedirler. Bu bölgede barışın tesisinin diğer bölgeler için de örnek teşkil edeceğini düşünüyoruz. Ayrıca bu husus, Bakü-Tiflis-Ceyhan boru hattının güvenliği açısından da önem taşımaktadır.'' 
     
     İRAN İLE İLİŞKİLER... 

     İran'ın rejiminin farklı olduğunu, bu ülkede teokratik bir rejimin bulunduğunu anlatan Orgeneral Hilmi Özkök, şunları kaydetti 
     ''Şüphesiz her ülke kendi yaşam tarzını kendisi seçer. Ancak İran'ın geçmişte rejimini, Türkiye de dahil olmak üzere mücavir ülkelerdeki rejimleri etkilemek için kullandığına dair kuşkular duyulmuştur. Bu durum bizi oldukça rahatsız etmiş ve ilişkilerimizin düşük bir seviyede sürdürülmesine sebep olmuştur. 
     Ayrıca İran'ın nükleer çalışmalarını, diğer ülkeler gibi biz de kaygıyla izlemekteyiz. İran'ın, 2003 yılı ortalarına kadar uluslararası Atom Enerjisi Ajansı'ndan gizli olarak nükleer tesisler inşa etmiş olduğu ve uranyum zenginleştirme çalışmaları yaptığı saptanmıştır. Fakat İran, daha sonra bu ajansla bir ek protokol imzalayarak, bu ajansın habersiz denetlemeler yapmasını kabul etmiş, ancak bu protokolü anayasal süreçten geçirmemiştir. 
     Kuzey Kore'den başlayıp Hindistan, Pakistan ve İran üzerinden geçen ve bölgemizdeki diğer muhtemel nükleer güçlere uzanan nükleer eksen, Türkiye açısından büyük bir hassasiyet teşkil etmektedir. Türkiye'nin politikası, Ortadoğu'nun nükleer silahlardan arındırılmış bir bölge haline gelmesidir. Bu sorunun barışçı yollardan çözülmesini istiyoruz. Bu nedenle İngiltere, Fransa ve Almanya'nın oluşturdukları üçlü girişimin çabalarını destekliyoruz.'' 
     
     TERÖR ÖRGÜTÜ PKK VE IRAK 

     Türkiye'nin Irak hakkındaki dış politikasının açık olduğunu ifade eden Özkök, ''Biz politik ve toprak bütünlüğü olan bir Irak'ı destekliyoruz'' dedi. 
     Genelkurmay Başkanı Orgeneral Özkök, Türkiye açısından bakıldığında Irak'taki gelişmelerin iki yönü bulunduğunu anlatarak, şunları söyledi 
     ''Birinci husus, PKK'nın Irak'ın kuzeyindeki varlığıdır. PKK burayı bir sığınak olarak kullanmaktadır. Terör örgütünün Irak'ın kuzeyinde tasfiyesi konusunda ABD'nin gerekli hassasiyeti henüz göstermemesi, kendi içinde bazı sorunlar ve yeni oluşumlar yaşamasına rağmen, örgütün siyasi yapılanmasını Irak'ın kuzeyinde de etkinleştirmesine ve bölgede üçüncü bir güç olarak varlığını pekiştirmesine yol açmıştır. 
     Ayrıca Irak'ın kuzeyindeki belirli gruplar, terör örgütüne çeşitli şekillerde destek vermektedirler. Bu arada, Irak'ın kuzeyini terk edip ülkemize sızan PKK teröristlerinin sayısı son bir yıl içerisinde artmıştır. Terör örgütü, zaman zaman Irak savaşı sonrası ele geçirdiği patlayıcıları kullanarak güvenlik kuvvetlerimize saldırılar düzenlemektedir. Sık sık ismini değiştiren terör örgütü, ABD ve AB tarafından terörist organizasyonlar listesine dahil edilmiştir. Ancak sadece listeye dahil etmek pratikte bir anlam ifade etmemektedir. Önemli olan, bu terör örgütüne karşı fiiliyatta alınan önlemlerdir. Bu hususları üçlü görüşmelerde Amerikalılarla ve Irak Hükümeti ile ele alıyoruz. Ancak şu ana kadar örgüte karşı aktif bir eyleme geçilmemiş olması düşündürücüdür. PKK dış destekten mutlaka mahrum bırakılmalı ve başarı ümidi yok edilmelidir.'' 
     
     KERKÜK SORUNU... 

     Orgeneral Özkök, Irak konusunda ikinci konunun da Kerkük olduğunu hatırlattı. 
     Kerkük'ün, içinde bir çok etnik gurubu barındıran bir şehir olduğunu, tarih boyunca Türkmenler'in burada çoğunluğu teşkil ettiğini vurgulayan Özkök, ancak Saddam döneminde bu bölgedeki nüfus dağılımının büyük ölçüde değiştirildiğini söyledi. 
     Saddam'ın Kürtleri ve Türkmenleri göçe zorladığını, bölgeye Arapları yerleştirerek durumu çok daha karmaşık hale getirdiğini ifade eden Özkök, ''Bölgeye yapılan ABD müdahalesinin sonrasında Saddam'ın sürdüğünden çok daha fazla Kürt nüfus bölgeye geri getirilmiş ve şehrin demografik yapısı Kürtler lehine değiştirilmiştir'' diye konuştu. 
     Orgeneral Özkök, bu hususun Irak seçimlerinde bu bölgedeki durumu etkilediğini dile getirerek, sözlerini şöyle sürdürdü 
     ''Kerkük aynı zamanda önemli petrol kaynaklarına sahiptir. Ancak bizim baştan itibaren bu konudaki politikamız, Kerkük'ün ve zengin petrol kaynaklarının belirli bir gruba mal edilemeyeceği ve bu kaynağın bütün Iraklılara ait olduğudur. İşte bu nedenle Irak'ın kuzey, doğu ve batısındaki tüm ülkeler, bu konuyu dikkatle takip etmektedirler. 
     Öte yandan, Irak'taki Şiiler ve Sünniler de bu konu ile yakından ilgilidirler. Çünkü onlar da ülkenin petrolünün belirli bir gruba değil, tüm ülke halkına ait olmasını istiyorlar. Bu nedenle Kerkük'ün özel statüsü olması çok önemlidir. Biz bu düşüncelerimizi ve kaygılarımızı dostlarımıza aktarıyoruz. Bu konunun zorlanması halinde Kerkük'ün her an patlamaya hazır bir problem sahası olduğunu ve patladığında da tüm bölgeyi etkileyeceğini belirtiyoruz. 
     Irak'ta bugün için önemli olan husus, yeni anayasanın hazırlanması maksadıyla kurulacak yönetimin iş başında olacağı bu dönemde, Irak'ın geleceğinin belirlenmesinde adil bir şekilde tüm kesimlerin söz sahibi olabilmesidir. Aksi takdirde, Irak'ın yakın bir gelecekte barış ve istikrara kavuşması çok zordur.'' 
     
     İSRAİL-FİLİSTİN SORUNU.. 

     Suriye ile ilişkilerin iyileşme sürecine girdiğini, Lübnan'daki gelişmeleri de dikkatle izlediklerini anlatan Özkök, Ortadoğu'da baş ağrıtan bir başka önemli sorunun da İsrail-Filistin sorunu olduğunu vurguladı. 
     Orgeneral Özkök, içinde bulunulan sürecin her iki taraf için de ümit verici gelişmelere sahne olduğunu ifade ederek, şöyle dedi 
     ''Mısır'ın Sharm El Sheikh kentinde 8 Şubat 2005'te yapılan görüşmelerde, taraflar arasında ateşkesi takiben barış sürecinin ilerlemesine ivme kazandıracak adımlar atılması öngörülmektedir. Ortak bir Güvenlik İşbirliği Komitesi kurulması, İsrail'in 2005 yılı içerisinde Gazze ve Batı Şeria'daki 4 Filistin yerleşim biriminden çekileceğini taahhüt etmesi, bir grup Filistinli mahkumu serbest bırakması ve Filistin yönetiminin İsrail'e yönelik terör eylemlerini önleme yolundaki girişimleri, umut verici adımlardır.' Balkanlar'da en fazla sorun teşkil eden bölgenin Kosova olduğunu da anlatan Özkök, buradaki tansiyonun yükselme ihtimali bulunduğunu bildirdi. 
     Orgeneral Özkök, AB'nin bölgedeki çabaları ve Bosna'daki sorumluluğu üstlenmesinin çok olumlu olduğunu kaydederek, NATO'nun bu bölgedeki durumu kontrol altına almada başarılı olduğunu söyledi. 
     
     AFGANİSTAN 

     NATO'nun terörizmle mücadele kapsamında gelişen alan dışı güvenlik anlayışının ilk uygulamasının Afganistan'daki ''Güvenlik Yardım Harekatı'' olduğunu hatırlatan Genelkurmay Başkanı Özkök, şunları kaydetti 
     ''Yürütülmekte olan harekat, bir NATO harekatıdır. Afganistan'da güvenlik ve istikrarın sağlanması, NATO için bir prestij meselesidir. Çünkü bu operasyon, NATO'nun geleneksel sorumluluk sahasının çok uzağında olan bir bölgededir. Bu sebeple buradaki harekatın başarıya ulaşması çok önemlidir. 
     Türkiye, 13 Şubat 2005 tarihinden itibaren Uluslararası Güvenlik Yardım Kuvveti-VII'nin liderliğini üstlenmiştir. Bu maksatla, 3'üncü Kolordu Karargahı Afganistan'a intikal etmiştir. Ayrıca Kabil Çok Uluslu Tugayını, bir Türk Tugay Karargahı oluşturmuştur. Kabil Uluslararası Havaalanı'nın komuta ve işletme sorumluluğu da tarafımızca devralınmıştır. 
     Daha önce Uluslararası Güvenlik Yardım Kuvveti Harekatı'nın başlangıcından beri Afganistan'da bir bölük bulunduran Türkiye, ani müdahale birliği olarak bir taburu daha bölgeye intikal ettirmiştir. Ayrıca, daha önce Uluslararası Güvenlik Yardım Kuvveti'ne tahsis ettiğimiz üç genel maksat helikopteri de liderliğimiz süresince bölgede kalmaya devam edecektir. Sonuç olarak, Afganistan'da görev yapan personel mevcudumuz yaklaşık 1600'dür. Ayrıca Afganistan'a önemli lojistik ve eğitim desteği sağlanmaktadır. Afgan Harp Okulu'na 12 Türk subayı öğretmen olarak atanmıştır. 
     Bu kuvvet, bölgede istikrarın sağlanması, demokrasinin gelişmesi ve bölgeden kaynaklanan büyük çaplı uyuşturucu ticaretinin kontrol altına alınmasına yardımcı olacak ve böylelikle uluslararası terörizmin kaynaklarından birisi daha kurutulacaktır. 
     Öte yandan yıllardır acı çeken Afganistan, demokratik bir yapıya kavuşarak yaralarını sarma fırsatı bulabilecektir.'' Orgeneral Özkök, Harp Akademileri Komutanlığı'nda yaptığı yıllık değerlendirme konuşmasında, TSK'nın bugüne kadar daima taraf olduğu ve bundan sonra da taraf olmaya devam edeceği konunun, cumhuriyetin laik, demokratik, sosyal hukuk devleti niteliği ve Türkiye Cumhuriyeti'nin ulusu ve toprağıyla sonsuza kadar korunması ve kollanması olduğunu bildirdi. 
     Özkök, ''Türkiye Cumhuriyeti'ni ileriye götürecek, geleceğe taşıyacak ana ilkeler, laiklik ve çağdaşlıktır. Hiç kimse, TSK'dan bu konularda tarafsız kalmasını beklememelidir. TSK'nın bu konulara ilişkin hassasiyet ve kararlılığı aynen sürecektir'' dedi. 
     Konuşmasında yolsuzluk konusuna da değinen Özkök, şunları söyledi 
     ''Bu konu, yıllar süren ekonomik sıkıntılara büyük bir özveriyle katlanan halkımızı en çok üzen, toplumda sosyal ve ekonomik dengesizliklere, devlet otoritesinin sarsılmasına, yargıya olan güvenin azalmasına, sonuç olarak toplumsal ahlaki bozulma ve huzursuzluklara neden olan en önemli konudur.'' Ülkede yaygınlaşan yolsuzluk olaylarının halkın idareye olan güvenini erozyona uğrattığını ifade eden Orgeneral Özkök, yolsuzluğun, makroekonomik dengeleri sarsan ana nedenlerin başında gelmesinden dolayı halkın gündelik yaşamında çok büyük menfi etkiler yarattığını kaydetti. 
     Hilmi Özkök, ''Yolsuzluk ve rüşvetin yaygınlığı, bölücü ve irticai faaliyetlerdeki tırmanış, devlet kurumlarına yönelik bir güven bunalımına, halkın hak, adalet ve aidiyet duygularının zaman içinde erozyona uğramasına ve neticede toplumsal ümitsizlik ve memnuniyetsizliğe sebebiyet vermektedir'' dedi. 
     
     SOSYO-KÜLTÜREL YOZLAŞMA 

     Orgeneral Özkök, ayrıca çeşitli vasıtalarla sosyo-kültürel yozlaşmanın tetiklenmesinin toplumun kendi kültürüne karşı menfi bir tavır takınması, kendi kimliğinden uzaklaşmasının diğer kültürlerin etkisine hazır hale gelmesi için ortam hazırlayabileceğine işaret ederek, Türkçe'deki aşırı bozulmanın televizyon programlarında kültürel değerlerden gittikçe uzaklaşan içeriklerin, yabancı isimli alışveriş ve eğlence merkezlerinin sayısında artışın endişe verici gelişmeler olduğunu anlattı. 
     Tarih boyunca rakip devlet ve medeniyetler tarafından karşı tarafı temel değerlerinden uzaklaştırmak maksadıyla çeşitli psiko-sosyal ve kültürel etkiler yaratılmak istendiğine işaret eden Orgeneral Özkök, bu tür çalışmaların hedefinin bir ülkenin zinde gücünü oluşturan ve geleceğin emanetini yüklenmiş olan gençlik kesimi olduğunu söyledi. 
     Kültürel yozlaşma alanında tehdit odakları ve organizasyonların en çok kullandığı araçların kitle iletişim vasıtaları olduğunu vurgulayan Özkök, ''Bu yolla milli kültürümüze, Türk örf ve adetlerine aykırı birçok yanlış yargı ve anlayışlar topluma sunulmakta, halkın kıyafeti, tutum ve tavırları değiştirilmekte, değer yargıları erozyona uğratılmaktadır'' diye konuştu. 
     
     KÜLTÜREL YOZLAŞMA VE AYRIŞMANIN TEHLİKESİ 

     Orgeneral Özkök, şunları kaydetti 
     ''Bugün kültürel yozlaşma nedeniyle toplumsal yapıda ortaya çıkan farklı kültürel odaklar, düşünce özgürlüğü sınırlarını aşan farklı sosyal grupların oluşmasına neden olmaktadır. Varlığını, kendinden farklı olanların yok olmasında arayan, etnik, dilsel ve dini farklılıklar temelinde ortaya çıkan bu sosyal gruplar, bazen PKK KONGRA-GEL örneğinde olduğu gibi şiddet kullanarak, bazen de irticai oluşumlar örneğinde olduğu gibi zaman içerisinde kaleyi içten fethederek, sinsice ülke ve ulusal birlik ve beraberliğini veya laik ve demokratik devlet düzenini ortadan kaldırmaya yönelmiş ve yönelmektedirler. 
     Bu durumun, ulusal birlik ve bütünlüğün oluşumunun önündeki en büyük engellerden biri olduğu değerlendirilmektedir. İç güvenliğin tesis ve muhafaza edilmesinde ulusal bütünlüğün yeri dikkate alındığında, kültürel yozlaşmanın ve ayrışmanın tehlikesi daha iyi anlaşılmaktadır.'' 
     
     KAVGALI TELEVİZYON PROGRAMLARI 

     Genelkurmay Başkanı Orgeneral Özkök, iletişim alanındaki gelişmelere paralel olarak etkileşimin artmasıyla kültürel farklılaşmanın ivme kazandığına da işaret ederek, ''Televizyonlar aracılığıyla artık evlerimizin birer üyesi olan insanlar, kavgalar, hakaretler, dedikodular, toplumumuzda yaşanan ahlaki ve kültürel çöküntünün ekranlara yansımasıdır'' dedi. 
     Yoksulluk ve cehaletin birbirini tetikleyen bir kısırdöngü olduğuna değinen Özkök, yoksulluğun getirdiği sorunların ayrıca bölücü unsurlar ve radikal dini oluşumlar için de kötüye kullanılacak bir hedef konumunda olduğunu bildirdi. 
     Orgeneral Özkök, radikal dini oluşumların stratejilerine bakıldığında, ekonomik sorunlar içinde çözüm bulunamayan yurt, dershane gibi yoksul halkın eğitim ihtiyaçlarının istismar edildiğinin görüldüğünü kaydetti. 
     Hilmi Özkök, şöyle devam etti 
     ''Yoksulluk ve cehalet, iç tehdit unsurlarının stratejik anlamda en temel istismar unsurlarıdır. Çünkü bugününden mutlu, yarınından emin olmayanlar, aşırı uçlara yönelerek ya bölücülüğe ümit bağlar ya da mutluluğu cennette arar. 
     Şayet bu güzel ülke hepimizinse ve başka gidecek yerimiz yoksa, devletin yanı sıra özel sektörün ve sivil toplum kuruluşlarının da yoksullukla ve özellikle işsizlikle mücadele ve sosyal hizmet programlarında daha etkili bir şekilde yer almaları teşvik edilmeli, vatandaşların sosyal güvenlik gereksinimleri üst düzeyde sağlanmalı ve gelecek endişesi giderilmelidir. Orta tabaka mutlaka oluşturulmalı ve güçlendirilmelidir.'' 
     
     VAROŞLAR VE İÇ TEHDİT UNSURLARI 

     Orgeneral Özkök, hızlı nüfus artışı ve çarpık kentleşmeden kaynaklanan sorunlara da dikkat çekerek, DİE'nin 2000 yılı verilerine göre ülke nüfusunun yaklaşık 3'te 1'inin doğduğu ilden başka bir ilde yaşadığını hatırlattı. 
     Göç eden vatandaşların bir bölümünün toplumun bütünüyle entegre olmak yerine, maalesef kendi etnik ve mezhepsel kimliklerini öne çıkardığını dile getiren Özkök, ayrıca varoşların sorunlarının, iç tehdit unsurlarının istismar edebilecekleri bir ortam oluşturduğunu vurguladı. 
     Orgeneral Özkök, göç edenler ve yerli halk arasında devam eden iletişim ve kaynaşma noksanlığının menfaat çatışması gibi sorunlar yarattığını, bu illerin emniyet, asayiş ve kamu düzenini de olumsuz yönde etkilediğini belirterek, varoş niteliğindeki yerleşimlerin master planlar doğrultusunda şehirle bütünleştirilmesi ve yeni varoşların oluşumunun engellenmesi gerektiğini bildirdi. 
     
     ''REHBERİMİZ DUYGULARIMIZDAN ZİYADE AKLIMIZ OLMALIDIR'' 

     Orgeneral Hilmi Özkök, şunları kaydetti 
     ''Dünyanın en hassas bölgelerinden birisi üzerinde yer alan ülkemizin bütünlüğünün muhafazası, güzelliklerinin idamesi, ulusumuzun Ulu Önder Atatürk'ün bizlere gösterdiği doğrultuda önümüzdeki süreçte birlik ve beraberliğini devam ettirmesi, etrafında olup bitenlerden olumsuz etkilenmemesi, mutluluk ve refah içinde bir ülke olması başlıca hedefimizdir. 
     Ülkemizin ve ulusumuzun güvenliği için toplumumuzun sevgi, saygı, hoşgörü, birlik ve beraberlik içinde bulunması ve tahriklere kapılmamasının gerekliliğine inanmaktayım. Toplumsal düşmanlıkların yerini toplumsal dostluklar almalıdır. Bu zor dönemde rehberimiz duygularımızdan ziyade aklımız olmalıdır. 
     Bu duygu ve düşüncelerle mazisi şan ve şerefle dolu, gurur kaynağımız Harp Akademileri'nin değerli mensuplarına ve tüm TSK mensuplarına esenlikler ve üstün başarılar dilerim.'' Orgeneral Özkök, Harp Akademileri Komutanlığı'nda yaptığı konuşmada, 20. yüzyılın sonunda ve 21. yüzyılın hemen başında dünyanın iki etkileyici büyük olay yaşadığını anlatarak, bu iki olaydan ilkinin Berlin Duvarı'nın yıkılışı, diğerinin ise 11 Eylül ikiz kuleler saldırısı olduğunu söyledi. 
     Bu olayların, uluslararası ilişkileri, ittifakları, stratejik düşünceleri, ''tehdit'' ettiğini ve buna bağlı olarak ''güvenlik'' gibi kavramları temelden sarstığını, büyük oranda değişime zorladığını belirten Orgeneral Özkök, ''Bu iki olay sonrası yeniden şekillenmekte olan dünya, eskisinden çok farklı özellikler içerecektir'' dedi. 
     Orgeneral Hilmi Özkök, günümüz dünyasında büyük güçlerin arasında büyük zayiat ve tahribata neden olabilecek savaş ihtimalinin ortadan kalktığını söylemenin mümkün olduğunu kaydederek, sözlerini şöyle sürdürdü 
     ''Ancak bölgesel ve etnik kökenli savaşlar hala önemini korumaktadır. En önemlisi de öldürücü terörist örgütler, herhangi bir zamanda dünyanın herhangi bir yerinde ortaya çıkarak saldırıda bulunabilme olanak ve yeteneğine ulaşmışlardır. 
     Diğer taraftan güvenlik kavramının değişmesiyle birlikte, güvenliğin boyutları da değişmiştir. Güvenlik de bir yerde küreselleşmiştir. Çünkü küresel ekonomi ve küresel güvenlik, birbirini tamamlayan iki önemli kavram olarak ortaya çıkmıştır. Günümüzde küreselleşme ile ulusal egemenlik arasında bir mücadele olduğu doğrudur. Özellikle egemenliği kendi açısından yorumlayıp, 'Ben egemenim, kendi ülkemde ne istersem onu yaparım. Başkası bana karışamaz' şeklinde düşünen devletlere karşı, küresel güvenliğin önemini savunan ülkeler 'sen her istediğini yapamazsın, çünkü senin yaptığın şeyler bir başkasına zarar verebilir' şeklinde düşünmektedirler.'' Bu anlayışın bir sonucu olarak günümüzün küresel güçlerinin, bu sistemin dışında kalan devletlerin, özellikle terörü, amaçları için bir vasıta olarak kullanmasına şiddetle tepki gösterdiklerini vurgulayan Orgeneral Özkök, ABD'nin oluşturduğu yeni ''Ulusal Güvenlik Stratejisi''nin temelinin de bu yeni anlayışa dayandırıldığını bildirdi. 
     Orgeneral Özkök, küresel aktör ve bölgesel aktör gibi kavramların ülkelerin sahip oldukları ekonomik güçle yakından ilgili olduğunu dile getirerek, ''Aslında bir ülkenin dünya üzerindeki gücü, o ülkenin milli güç unsurları ve coğrafyasıyla yakından ilgilidir'' dedi. 
     
     KÜRESEL KIRILMA NOKTALARI... 

     Günümüzde küresel aktör adayı olarak Çin, Hindistan ve Rusya'nın ön plana çıktığını belirten Genelkurmay Başkanı Orgeneral Özkök, konuşmasını şöyle tamamladı 
     ''Gelecekte küresel kırılmalara aday bölgeleri incelediğimizde, bu bölgelerin başında Uzakdoğu gelmektedir. Bu bölgede, Çin ve ABD'nin gelecekte siyasi, ekonomik nedenlerle veya Tayvan sorunundan dolayı karşı karşıya gelmeleri için yeterli potansiyel mevcuttur. Zaten bölgede daha şimdiden bir birikim oluşmaya başlamıştır. Nitekim, Çin Halk Meclisi, Tayvan'ın bağımsızlığının ilanı durumunda askeri güç kullanma yetkisini hükümete vermiş ve savunma harcamalarının yüzde 12 oranında arttırılmasını kabul etmiştir. 
     Asya'da devletler arası büyük çatışma olasılığı, diğer bölgelerden daha yüksektir. Kuzey Kore ve Tayvan krizlerinin küresel yansımaları olacaktır. Japonya'nın ABD ve Çin ile ilişkileri, Çin'in yükselişine ve Kore yarımadası ve Tayvan senaryolarının ne şekilde çözümleneceğine bağlıdır. 
     Yine bir başka küresel kırılma hattı da, Orta Asya ve Kafkasya'ya doğru uzanan bölgedir. Soğuk Savaş sonrası küresel güç olma vasfını kaybeden, ancak son yıllarda süratli bir şekilde toparlanan ve geleceğin küresel güç adaylarından Çin'le de yakın bir işbirliği içerisine giren Rusya, bu bölgede ABD ile karşı karşıya gelebilecektir.'' 
     
     NOTLAR... 

     Genelkurmay Başkanı Orgeneral Hilmi Özkök, Atatürk Harp Oyunu ve Kültür Merkezi'ndeki konuşmasına saat 11.00'de başladı ve 11.45'te ara verdi. Yaklaşık 15 dakikalık aranın ardından ikinci bölüme geçen Orgeneral Özkök'ün toplam konuşma süresi, 90 dakika sürdü. 
     Orgeneral Hilmi Özkök, konuşmasında, önce genel olarak dünya ve Türkiye'nin yakın çevresine ilişkin değerlendirmelerde bulundu, ardından Türkiye'nin küresel aktörlerle ilişkilerine ve değişen güvenlik stratejilerinin Türkiye üzerindeki etkilerine değindi. 
     Orgeneral Özkök, ayrıca Türkiye'nin iç gündemini oluşturan çeşitli konular hakkında da görüşlerini dile getirdi. 
     Orgeneral Özkök'ün yıllık değerlendirmesini, Kara Kuvvetleri Komutanı Orgeneral Yaşar Büyükanıt, Hava Kuvvetleri Komutanı Orgeneral Halil İbrahim Fırtına, Deniz Kuvvetleri Komutanı Oramiral Özden Örnek, Jandarma Genel Komutanı Orgeneral Fevzi Türkeri, 1. Ordu Komutanı Orgeneral Hurşit Tolon ile Harp Akademileri Komutanlığı personeli ve öğrenciler de dinledi. 
     Toplantıya katılan 50'yi aşkın medya mensubunun verilen aranın dışında salona giriş-çıkışına müsaade edilmezken, televizyonların canlı yayın isteği ise uygun görülmedi. 
     

     
</TEXT>
</DOC>
