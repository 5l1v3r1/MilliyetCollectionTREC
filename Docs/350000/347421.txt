<DOC>
<DOCNO> 347421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun22.html </URL>
<DATE> 2005/05/31/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
AB Anayasası, tekrar müzakere edilebilir mi 
</HEADLINE>
<TEXT>

     Fransa Dışişleri Bakanı Michel Barnier, "AB Anayasası’nın kısa sürede tekrar müzakere edilmesinin imkansız olduğunu" söyledi. 
     LCI televizyon kanalına konuşan Barnier, "Fransızların kendi görüşlerini AB’nin değer üye ülkelerine dayatamayacağını" belirtti. 
     "AB Anayasası’nın uzun bir dönem müzakereye açılmayacağı" uyarısında bulunan Barnier, "AB’nin diğer ülkelerinin onaylama sürecinin beklenmesi gerektiğini" bildirdi. 
     Barnier, "referandum yenilgisinde herkesin sorumluluğu bulunduğunu" kaydetti. 
     
     İTALYA 

     İtalya Dışişleri Bakanı Gianfranco Fini, "AB Anayasası'nı tekrar müzakere etmenin şu anda mümkün olmadığını" söyledi. 
     Avrupa-Akdeniz EUROMED toplantısına katılmak üzere Lüksemburg'da bulunan Fini, "birçok ülkenin AB Anayasası'nı zaten kabul etmiş olmasından ötürü, anayasanın tekrar müzakere edilmesinin çok zor olacağını" belirtti. 
     AB Anayasası konusunda tüm AB ülkelerinin 2006 yılı sonuna kadar fikrini belirtmesinin ardından bu konuda neler yapılması gerektiğinin gözden geçirileceğini ifade eden Fini, "Anayasayı halen onaylamamış halklar ve parlamentolar bunu yapmaya çalışmalı, Fransız halkına veto hakkı tanınamaz" dedi. 
     Fransa'da Sosyalist Parti'nin "ikinci önemli ismi" ve eski başbakanlardan Laurent Fabius, Fransa Cumhurbaşkanı Jacques Chirac'ın yeni bir AB Anayasası'nı "tekrar müzakere etmesi" gerektiğini söylemişti. 
     Özel TF1 televizyonuna konuşan Fabius, "Hayır" zaferinin, "halkın değişiklik konusunda güçlü bir istek duyduğunun, Avrupa'nın işleyişine ilişkin bir reddin ve hayır diyerek, demokrasi yoluyla güçlü ve dayanışma içindeki bir Avrupa'ya gidileceğine dair bir umudun" ifadesi olduğunu belirtmişti. 
     Fransa'da referandumla reddedilen AB Anayasası, bugüne kadar Litvanya, Macaristan, Slovenya, İspanya, İtalya, Yunanistan, Slovakya, Avusturya, Almanya olmak üzere 9 ülkede parlamentolar tarafından onaylandı. 
     
</TEXT>
</DOC>
