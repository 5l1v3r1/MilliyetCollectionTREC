<DOC>
<DOCNO> 311901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/spor/spo04.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aranan savaşçı 
</HEADLINE>
<TEXT>


Trabzonspor'un Polonyalı futbolcusu Szymkowiak, "Saha içinde gerektiğinde asker, gerektiğinde komutan olurum" diye konuştu 


Özgüveni tam 
BORDO-Mavili kulübün ara transferde renklerine kattığı Miraslow Szymkowiak, kendini tanıtırken ilginç ifadeler kullandı. Polonya Milli Takımı ve Wisla Krakow'un değişmez oyuncularından biri olan Szymkowiak "Sahada gerektiğinde asker, gerektiğinde de komutan olurum. Hem mücadele eder savaşırım, hem de oyunu yönlendiririm" değerlendirmesinde bulundu. 

Yüzü gülüyor 
TRANSFERİ gerçekleşmeyen takım arkadaşı Zrowski'nin gollerinin bir çoğunu kendisinin attırdığını kaydeden Szymkowiak, "Sahada basmadık yer bırakmam. Hüseyin'i çok beğendim. İkimiz orta alandaki tüm sorunu gideririz" yorumunu yaptı. Yeni transfer, daha ilk haftada Trabzonspor'a gelerek ne kadar doğru bir tercih yaptığını da farkettiğinin altını çizdi. 

Hedef şampiyonluk 
TARAFTARLARA tam not veren Szymkowiak, sözlerini şöyle sürdürdü "Wisla Krakow'da şampiyon olduğumuzda bile taraftarlarımızı bu kadar coşkulu göremezdik. Burada futbol oynarken zevk alacağımı düşünüyorum. Krakow'da hemen hemen her yıl ligi ilk sırada bitiriyorduk. Aynı sevinci burada yaşamayı umut ediyorum. Futbol hayatımı da burada noktalamak istiyorum." 

Gökdeniz'e koruma 

KARADENİZ ekibi, Akçaabat Sebat maçının hazırlıklarını dün sabah sürdürdü. Antrenmana G.Asya'da meydana gelen tsunami felaketine uğrayanlar için düzenlenen yardım maçına giden Fatih ve Yattara ile sağ dizinin arkasında ağrı bulunan Gökdeniz katılmadı. Gökdeniz'in sakatlığının ciddi olmadığı, tedbir amaçlı idmanda yer almadığı bildirildi. 
AYAĞINDA gerilme hisseden Celaleddin ise düz koşuyla yetindi. Teknik Direktör Şenol Güneş, istasyon çalışmasının ardından yarı sahada çift kale maç yaptırdı. Kendisi de forma giyen tecrübeli hoca, ters bir hareket sonrası yere düştü. Uzun süre yerde kalan Güneş, daha sonra oyuna devam etti. Çift kalede Szymkowiak, attığı paslarla göz doldurdu. 

Son doping 

TRABZONSPOR yönetimi, Şenol Güneş'e ilk peşinatı olan 200 bin doları dün ödedi. Yönetim ayrıca futbolcularına olan 700 milyar liralık ödemeyi de gerçekleştirdi. Ödemenin 400 milyar liralık bölümü Gökdeniz ve Fatih için yapıldı. İki futbolcunun taksitlerinin 200'er milyar lira olduğu öğrenildi. Trabzonspor, böylece bir hafta içinde toplam 2.5 milyon YTL ödeme yapmış oldu. 


</TEXT>
</DOC>
