<DOC>
<DOCNO> 343538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/spo10.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Köroğlu bayramı 
</HEADLINE>
<TEXT>


Boluspor, İkinci Lig'e yükselmesinin coşkusunu şehrin sokaklarında kutladı. Binlerce kişi yollara döküldü, top sesleri meydanı inletirken, havai fişek gösterileri coşkuyu renklendirdi 

TANER BAYAN DHA 


Üç yıl aradan sonra yeniden 2. Lig'e yükselmenin coşkusunu yaşayan Boluspor, binlerce taraftarıyla bu mutluluğunu paylaştı. Baraj maçında Egospor'u 3-2 yenerek zafere ulaşan Kırmızı - Beyazlılar'ın, bu başarısı, önceki akşam düzenlenen etkinliklerle kutlandı. 
İzzet Baysal Caddesi trafiğe kapatıldı. Belediye Meydanı'nda toplanan taraftarlar, futbolcuları kucaklayarak omuzlarına aldı. Bu arada belediye binasının üzerinden top atışları yapıldı. Kadınlı, çocuklu binlerce Kırmızı - Beyazlı, Belediye Bandosu eşliğinde İzzet Baysal Caddesi'nden Hükümet Meydanı'na yürüdü. Taraftarlar, bir yandan da müzik eşliğinde eğlendi. 
Boluspor Başkanı Necip Çarıkçı ise taraftarlarına seslenerek, "Şanlı bir tarihe sahip olan Boluspor, hak ettiği yere ulaşacaktır. İkinci Lig'de de sizlerin desteğiyle başarılı olacağımıza inanıyoruz. Boluspor gelecek yıl, İkinci Lig A Kategorisi'ne çıkacak, bundan kimsenin şüphesi olmasın" diye konuştu. 



</TEXT>
</DOC>
