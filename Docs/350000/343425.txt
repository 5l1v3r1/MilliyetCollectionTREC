<DOC>
<DOCNO> 343425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur30.html </URL>
<DATE> 2005/05/17/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hırsızlardan uyarı notu "Size tavsiyem alarm kullanmanız" 
</HEADLINE>
<TEXT>

     Bursa’nın İnegöl İlçesi’nde, çeşitli kamu kurumlarından bilgisayar çalan kimliği henüz belirlenemeyen kişiler, son olarak soydukları liseye, "Sıra Emniyet Müdürlüğünde" yazılı not bıraktılar. 
     AA muhabirinin aldığı bilgiye göre, Turgutalp Anadolu Lisesi’ne giren hırsızlar, ikinci kattaki bilgi işlem sınıfında bulunan 8 bilgisayarı çalarak, kaçtılar. 
     Okul yetkililerinin durumu bildirmesinin ardından sınıfta incelemelerde bulunan güvenlik güçleri, kapının üstünde bir not buldu. 
     
     "BEYLER ALMAK DEĞİL, SAHİP ÇIKMAK ZOR" 
     Hırsızların bıraktıkları anlaşılan notta, "Bakın beyler, bunları ne güzel almışsınız. Ama almak değil, sahip çıkmak zor ve önemli olan. 
     Aşağı yukarı bütün kamu dairelerinin bilgisayarlarını kendimize aldık ama bir Allah’ın kulu da dur demedi. Size tavsiyem alarm kullanmanız, biz bile alarm gazabından kurtulamadık. Sıra Emniyet Müdürlüğü’nde..." ifadelerine yer verildi. 
     Daha önce de İnegöl Devlet Hastanesi’nden 7, bir sağlık ocağından 2, İlçe Tarım Müdürlüğü’nden de 5 bilgisayar çaldıkları belirlenen 
     kişilerin yakalanmasına çalışıldığı bildirildi. 
     
</TEXT>
</DOC>
