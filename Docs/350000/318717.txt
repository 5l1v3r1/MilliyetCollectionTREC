<DOC>
<DOCNO> 318717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/guncel/gun02.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Plakaya ceza' kavgası 
</HEADLINE>
<TEXT>


Emniyet Genel Müdürlüğü Sözcüsü, imzasız trafik ceza tutanaklarının iptal edilmesi kararının yönetmeliklere aykırı olduğunu savundu 

ANKARA Milliyet 

Emniyet, sürücü imzası bulunmayan trafik ceza tutanaklarının iptal edilmesi yönündeki mahkeme kararına itiraz edecek. Emniyet Genel Müdürlüğü Sözcüsü Ramazan Er, sulh ceza mahkemelerince, trafik ceza tutanaklarının araç plakasına göre kesildiği ve tutanakta sürücü imzası bulunmadığı gerekçesiyle verilen iptal kararlarının Trafik Yasası ve yönetmeliklerine aykırı olduğunu savundu. Er, "İlgili trafik kuruluşlarımız, CMUK'un yazılı emirle bozma başlıklı 343. maddesi hükümleri gereğince Adalet Bakanlığı'na başvuru yapmaları konusunda uyarılmıştır. Kuruluşlar itiraz edecektir" dedi. 
Türkiye genelinde geçen yıl kesilen 6 milyon 623 bin 251 cezanın yaklaşık 2.5 milyonu plakaya ceza uygulaması şeklinde gerçekleştirildi. Ancak bu cezalar ödenek yokluğundan sürücülere gönderilemedi. 2004'te 1 milyon trafik cezasının kesildiği İstanbul'da 860 bin ceza adrese tebligatla ulaştırıldı. Er, LPG'li araçların bir kısmının LPG dönüşüm işlemlerinin tescil belgelerine işlenmediğinin anlaşıldığını belirtti. 


</TEXT>
</DOC>
