<DOC>
<DOCNO> 339865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko38.html </URL>
<DATE> 2005/05/05/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Avea Genel Müdürü Cahit Paksoy Forum İstanbul'da konuştu... 
</HEADLINE>
<TEXT>

     Avea Genel Müdürü Cahit Paksoy, Türkiye’de 1990’lı yıllardan beri e-devletin konuşulduğunu, ancak son kullanıcı ayağının bir türlü oluşturulamadığını söyledi. 
     Paksoy, Forum İstanbul Konferansı’nda yaptığı konuşmada, 2023’te dünya standartlarına ulaşan bir ülke olabilmek için rekabetçi bir yapıya kavuşmak gerektiğini, Türkiye’nin sahip olduğu insan gücü maliyetinin bu konuda bir fark yaratacağını ifade etti. 
     Türkiye’de e-dönüşümün çok iyi gitmediğini kaydeden Paksoy, "Burada sorun fiyat değil, kültür. Çünkü televizyon penetrasyonu neredeyse yüzde 100, ancak PC penetrasyonu bundan çok düşük 5 milyon civarında. Türkiye’nin kısa dönemde bu rakamı 35 milyona çıkarma şansı da yok. Bu penetrasyon yeterli değil. E-devletin içine mobil iletişimin katılması lazım" diye konuştu. 
     Cahit Paksoy, eğer kullanıcılar e-devleti kullanmıyorsa bunun bir anlamının olmayacağını kaydederek, "1990’lı yıllardan beri e-devlet konuşuluyor. Ama son kullanıcılar ayağı bir türlü oluşturulamıyor. 
     e-devletin mobil devlete dönüşeceğini düşünüyorum" diye konuştu. 
     Microsoft Türkiye Genel Müdürü Çağlayan Arkan ise Türkiye’nin teknoloji trenini henüz kaçırmadığını ifade ederek, "Devlet yüksek teknolojik gelişimde çok önemli bir oyuncudur. Devletin gölge etmediği bir yapıyı düşünmemek gerek" dedi. 
     Teknokent ile ilgili çıkarılan yasaya işaret eden Arkan, bu yasanın üniversiteler için kira geliri getiren yapı haline geldiğini, ancak AR-GE’yi öne çıkaran, özel sektör-üniversite işbirliğini artıran konularda pek ilerleme kaydedilemediğini söyledi. Arkan, "Devlet yasa yapıp ortada bırakmak değil de bir şeyleri yaşatmak için de uğraş vermelidir" diye konuştu. 
     
     EĞİTİMİN ÖNEMİ... 
     Siemens Business Services e-Öğrenme Başkan Yardımcısı Georg Berner de, 2023 yılının vizyonunda yoksulluğun kaldırılması ve sağlık sorunlarının olmamasının bulunduğunu belirterek, "Bunların hepsi eğitimle çözülecek" dedi. 
     Türkiye’nin kendisini yeni bir eko sisteme hazırlayacaksa yeni segmentlere bakması ve katma değer getirmesi gerektiğine işaret eden Berner, teknik becerilere ek olarak, yenilikçi, yaratıcı, girişimci ve liderlik özelliği taşıyan kişilere ihtiyaç duyulduğunu söyledi. 
     Berner, Türkiye’de Teknopark’lar gibi güzel başlangıçlar olduğunu kaydederek, şöyle konuştu 
     "Ama bunlar yeterli değil. Eğitimin kalitesi nasıl artırılabilir, Türkiye geneline nasıl yayılabilir buna bakmak lazım. Eğer önümüzde zorluk varsa çözümlerini de araştırmak gerekir." Groupe d’Economie Mondiale Sciences Po üyesi Paul Atkinson da, "Türkiye’de büyüme var. Ama uluslararası alanla karşılaştırıldığında bu büyüme düşük kalıyor" dedi. 
     Yüksek kaliteli öğretmen yetiştirilmesinin önemli olduğunu vurgulayan Atkinson, "Esnek bir işgücü piyasası olmalı. Ama bu hareket cezalandırılmamalı" diye konuştu. 
     Üniversitelere iyi tesisler ve AR-GE bölümleri kurulması için finansman sağlanması gerektiğini ifade eden Atkinson, insanlara daha geniş kariyer imkanı sağlanmasının önemli olduğunu söyledi. 
     Macaristan Bilişim ve İletişim Bakanlığı’ndan György Csepeli ise Türkiye’nin kendisine bilgi konusunda güzel bir harita çizdiğini belirterek, "Avrupa’ya giden en güzel yol bilgi yolu" dedi. 
     Bilgileri ezberlemenin yeterli olmadığını, bilgiyi keşfetmek gerektiğini ifade eden Csepeli, yeni çağda insanların çok daha fazla hayal gücüne sahip olması gerektiğini söyledi. 
     
</TEXT>
</DOC>
