<DOC>
<DOCNO> 310303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo15.html </URL>
<DATE> 2005/01/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Spor Toto'dan fair play ödülleri... 
</HEADLINE>
<TEXT>

     Spor Toto Teşkilat Müdürlüğü'nün başlattığı Spor Toto Fair Play Ödülleri, liglerin ikinci yarısından itibaren uygulamaya sokulacak. 
     Ödüllerle ilgili İstanbul'da Devlet Bakanı ve Başbakan Yardımcısı Mehmet Ali Şahin, Gençlik ve Spor Genel Müdürü Mehmet Atalay ile Spor Toto Teşkilat Müdürü Erdenay Oflas'ın katılımıyla bir tanıtım toplantısı yapılırken, ikinci yarıyla birlikte en centilmen takımlara ve taraftarlara toplam 1 milyon 170 bin YTL para ödülü verileceği açıklandı. 
     Profesyonel liglerdeki karşılaşmalarda ve amatör spor kulüplerine yönelik fair play prensipleri çerçevesinde centilmenlik kurallarının uygulanmasının teşvik edilmesi amaçlanan ödüller, Birinci Süper Lig, İkinci Lig A ve B Kategorileri, 3. Lig grupları ve amatör spor kulüplerini kapsayacak. 
     Bu arada 2 ayda bir dağıtılacak ödüller, 2004-2005 sezonunun sonuna kadar 3 kez değerlendirilecek ve her dönemde toplam 390 bin YTL para ödülü verilecek. 
     
     ÖDÜL DAĞILIMI 
     Ödül dağılımında hakem raporları, gözlemci ve saha komiseri raporları, disiplin kurulu kararları ile yazılı ve görsel basın haberleri kaynak olarak dikkate alınacak. 
     Değerlendirme dönemlerinde ödüle değer görülen takımın 2'den fazla oyuncunun oyundan atılmamış, disiplin kurullarınca cezalandırılmamış olması, maçlarda alınan sarı kart toplamının 10'dan fazla olmaması ile sporcu ve yöneticilerin, karşılaşmayla ilgili diğer görevliler, seyirciler, basın ve yayın temsilcileri, spor teşkilatı ve hakemler aleyhinde müsabaka öncesi ve sonrası yazılı veya sözlü beyanları nedeniyle disiplin kurullarınca cezalandırılmamış olmaları, statlarda tahribe yol açan davranışlarda bulunmamaları ölçüt olarak değerlendirilecek. 
     Bu arada en centilmen taraftarların belirlenmesinde de kendi bölgelerinde ve dış bölgelerde çirkin tezarühat ve davranış nedeniyle hakemlerce uyarılmamış olmaları, seyircilerin saha dışı ve içinde fiili tecavüzlerde bulunmaması ve bu eylemler nedeniyle ceza almamış olması dikkate alınacak. 
     Yapılacak değerlendirme sonucu en centilmen takımlarda Birinci Süper Lig'de 100 bin YTL, İkinci Lig A Kategorisi'nde 35 bin YTL, İkinci Lig B Kategorisi gruplarında 30 bin YTL, 3. Lig gruplarında 20 bin YTL ve amatör spor kulüplerine 10 bin YTL para ödülü verilecek. 
     Centilmen taraftar kategorisinde ise Birinci Lig'de aynı miktarlarda para ödülü dağıtılacak. 
     
     JÜRİ 
     Fair Play ödüllerinin dağıtımını Spor Toto Teşkilat Müdürü Erdenay Oflas, Futbol Federasyonu Profesyonel Futbol Disiplin Kurulu PFDK Başkanı Adnan Türkkan, federasyonun basın danışmanı Zeki Çol, Türkiye Amatör Spor Kulüpleri Konfederasyonu Genel Başkanı Orhan Saka, Türkiye Spor Yazarları Derneği Genel Başkanı Onur Belge, Inteltek A.Ş. Genel Müdürü Ahmet Sezer, spor danışmanı Kerem Ertan, raportörler İpek Salahor ve Gamze Giraygil'den oluşan bir jüri gerçekleştirecek. 
     Bu arada ödüllerin ilki 28 Ocak-27 Şubat tarihlerini kapsayacak ve değerlendirme toplantısı 3 Mart'ta yapılacak. İlk ödül dağıtımı ise 10 Mart'da yapılacak. 
     
     BAKAN ŞAHİN ''CENTİLMENLİK YARIŞINI DA TAKİP EDECEĞİZ'' 
     Tanıtım toplantısına katılan ve burada bir konuşma yapan Devlet Bakanı ve Başbakan Yardımcısı Mehmet Ali Şahin, sezonun ikinci yarısıyla birlikte centilmenlik yarışını da izleyeceklerini söyledi. 
     Şahin, futbolda centilmenlik yarışının başlaması gerektiğini ve Türkiye'nin buna ihtiyaç duyduğunu söyledi. 
     Şahin, fair play ödüllerini önemsediklerini belirterek, ''Bu tür teşviklerin artması gerekiyor. Verilecek para ödülü de sembolik olmayan bir rakamdır. Bu ödülle kulüpteki tüm yetkililerin de ölçülü davranması sağlanacaktır. Son haftalarda şiddet konusunda ciddi azalma var. Ligin son haftasında hiç olay olmadı'' diye konuştu. 
     
     MEHMET ATALAY 
     Gençlik ve Spor Genel Müdürü Mehmet Atalay ise adım adım güzel olayların yaşanacağını savunarak, şunları söyledi 
     ''Galatasaraylı, Fenerbahçeli, Beşiktaşlı ve Trabzonsporlu taraftarlar birarada müsabaka izleyecek. Geçen yıl yürürlüğe koyduğumuz yasa gereğince amigo sistemini dağıtıp, taraftar temsilciliği uygulaması yaşama geçirilecekti. Ancak hiçbir kulüp bunu yapmadı. Kulüpler, taraftar temsilcisinin veya mahiyetindeki kişinin karışacağı olaylarda bizim suçumuz diyecekti. Bu olmadı. Bu uygulamaya geçilseydi şiddet azalacaktı. Kulüpler bunu yapacak. Herkes görevini eksiksiz yerine getirecek.'' Spor Toto Teşkilat Müdürü Erdenay Oflas da basın toplantısında, bu ödülle amaçlarının hem seyircileri, hem de sporcuları centilmenliğe davet etmek olduğunu söyledi. 
     
</TEXT>
</DOC>
