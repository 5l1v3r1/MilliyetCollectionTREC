<DOC>
<DOCNO> 311344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko42.html </URL>
<DATE> 2005/02/01/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Seka işçileri kızgın 5 milyon dolar yatırımla fabrika ayağa kalkar 
</HEADLINE>
<TEXT>

     Selüloz-İş Sendikası Genel Başkanı Ergin Alşan, SEKA İzmit İşletmesi'nin ekonomik ömrünü tamamladığı yönündeki iddiaların gerçeği yansıtmadığını savundu. 
     Alşan, AA muhabirine yaptığı açıklamada, Maliye Bakanı Kemal Unakıtan'ın basın toplantısındaki görüşlerini değerlendirdi. Bakan Unakıtan'ın iddialarına katılmadıklarını ifade eden Alşan, ''İşletmenin ekonomik ömrünü tamamladığı yönündeki iddiaları gerçeği yansıtmıyor'' dedi. 
     Alşan, şunları kaydetti 
     ''Sayın Bakan açıklamasının bir yerinde bu makinelerden birinin özel sektöre satılacağını söylemiştir. Ekonomik ömrünü tamamlayan makineyi hiç kimse satın almaz. Bakan makinelerden birinin 70 yıllık diğerinin 45 yıllık olduğunu söyledi. Karton piyasasının yüzde 70'ine hakim olan Kartonsan'ın makinesinden biri 59 yaşında. Makinanın yaşlı olması ekonomik ömrünü tamamladığı anlamına gelmez. O makinaya gerekli yatırımı yaparsanız makine çalışmaya devam eder. Bundan önce de eski denilen makinelerden biri Adana'da diğeri Ankara'da üretime devam ediyor.'' Alşan, işçileri hiç kimsenin tahrik etmediğini, ÖİB ile bakanların açıklamalarının işçiyi tahrik ettiğini öne sürerek, şöyle devam etti 
     ''İşçi bu tür basın açıklamalarının gerçeği yansıtmadığı için tahrik oluyor. Onlar açıklama yaparken rakamlarla oynamasınlar. Gerçekleri açıklasınlar o zaman işçi tahrik olmaz. İşçi demokratik haklarını kullanıyor. Kamu fabrikasının kapatılma kararından sonra en demokratik hakkını kullanıp eylemini yapıyor. Bunu da kullanmaya devam edecektir. 
     Herkesin yargının almış olduğu karara saygı duymasını istiyoruz. Siyasi irade yargının bu kararına rağmen hala kapatmaktan bahsediyor. Bu fabrikanın üretime devam etmesini istiyoruz. SEKA işçisi bu fabrikanın üretim yapabileceği yönünde tavrını ortaya koymuştur. Bu fabrikanın ekonomik ömrünü tamamlamadığını ve kağıt sektöründe üretime devam edeceğini ifade ediyoruz. 
     Ülkeyi yönetenler gelsinler gerçekleri öğrensinler. Hem de bu fabrikanın ekonomik ömrünü tamamlamadığını bilsinler. 
     5 milyon dolarlık yatırımla bu fabrika ayağa kalkar. Mevcut haliyle yüzde 70 kapasiteye çıkarılsın bu fabrikanın zararından kimse bahsedemez.'' 
     
</TEXT>
</DOC>
