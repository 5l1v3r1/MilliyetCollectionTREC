<DOC>
<DOCNO> 339276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo17.html </URL>
<DATE> 2005/05/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gençlerbirliği'nde Malatyaspor maçı hazırlıkları... 
</HEADLINE>
<TEXT>

     Gençlerbirliği, ligde hafta sonu yapacağı Malatyaspor maçının hazırlıklarını yaptığı antrenmanla sürdürdü. 
     Beştepe İlhan Cavcav Tesisleri’nde, teknik direktör Ziya Doğan yönetiminde yapılan ve yaklaşık 1.5 saat süren çalışmaya, izinli olan kaleci Gökhan ile 21 Yaşaltı Milli Takımı’nda bulunan Ali Öztürk, Kerem, Hakan Aslantaş ve Emrah dışında tüm futbolcular katıldı. 
     Kayserispor maçında dirseği kırılan kaptan Ümit, antrenmanda koşu yaparken, teknik direktör Ziya Doğan, futbolcularına açma-germe ve kondisyon çalışmasının ardından yarı sahada kanatlardan yapılan ortalara gol vuruşu çalışması yaptırdı. Mavi ve sarı takım olarak ikiye böldüğü oyuncularından Skoko’nun yer aldığı mavi takım, sarı takımı yenerken, en fazla golü Skoko’nun atması da Ziya Doğan’ın forvet oyuncularına kızmasına neden oldu. 
     Öte yandan Malatyaspor maçında kart cezalısı olan Erkan ile dirseğinde kırık bulunan Ümit dışında eksik futbolcu bulunmuyor. 
     
</TEXT>
</DOC>
