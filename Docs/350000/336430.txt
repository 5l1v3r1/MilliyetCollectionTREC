<DOC>
<DOCNO> 336430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko17.html </URL>
<DATE> 2005/04/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
TOBB AB takasını denize indirdik artık o takayı kimse durduramaz 
</HEADLINE>
<TEXT>

     Türkiye Odalar ve Borsalar Birliği TOBB Başkanvekili Halim Mete, ''AB takasını denize indirdik. Artık o takayı kimse durduramaz'' dedi. TOBB'un katkılarıyla Türkiye Ekonomi Politikaları Araştırma Vakfı'nın TEPAV Ankara, İstanbul ve Brüksel'de gerçekleştirdiği ''AB ile İletişim'' seminerlerine katılan 25 gazeteciye sertifikaları, İstanbul TOBB Plaza'da Halim Mete tarafından dağıtıldı. 
     Halim Mete, sertifika töreninde yaptığı konuşmada, TOBB'un her konuda elini taşın altına koymaktan çekinmeyen bir kurum olduğunu belirterek, AB müzakere başlıklarının çoğunun ekonomiyi yakından ilgilendirmesi nedeniyle, bir şemsiye kuruluş olan TOBB'un AB ile ilgili projeleri desteklemeye devam edeceğini söyledi. AB konusunda gazeteci eğitim projelerini sürdürmeyi planladıklarını kaydeden Mete, bu kapsamda 25 gazetecinin daha Brüksel'e götürüleceğini, Avrupa'dan da bir grup gazetecinin Türkiye'ye getirilerek iletişimin iki boyutlu olmasının sağlanacağını anlattı. 
     Mete, ''Biz çocukluğumuzda takayı ite ite denize sürüklerdik. AB takasını da denize indirdik. Artık o takayı kimse durduramaz'' şeklinde konuştu. 
     Törenin ardından düzenlenen, ''AB müzakere süreci ve Teknikleri'' konulu çalıştayın açılışında konuşan TEPAV Kurucu Direktörü ve Merkez Bankası Para Politikası Kurulu Üyesi Prof. Dr. Güven Sak, Türkiye'nin yıllardır Uluslararası Para Fonu IMF çıpası ile istikrar aradığını, IMF'nin yanına AB çıpasının da eklenmesiyle istikrar ortamının daha da gelişeceğinin düşünüldüğünü bildirdi. 
     ''Ama AB çıpasının ucu bucağı belli değil. Bu nedenle AB çıpasını IMF çıpası gibi bir programa dökmemiz gerekiyor'' diyen Sak, bunun üzerinde oturulup ayrıntılı konuşulması gereken bir konu olduğunu ifade etti. 
     
     ''ÖNEMLİ OLAN İÇERİDE OLMAKTIR'' 
     Çalıştayda, Slovakya'nın Başmüzakerecisi olarak AB'ye katılım müzakereleri ile ilgili tecrübelerini anlatan Büyükelçi Juraj Migas, ülkesinin nüfusunun Türkiye'den 15 kat küçük olduğunu hatırlatarak, ''Buna rağmen çok büyük sıkıntılar yaşadık. AB'ye 1995'te üyelik için başvurduk ama Kopenhag politik kriterlerini gerçekleştiremediğimiz gerekçesiyle 1997'de reddedildik'' dedi. 
     Müzakere sürecinde karşılaşılan sorunları, Komisyon ve üye ülkelerle diyalogu sürdürerek aştıklarını anlatan Migas, ''Önemli olan içerde olmaktır. Dışarda kalırsanız politikalara yön veremezsiniz'' şeklinde konuştu. 
     Türkiye'nin 3 Ekim 2005'te planlandığı gibi müzakerelere başlayacağına emin olduğunu dile getiren Slovakya Başmüzakerecisi Migas, Gümrük Birliği'nin yeni üyeleri kapsayacak şekilde genişletilmesini öngören protokolün imzalanmasının önemine dikkati çekti. 
     
     ''AVRUPA'NIN OTOMOTİV MERKEZİ OLDUK'' 
     Büyükelçi Juraj Migas, Slovakya'nın AB'ye üye olduktan sonra geride bıraktıkları bir yılı da şöyle değerlendirdi ''AB üyeliği herşeyin çözümü değil. Önemli olan üye olduktan sonra ekonomik faydalarını görebilmek. AB üyesi olduktan sonra en çok faydasını gören ülkelerin Polonya ile birlikte Slovakya olduğunu söyleyebilirim. Bir yıl içinde çok önemli otomotiv yatırımları çektik. Kia'nın Avrupa'daki üretim üssü olacak fabrikası Slovakya'da kuruluyor. Volkswagen de Slovakya'da üretim yapıyor. Peugeot -Citroen Grubu da üretime geçecek. Bütün bu yatırımları çekmemizde istihdam piyasası ve vergi sisteminde yaptığımız reformların faydasını gördük. Küçük bir ülke olmamıza rağmen bu sayede Avrupa'nın otomotiv üretim merkezi olma yolunda hızla ilerliyoruz.'' ''AB Müzakere Süreci ve Teknikleri'' konulu Çalıştay'a, Emekli Büyükelçi Özdem Sanberk, AB Parlamentosu Dışilişkiler Komitesi'nin müzakere yapılan ülkelerle ilişkilerden sorumlu ekibinden Dr. Michael A. Rupp ve Avrupa Komisyonu'nun Slovakya ile müzakere heyetinde yer alan Dr. Bernd Bievert de katıldı. 
     
</TEXT>
</DOC>
