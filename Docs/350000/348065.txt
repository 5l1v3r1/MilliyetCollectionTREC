<DOC>
<DOCNO> 348065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/magazin/amag.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyon kişiye bilezik taktıracak 
</HEADLINE>
<TEXT>


Filiz Akın, geliri Türkiye Meme Vakfı'na bırakılan bileziklerden 150 bin adet satıldığını belirterek, "Hedef 1 milyon" dedi 

İlknur Gülmez 

ABD'de Nazorfrinks kanseri tedavisi gördükten sonra Türkiye Meme Vakfı yararına "Bir bilezikle hayat kurtulur mu Evet kurtulur" kampanyasını başlatan Filiz Akın, "İyi Yaşa" sarı bileziklerinin satışlarının umduğundan daha iyi gittiğini açıkladı. Fiyatı 
1 YTL olan bileziklerden şu ana kadar 150 bin adet satıldığını belirten Filiz Akın, hedeflerinin bir milyon olduğunu söyledi. 

'Sahteciler vicdansız' 
"Toplanan paralarla Türkiye Meme Vakfı'nda eksik olan ultrason cihazının parası çıktı. Birkaç gün önce de fakir kadınlara ücretsiz meme kanseri taramasına başlandı" diyen Akın, sözlerini şöyle sürdürdü 
"Yalnız bileziklerin sahteleri yapılmaya başlandı. Bu vicdansızlık. Bu konuda Türkiye Meme Vakfı birşeyler yapacak. Yasal yoldan haklarını arayacak." 

'Tedavi bitti ama duymakta ve konuşmakta zorlanıyorum' 

Hastalığının iyi yönde ilerlediğini ancak gördüğü tedavinin vücudunda tahribat yarattığını dile getiren Filiz Akın, "Tedavim bitti, sadece 3 ayda bir kontrole gidiyorum. Ancak gördüğüm tedavi sırasında ölen hücrelerden dolayı zor duyuyor ve konuşuyorum. Sesimi ve anlama duygumu ayarlayamıyorum. Kendimi ifade etmekte de zorlanıyorum. Ayrıca ağzımda ve burnumda kuruluk olduğu için diyaframdan konuşmaya çalışıyorum. Bu da beni çok yoruyor. Doktorlar, 'Baş ve boyun bölgesinde hırpalanan hücrelerin yerine gelmesi 1.5 yılı bulur' dediler. Bir de çok kötü baş ağrısı çekiyorum. Herhalde beyin hücrelerime de bir şey oldu" dedi. 


</TEXT>
</DOC>
