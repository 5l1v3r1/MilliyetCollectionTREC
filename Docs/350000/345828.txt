<DOC>
<DOCNO> 345828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas13.html </URL>
<DATE> 2005/05/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yağlıdere ilçesinin yarısı ABD'de yaşıyor .. 
</HEADLINE>
<TEXT>

     Giresun’un Yağlıdere İlçesi Belediye Başkanı Şevket Kaya, ABD’nin Yağlıderelilerin ikinci vatanı haline geldiğini söyledi. 
     Kaya, AA muhabirine yaptığı açıklamada, Giresun’un en çok göç veren ilçelerinin başında gelen Yağlıdere’den, 1970’li yıllarda çalışmak için ABD’ye gidilmeye başlandığını belirtti. 
     Zamanla ABD’ye gitmenin Yağlıdereli gençlerin önemli bir hedefi haline geldiğini ifade eden Kaya, "Yağlıdere’de hemen hemen her haneden bir kişi ailesiyle birlikte ABD’de yaşamaktadır. ABD, Yağlıderelilerin ikinci vatanı haline geldi" dedi. 
     ABD’de 10 bin dolayında Yağlıderelinin yaşadığını tahmin ettiklerini kaydeden Kaya, şöyle konuştu 
     "İlçe merkezimizin nüfusu 4 bin 400’dür. Belde ve köylerle birlikte nüfusumuz 20 bine ulaşmaktadır. Nüfusumuzun yarısı ABD’de yaşamaktadır. Almanya başta olmak üzere bazı Avrupa ülkelerinde de hemşehrilerimiz yaşamaktadır ancak bunların sayısı azdır. ABD’de hemşehrilerimiz yoğunluklu olarak New York, Brooklyn, Long Island, New Jersey, Paterson ve Trenton Connecticut’ta yaşamaktadırlar. Bu hemşehrilerimizin vatandaşlarımıza ve belediyemize çok önemli yardımları olmuştur ve olmaya da devam etmektedir." ABD’de kendi işini kurmaya başlayan Yağlıderelilerin iş hayatında adlarını duyurmaya başladığını belirten Kaya, şunları söyledi 
     "15 yıl öncesine kadar ABD’deki hemşehrilerimizden ilçedeki Ziraat Bankası Şubesi’ne yılda ortalama 15 milyon dolarlık havale geliyordu. Şimdi bu rakam 3 milyon dolara kadar düştü. Çünkü, hemşehrilerimiz artık yatırımı ABD’ye yapıyor, kendilerine işyeri açıyor. Geçen yıl ABD’de hemşehrilerimi ziyaret ettim ve burada 300 dolayında işadamımızın olduğunu öğrendim. Yeni dünyada kendilerine yeni hayat kuran ve bunda da başarılı olan hemşehrilerimle gurur duyuyorum." 

     
</TEXT>
</DOC>
