<DOC>
<DOCNO> 340007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/ekonomi/eko04.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilderberg bu yıl finansçı çağırdı 
</HEADLINE>
<TEXT>


Bilderberg toplantılarına, bu yıl Devlet Bakanı Ali Babacan, işadamı Mustafa Koç, gazeteci Cüneyt Ülsever'in yanı sıra Global'den İmre Gencer de katılıyor 

Songül Hatısaru 

Uluslararası camianın ekonomi, siyaset iş dünyasından önde gelen isimlerin katıldığı ve "gizlilik esasına" dayalı Bilderberg toplantılarına, bu yıl finans kesiminden Global Menkul Değerler Yönetim Kurulu Üyesi İmre Gencer davet edildi. Gelecek üzerine yorumların yapıldığı "Bir Uz Görü" toplantısı niteliğindeki Bilderberg'e, Devlet Bakanı Ali Babacan, toplantının Türkiye Temsilcisi Mustafa Koç ve Başbakan Tayyip Erdoğan'ın "Türkiye'nin Nato'dan çıkmasını isteyen başdanışmanlar" yazısı ile şimşeklerini üzerine çeken Hürriyet yazarı Cüneyt Ülsever de katılıyor. 
5 - 8 Mayıs arasında Almanya'nın Rottach Egern kasabasında yapılan Bilderberg'de bu yıl Orta Doğu tartışılacak. 
Türkiye'den ilk kez bir kadın finansçı bu toplantılara davet ediliyor. 17 Aralık öncesinde de AB Parlamentosu'nda Türkiye'nin önemini anlatan bir konuşma yapan Gencer, özellikle ABD'li büyük yatırımcıların Türkiye'deki portföy yatırımlarının yönlendirilmesinde kilit bir isim. Gencer'in Global Menkul'ün sahibi Mehmet Kutman ile birlikte Mark Mobius gibi dünyaca ünlü yatırımcılarla dostlukları biliniyor. 

Dorint Sofitel'de 
Bilderberg toplantısı, 188 yatak kapasiteli olmasına karşılık konferans ve iş oteli olarak anılan Münih'e 64 km uzaklıkta, Dorint Sofitel Seehotel Ueberfahrt'ta yapılıyor. 
ABD ve Avrupa'dan üst düzey bürokratlar, kongreden liderler, dünya finans ve medya çevrelerinin görüşlerini ortaya koyduğu toplantılarda, David Rockfeller ve de eski siyasetçi Henry Kissenger'ın sürekli katılımcıların başında geliyor. Her yıl düzenli olarak yapılan Bilderberg toplantılarına, 20 yıl Türkiye Temsilciliği'ni yürüten işadamı Selahattin Beyazıt'tan sonra 1992'den beri grubun Türkiye temsilcisi olarak Vehbi Koç'un kızı Suna Kıraç katılıyordu. Kıraç'ın yerini ise geçen yıldan bu yana Mustafa Koç aldı. Dünya kanaat önderlerinin buluşması olarak nitelenen toplantıların ilki, 1954'te Hollanda'nın Bilderberg Oteli'nde yapılmıştı. 
Bilderberg, katılanların konuşmaması, hatta not tutmaması nedeniyle radikal İslamcı kesimlerin "Siyonist" örgütlenme suçlamaları ile karşılaşmıştı. 


</TEXT>
</DOC>
