<DOC>
<DOCNO> 315599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/magazin/amag.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkçe şarkıyla birincilik hayal' 
</HEADLINE>
<TEXT>


TRT'nin Ukrayna'daki Eurovision Şarkı Yarışması'na Türkçe parçayla katılma kararını eleştiren Sertab Erener, "Şansımız olduğunu hiç sanmıyorum" dedi 

Deniz Altuntaş 

Türkiye'ye Eurovision Şarkı Yarışması'nda ilk birinciliği kazandıran Sertab Erener, bu yıl Ukrayna'da düzenlenecek yarışmaya katılacak "Rimi Rimi Ley" adlı Türkçe şarkıyı zayıf bulduğunu söyledi. Türkiye'nin geri adım attığını belirten Erener, "TRT'nin kararıdır, ama bu formülle hiç kazanamadık. O yüzden bu yıl hiç şansımız olduğunu sanmıyorum" dedi. Gülseren'in seslendirdiği şarkıyı eleştiren Erener, "Tekerleme gibi bir şey. Akılda kalıcı ama anlamı olmayan bir şey yapmaya çalıştılar zannediyorum. 'Rimi Rimi Ley' kelime dağarcığımızda yok. Şarkıcı arkadaştan çok ciddi bir profesyonel yorum ve performans beklemek yanlış olur. Şarkıda birtakım değişiklikler de yapılsa, görünen köy kılavuz istemez" diye konuştu. 

'Şarkı güzel olsaydı...' 
Yarışmada Türkçe şarkı söylemenin yanlış olduğunu savunan Erener, sözlerini şöyle sürdürdü "Bu tartışmanın yanıtını, İngilizce şarkıyla birincilik alarak verdiğimi düşünüyorum. Bence İngilizce çok daha doğru bir seçim. TRT'nin bu yıl Türkçe şarkıyla katılma kararının nereden kaynaklandığını bilmiyorum. Şarkı çok güzel olsaydı belki Türkçeyle de insan zorlardı." 


</TEXT>
</DOC>
