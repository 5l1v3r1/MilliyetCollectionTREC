<DOC>
<DOCNO> 311813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur54.html </URL>
<DATE> 2005/02/02/ </DATE>
<TIME> 19.06 </TIME>
<AUTHOR>  </AUTHOR>
<HEADLINE>
Nurdağı'nda ham petrol hırsızlığı... 
</HEADLINE>
<TEXT>

     Gaziantep'in Nurdağı İlçesi'nde, BOTAŞ'a ait boru hattından tünel kazılarak ham petrol çalındığı belirlendi. Olayla ilgili soruşturma başlatıldı. 
     Edinilen bilgiye göre, Nurdağı'nda ham petrol çalındığına dair ihbar üzerine harekete geçen jandarma ekipleri, yaptıkları çalışma sonucunda, Yavuz Selim Mahallesi'nde bulunan boş bir evde arama yaptı. 
     Aramada, evin bahçesi ile BOTAŞ'a ait boruların bulunduğu bölümde, 20 metre uzunluğunda bir tünel kazıldığı, boru hattının delinerek, vana takılması suretiyle ham petrol çalındığı ortaya çıkartıldı. 
     Bu arada, evin 200 metre uzaklığında bulunan 10 metre derinliğindeki su kuyusunda boru hattından sızdığı tahmin edilen petrole rastlandı. 
     Boş olan evin, henüz kimliği tespit edilemeyen kişi ya da kişiler tarafından 2 ay önce kiralandığı öğrenildi. 
     Mahalle sakinleri, boş olan eve değişik zamanlarda tankerlerin geldiğini söylediler. 
     BOTAŞ yetkilileri de bir süreden beri söz konusu bölgede basıncın düştüğü için araştırma ve incelemeler yaptıklarını kaydettiler. 
     Yetkililer, olayla ilgili soruşturma başlatıldığını bildirdiler. 
     
</TEXT>
</DOC>
