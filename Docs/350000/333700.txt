<DOC>
<DOCNO> 333700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy01.html </URL>
<DATE> 2005/04/15/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Değişen TCK ile yeni dönem başlıyor... 
</HEADLINE>
<TEXT>

     Adli Tıp Kurumu'ndan Prof. Dr. Gürsel Çetin, yeni TCK ile hekimlerin boş yere suçlanmalarının her zaman mümkün olacağını belirterek, ''Ama boş yere ceza almaları pek mümkün olmayacaktır'' dedi. 
     Hekim Hakları Derneği'nce Şişli Etfal Hastanesi'nde, ''Değişen TCK ile Hekimlikte Yeni Dönem'' konulu panel düzenlendi. 
     Panelde konuşan Prof. Dr. Çetin, yeni TCK'nın hekim sorumluluğunu ve verilecek cezaları artırdığını, ama bunun hekimlerin potansiyel suçlu ve her an tehlikede oldukları anlamına gelmediğini söyledi. 
     Yeni TCK ile hekimin yapacağı hatalı uygulamalar sonucu ortaya çıkan cezai sorumluluğun arttığını vurgulayan Çetin, eski yasada hekime verilen en üst cezanın 5 yıl hapis olduğunu kaydetti. Yeni yasada ise hekimin ihmalli davranış sonucu ölüme sebep olması durumunda alacağı cezanın çok daha fazla olacağını belirten Çetin, bu cezanın müebbet hapse kadar gidebildiğini belirtti. 
     Çetin, buna karşın yeni TCK nedeniyle hekimler arasında gereksiz bir panik olduğunu ifade ederek, şunları söyledi 
     ''Hekimlerin yaptıkları uygulamalardan ötürü cezai sorumluluk altına girmemeleri için kendi branşlarındaki ortalama bir hekimin göstereceği bilgi, beceri, dikkat ve özeni göstermeleri ve bazı eski alışkanlıklardan kurtulmaları şarttır. Yeni TCK'da hekimin tıbbi açıdan kusurlu olduğunu saptayacak olanlar bilirkişi sıfatı ile yine hekimlerdir. Kusursuz bir hareket asla cezalandırılmayacaktır. Önemli olan hekimin suçlandığı durumun savunulabilir olmasıdır. Hiçbir uzman inanmadığı, hatalı bulduğu, bilimsel olarak da arkasında duramayacağı bir görüşü mahkemede savunma yoluna gitmeyecektir. Dolayısıyla yeni TCK ile hekimlerin boş yere suçlanmaları her zaman mümkün olacak, hatta artacaktır, ama boş yere ceza alamaları pek mümkün olmayacaktır.'' 
     
     ''MESLEK ÖRGÜTLERİNDEN HİÇBİR GÖRÜŞ GELMEDİ'' 
     İstanbul Üniversitesi Hukuk Fakültesi Ceza Hukuku Öğretim Üyesi Doç. Dr. Adem Sözüer de ceza kanunu yapmanın bir ülkede ''kelleyi koltuğa alıp dolaşmak'' anlamına geldiğini söyledi. 
     ''Ceza kanununun bir maddesiyle çoğu büyük güç odaklarını karşınıza alabilirsiniz'' diyen Sözüer, ''Deneyle ilgili bir madde yaptığınızda dünyadaki ilaç şirketleriyle çatışmaya girersiniz'' şeklinde konuştu. 
     Yeni TCK'nın hazırlanması sırasında meslek örgütlerinden hiçbir görüş gelmediğini belirten Sözüer, kimsenin kendi alanına ilgi göstermediğini ifade ederek, ''Örneğin, çevreyle ilgili maddelerde sanayiciler halen uyanamadılar'' dedi. 
     Sözüer, yeni TCK'nın amacının, kişi hak ve özgürlüklerinin birinci planda korunması olduğunu vurgulayarak, ''Ceza kanununun birinci maddesindeki özgürlükçü alan diğer maddelere henüz yansımamıştır. Çünkü Türkiye'de özgürlükler konusunda bir uzlaşma yok'' diye konuştu. 
     Kürtaj konusunda da prensipte bir değişiklik yapılmadığını anlatan Sözüer, bu konuda en liberal ülkenin Türkiye olduğunu kaydetti. 
     
     ALKOLLÜ SÜRÜCÜ BENZETMESİ 
     Göztepe Eğitim Araştırma Hastanesi'nden Doç. Dr. Faik Çelik de yeni TCK ile hekimlerin kasten öldürme ile suçlanabileceğini ve sır saklama yükümlülüklerinin çiğneneceğini savundu. 
     Yeni TCK'da hekim uygulamalarının taksirli suç ve kasıtlı suça sokulabileceğini vurgulayan Çelik, pek çok madde nedeniyle hekimlere hapis cezası öngörüldüğünü söyledi. 
     Çelik, yeni TCK'da hekimlerin süresiz olarak meslekten men edilebildiklerini ifade ederek, ''TCK, hekimleri alkollü araba kullanan şoförle aynı maddeden yargılıyor. Benim diplomam hiçbir zaman ehliyetle bir tutulamaz. Bu mantık kabul edilemez'' diye konuştu. 
     Yeni TCK'nın 90'ıncı maddesinde, insanlar üzerinde bilimsel deney yapan kişilerin 1 ile 3 yıl hapis cezası almalarının öngörüldüğünü belirten Çelik, ''Hem bilimsel diyorsunuz, hem yasaklıyorsunuz. Bu, bilimi inkar etmektir. Bunun yerine, insan üzerinde deneysel çalışma yapılamaz deyin'' şeklinde konuştu. 
     Yeni TCK'nın 280'inci maddesinin suça bulaşmış kişilerin tedavisini engellediğini savunan Çelik, hekimlerin de suç işlemiş kişileri ihbara zorlandığını söyledi. 
     Yeni TCK'nın 83, 85, 88, 89 ve 90'ıncı maddelerinin hapis cezası öngördüğünü dile getiren Çelik, ''Neden hekime ille de hapis. Dışarıda hekim bulunamayacak. Bunun para cezası da var. Hapis edecek başka meslek mi bulamadınız'' şeklinde konuştu. 
     Panele, Sağlık Bakanlığı Müsteşarı Necdet Ünüvar, İl Sağlık Müdür Vekili Mehmet Bakar ile çok sayıda hekim katıldı. 
     
</TEXT>
</DOC>
