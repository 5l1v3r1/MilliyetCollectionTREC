<DOC>
<DOCNO> 303005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun49.html </URL>
<DATE> 2005/01/03/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Clinton ve baba Bush felaketzedeler için öncülük edecek 
</HEADLINE>
<TEXT>

     Deniz Arslan bildiriyor 

      ABD Başkanı George W. Bush, Güney Asya'daki tsunami felaketinin ardından ulusal çapta yardım çabalarına öncülük etmek üzere, iki eski başkan baba George Bush ve Demokrat Partili Bill Clinton'ı görevlendirdi. 
     Bush, Beyaz Saray'da ABD'nin 41. Başkanı baba George Bush ve 42. Başkanı Bill Clinton'ı yanına alarak yaptığı açıklamada, ''Bu büyük trajedinin kurbanlarına ülkemizin duyduğu sempatiyi ifade etmek için bir araya geldik'' dedi ve Amerikalılardan, yardım çabalarına katılması çağrısında bulundu. 
     Amerikan bayraklarının bu hafta felaket nedeniyle yarıya indirileceğini duyuran Bush, ''Ülkemizin şefkatini ivedilikle gösteriyoruz. Ancak Amerikan cömertliğinin en büyük kaynağı hükümetimiz değildir, Amerikan halkının iyi kalbidir'' dedi. 
     Bush, Amerikan vatandaşlarının, bölgeye şimdiden milyonlarca dolar özel yardımda bulunduğunu belirtti. Amerikan halkının yardımını artırmak için baba Bush ve Clinton'ı, bu çabalara öncülük yapmak üzere görevlendirdiğini belirten Bush, bu görevi kabul ettikleri için iki eski başkana teşekkür etti. 
     ABD Başkanı, Houston'daki bir Budist tapınağının Sri Lanka için binlerce dolar para topladığını, insanların bağışlamak üzere internetten kişisel eşyalarını sattığını, özel şirketlerin çalışanlarının yardım topladığını belirtti. 
     Bush'un görevlendirdiği eski başkanlar baba Bush ve Clinton, ABD'yi dolaşarak röportajlar verecek ve yardım toplamaya çalışacak. Böylece, Amerikalıların bölgeye daha fazla ilgi göstermesinin sağlanması amaçlanıyor. 
     Beyaz Saray Genel Sekreteri Scott McClellan da, baba Bush ve Clinton'ın, Amerikan halkını ve işadamlarını, özel, hükümet dışı ve uluslararası organizasyonlar aracılığıyla, tsunamiden etkilenen bölgelere yardım ve yeniden yapılandırma çalışmalarında öncülük edeceğini söyledi. 
     Bush, tsunamiden ağır şekilde etkilenen Endonezya, Sri Lanka, Hindistan ve Tayland'ın Washington'daki büyükelçiliklerini ziyaret ederek, bu büyükelçiliklerde oluşturulan taziye defterlerini imzalayacak. McClellan, Başkan Bush'un da, tsunamiden etkilenen bölgelere kişisel olarak bir yardımda bulunmayı planladığını bildirdi. 
     Bu arada, Başkan Bush'un Florida Valisi kardeşi Jeb Bush, Dışişleri Bakanı Colin Powell ile birlikte, tsunamiden etkilenen bölgeleri ziyaret ediyor. Jeb Bush, Atlantik Okyanusu kıyısındaki Florida'da kasırgaların yarattığı felaketlerin ardından yaraları sarmada tecrübeli bir isim olarak biliniyor. 
     ABD Savunma Bakanlığı Pentagon da, felaket bölgesine yardım için bütün imkanlarını seferber etmiş durumda. ABD, felaketin ardından hızla tepki vermediği ve ilk açıkladığı yardımın miktarının az olduğu için yoğun eleştiri aldı. Ancak Amerikalı yetkililer, ilk açıkladıkları 15 milyon dolarlık yardımı, bölgeye gönderdikleri zarar tespit uzmanlarının ardından 350 milyon dolara çıkardı. 
     
</TEXT>
</DOC>
