<DOC>
<DOCNO> 330967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/spo07.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öz evlatlarımız' 
</HEADLINE>
<TEXT>


Milli atletlerin kampta karşılaştıkları çifte standart ve olumsuzluklar, Gençlik ve Spor Genel Müdürlüğü'nü harekete geçirdi. Genel Müdür Atalay, "Kendi maaşımızdan önce onların yemeğini düşünmeliyiz" dedi 


Milliyet'in gündeme getirdiği Burhan Felek Kamp Eğitim Merkezi'ndeki aksaklıklar için Gençlik ve Spor Genel Müdürü Mehmet Atalay devreye girdi. 
Gençlik ve spor il müdürlerine Türkiye'deki tüm kamp eğitim merkezlerinin beş yıldızlı otel kalitesine gelmesi yolunda talimat verdiğini söyleyen Atalay, "Göreve geldiğimizden bu yana il müdürlerini bu konuda hep uyardık. Merkezlerde çalışmalarını sürdüren milli takım sporcularının beslenmesinin çok önemli ve öncelikli olduğunu vurguladık. Bütçeler hazırlanırken kendi maaşlarırından önce sporcuların yemeklerini düşünmeleri gerektiğinin üzerinde durduk" dedi. 
İl Müdürlerinin milli takım sporcularını kendi çocuklarından daha fazla düşünmesi gerektiğini de vurgulayan Atalay, "Kamp eğitim merkezlerini il müdürlerinin daha yakından takip etmesi gerek. Milli takım idarecilerinin de yaşanılan sorunları vakit geçirmeden ilgili yerlere iletmesi lazım. Koordinasyon iyi yapılmalı. Çok yakında bu tür sorunları hiç yaşamayacağız" şeklinde konuştu. 
Atletizm Federasyonu Başkanı Mehmet Terzi de milli sporcuların karşılaştığı olumsuz koşullarla ilgili kendi komisyonlarının araştırma yaptığını belirterek, "İl Müdürlüğü ile de temasa geçip, sorunların bir an önce giderilmesine çalışacağız" dedi. 


</TEXT>
</DOC>
