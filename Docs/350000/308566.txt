<DOC>
<DOCNO> 308566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/siyaset/asiy.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan kurtulma kurultayı yapacağız 
</HEADLINE>
<TEXT>


Sarıgül, Diyarbakır'da, "Türkiye ve CHP, Baykal'dan kurtulacak. Güneydoğu'da miting düzenleme cesaretini gösteremedi. Baykal ekmedi ki, toplasın" dedi 

ŞEYHMUS ÇAKAN, ÖZGÜR CEBE Diyarbakır DHA 


Şişli Belediye Başkanı Mustafa Sarıgül, 29 Ocak'ta yapılacak olağanüstü kurultayın CHP'yi ulusuyla barıştıracağını belirterek, "Bu, Türkiye'nin ve CHP'nin Deniz Baykal'dan kurtulma kurultayıdır" dedi. Diyarbakır'da bin kişiye seslenen Sarıgül, "Bizler birbirimize menfaat ağıyla değil, merhamet ağıyla bağlıyız. Yapamayacağımız hiçbir projeye imza atmadık. Atmayacağız" diye konuştu. 
Baykal'ın Güneydoğu'da miting düzenleme cesaretini gösteremediğini savunan Sarıgül, şöyle konuştu "Önceki kurultaylar Baykal ve arkadaşlarının entrikalarıyla geçti. Bu kurultayda sadece genel başkan seçilmeyecek. Türkiye'nin özgür Başbakan'ı da seçilecek. 43 yıldır Türkiye'nin siyasi hayatında olan Baykal mı seçilsin, yoksa Sarıgül mü seçilsin " 
Kendisinin kurultaya alınmayacağı söylentisinin dolaştığını kaydeden Sarıgül, "Bende mangal kadar yürek var" şeklinde konuştu. Hedefinin "bütün solu birleştirmek ve sosyal demokratların Türkiye'de aldığı en yüksek oyu almak olduğunu" ifade eden Sarıgül daha sonra yaklaşık 80 kadar delegeyle yaptığı toplantıda, "Kurultaydan kazayla Baykal çıkarsa, sizler ailenize nasıl bir cevap verirsiniz " dedi. 


</TEXT>
</DOC>
