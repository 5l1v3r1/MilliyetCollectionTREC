<DOC>
<DOCNO> 320292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun29.html </URL>
<DATE> 2005/03/03/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İtalya terör alarmı verdi 
</HEADLINE>
<TEXT>

     İtalyan istihbarat servisleri, El Kaide ile bağlantılı terör gruplarının Irak'ta İtalyan çıkarlarına yönelik saldırılarında artış gözlenebileceğine dikkati çekerek, Irak'ta terör faaliyetlerine karışanların orta vadede Batı'ya da sızabileceklerini ileri sürdüler. 
     Bu görüşler, Askeri İstihbarat ve Güvenlik Teşkilatı SISMI ile Demokratik İstihbarat ve Güvenlik Teşkilatı'nın SISDE ortak çalışmaları neticesinde hazırlanan, İtalya İstihbarat ve Güvenlik Servisleri İcra Kurulu CESIS tarafından bugün İtalyan Parlamentosu'na sunulan 6 aylık değerlendirme raporunda gündeme getirildi. 
     CESIS'in sunduğu raporda, ''Irak'ta çarpışan mücahitlerin, saldırgan amaçlarla orta vadede Batı'ya sızmaları da gündeme gelebilir'' ifadesi yer aldı. 
     ''Ebu Musab Zerkavi'nin Irak'ta 'El Kaide emiri' olarak atandığı'' belirtilen raporda, Zerkavi'ye ait olduğu ileri sürülen internet sayfasında terörün şiddetleneceği yönünde bilgiler yer aldığına işaret edilerek, ''Bu durum Irak'ta İtalya'nın çıkarları açısından da ciddi bir tehdit oluşturmaktadır'' denildi. 
     
</TEXT>
</DOC>
