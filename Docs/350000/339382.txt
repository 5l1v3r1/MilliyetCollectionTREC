<DOC>
<DOCNO> 339382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/guncel/agun.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk hedef, her ilde 250 kızın okutulması 
</HEADLINE>
<TEXT>


Çağdaş Yaşamı Destekleme Derneği de, Milliyet'in projesi kapsamında çalışacak. İlk hedef kampanya çerçevesinde belirlenen 10 il öncelikli olmak üzere, her ilde 250 kızı okutmak... 

İSTANBUL Milliyet 

Milliyet'in başlattığı "Baba Beni Okula Gönder" kampanyasına, kızları okula kazandırmak için çalışan en etkili sivil toplum kuruluşlarından biri olan Çağdaş Yaşamı Destekleme Derneği de ÇYDD ortak olma kararı verdi. Eğitim amacıyla oluşan güç birliğinde, deneyim ve birikimlerin paylaşılacağını belirten ÇYDD Başkanı Prof. Dr. Türkan Saylan, "Bu Türkiye'nin en büyük eğitim seferberliği olacak" dedi. 
Eğitime hizmet yolunda 15. yılını dolduran ÇYDD, 'Okumayan kızımız kalmasın' hedefiyle Milliyet'in başlattığı proje kapsamında da çalışacak. 20 bini üniversite öğrencisi 31 bin kızın okuması için burs sağlayan dernek, birikim ve deneyimlerini kampanya çerçevesinde ihtiyaç sahiplerine aktaracak. 
ÇYDD Başkanı Prof. Dr. Türkan Saylan ve yönetim kurulu üyeleri, dün kampanyayı yürüten Milliyet ekibiyle bir araya gelerek projenin genişletilebilmesi için yapılacak çalışmalar hakkında görüş alışverişinde bulundu. 
Görüşmede, bir öğrencinin okuyabilmesi için gereken burs miktarı, yurt ve okul yapım ücretleri, kırsal alanlardaki sorun ve ihtiyaçların yanı sıra ayni yardımlar gündeme geldi. 

Plansızlık var 
İlk hedeflerinin, öncelikle kampanya çerçevesinde belirlenen 10 ilde, daha sonra ise diğer illerde 250 kızın okutulması olduğunu söyleyen ÇYDD Başkanı Prof. Dr. Saylan, şöyle devam etti 
"Umuyoruz ki, Milliyet'in bu büyük katkısıyla bağışçılar yeniden heyecana gelecekler. Doğru yerlere doğru projeler yapılacağına inanarak, Milliyet şemsiyesinin altında buluşacaklar." 
Öncelikle boş olan 40 bin Yatılı İlköğretim Bölge Okulu YİBO ile 35 bin ortaöğretim yatağının doldurulması gerektiğini anlatan Saylan, "Türkiye'de parasızlık diye bir şey yok, plansızlık var. Birçok okul boş. 300 YİBO'nun ve 290 Pansiyonlu İlköğretim Okulu'nun PİO bakım onarımı yapılmalı. Kanalizasyonu çalışmayan, suyu olmayan YİBO'lar var. 70 YİBO deprem bölgesinde, bunların güçlendirmeleri yapılmalı" diye konuştu. 
Türkiye'de 100 bin kızın okuması halinde kadın sorununun ortadan kalkacağına dikkat çeken Saylan, sözlerini şöyle sürdürdü 
"Sanıyorum ki, Türkiye'nin en büyük eğitim seferberliği projesi olacak. Herkes 'Eğitim açısından Türkiye'ye ne katkıda bulunabilirim ' diye düşünmeli. Biz de düşünüyoruz, Atatürk'ün çocuklarıyız, bu ülkede doğmuşuz, okumuşuz. Bedava okullarda, üniversitelerde, bir yere gelmişiz. Bunun bir bedeli olması lazım." 


</TEXT>
</DOC>
