<DOC>
<DOCNO> 300724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonyas08.html </URL>
<DATE> 2004/12/24/ </DATE>
<TIME> 03.31 </TIME>
<AUTHOR>  </AUTHOR>
<HEADLINE>
Cinsiyet belirleyen bilgisayar programı beraat etti 
</HEADLINE>
<TEXT>

     Özlem DOĞAN DHA 

KONYA'da çocuk sahibi olmak isteyen çiftlerin bebeklerinin cinsiyetini belirleyen bilgisayar programını satışa sunan firma yetkilileri hakkında, Mazlum-Der Konya Şubesi ve Konya İl Sağlık Müdürlüğü'nün, aile planlamasını bilimsel verilerin dışına çıkarak halkı dolandırmaya çalıştıkları iddiasıyla açılan davada mahkemeden beraat kararı çıktı. 
     Konya 1'inci Asliye Ceza Mahkemesi, bilirkişinin, "CD'nin içeresinde herhangi bir görüntü yok. 30 günlük takvim gösterdiği, bu takvim ile bayanların adet günleri girilerek, belli günlerde cinsel ilişkiye girerse erkek yada kız çocuğa hamile kalınacağı anlatıldığı, doğal korunma günlerinin belirtildiği ve tamamen ailelerin kendi isteklerinde kullandıkları belirlenmiştir. Geçmiş zamanlarda da bu tür takvimlerin bayanlar tarafından kullanıldığı, bu tür takvimlerin bilgisayar programına uyarlandığı belirlenmiştir'' raporuna göre beraat kararı aldı. 
     Beraat eden Firmanın Satış Sorumlusu Ersin Haksever, bu yöntemin dünyada ilk olduğunu iddia etti. Haksever şöyle konuştu 
     "Bu yöntem dünyada bir ilk. Deneyen kesin sonuç alıyor. CD'yi alan kişi, programı bilgisayar yüklüyor. Son 4 ayın adet başlangıç günleri programa yüklendikten sonra bilgisayar, 2 adet dönemi arasında üçü kız, üçü erkek olmak üzere 6 farklı tarih belirliyor. Bu günlerde cinsel ilişkiye giren çift, isteğe göre erkek yada kız çocuk sahibi olabiliyor. Programın yanında ilaç yada başka bir madde kullanılmıyor. Programa göre hareket edilirse sonuç garanti.'' Yapmış oldukları programın uygulanmasının sağlığa zararlı olmadığını, bunun Savcılık tarafından da tespit edildiğini kaydeden Haksever, "Asılsız ve belgesiz açıklamalar yüzünden 15 aydan beri borçlarımızı bile ödeyemiyoruz. Mağduriyetimizin giderilmesi için yargıdan maddi ve manevi hak talep edeceğiz'' dedi. 
     Konya'da geçtiğmiz yıl Eylül ayında CD'si 500 milyon liraya satılan bir bilgisayar programı ile doğacak çocuğun cinsiyetini kesin olarak belirlemeyi vaat eden yöntem tartışmalara neden olmuştu. Bu programın insanları dolandırmak için hazırlandığını iddia eden Mazlum-Der ve İl Sağlık Müdürlüğü, Cumhuriyet Savcılığı'na firma yetkilileri hakkında suç duyurusunda bulunmuştu. 
     
</TEXT>
</DOC>
