<DOC>
<DOCNO> 311063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo22.html </URL>
<DATE> 2005/01/31/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Otomobil sporları... DTM yarışları İstanbul Otodrom Pisti'nde yapılacak 
</HEADLINE>
<TEXT>

     Dünyanın en büyük spor ve şov organizasyonu olarak kabul edilen Formula 1'e evsahipliği yapacak olan İstanbul Otodrom Pisti'nde, diğer uluslararası organizasyonlardan biri olan DTM Deutsche Torrenwagen Meisterschaft- Alman Tur Otomobilleri Şampiyonası de yapılacak. 
     DTM yarışlarının İstanbul'da gerçekleştirilmesi ile ilgili imza töreni, bugün Türkiye Odalar ve Borsalar Birliği'nin TOBB İstanbul'daki merkezinde yapıldı. 
     Törene TOBB Başkanı Rifat Hisarcıklıoğlu, DTM CEO'su Hans Werner Aufrecht, İTO Başkanı Mehmet Yıldırım, Türkiye Otomobil Sporları Federasyonu Başkanı Mümtaz Tahincioğlu ve DTM yöneticisi Thomas Betzler ile davetliler katıldı. 
     TOBB Başkanı Hisarcıklıoğlu ile DTM CEO'su Aufrecht 3 yıl artı 2 yıl opsiyonlu sözleşmeyi imzaladı. 
     Hisarcıklıoğlu, dünyanın en popüler turing yarışlarından birini Türkiye'de düzenlemekten büyük onur duyduklarını belirterek, ''Misyonumuz, dünyadaki en heyecan verici pistlerden biri olacağına inandığımız İstanbul Otodrom Pisti ve kompleksini dünya çapında düzenlenecek yarış ve diğer dev organizasyonlar için yüksek standartlarda bir merkez haline getirmektir. Böylece Türkiye'nin tanıtımına hem sportif, hem ekonomik anlamda katkıda bulunmanın yanı sıra, yeni projeler için de en büyük referans adresi olmayı hedefliyoruz'' diye konuştu. 
     İnşaatı halen sürmekte olan İstanbul Otodrom Pisti'ni Mayıs ayında bitirmeyi planladıklarını anlatan Hisarcıklıoğlu, yatırım maliyetinin 80 milyon Euro olarak gerçekleşmesini tahmin ettiklerini, kompleksin toplam izleyici kapasitesinin ise 125 bin olacağını ifade etti. 
     Hisarcıklıoğlu, hedefleri arasında DTM, LG Süper Racing Weekend ve Moto GP gibi Formula 1 pistlerinde düzenlenen dünyaca ünlü yarışların bulunduğunu kaydederek, şunları söyledi 
     ''İşte bugün bu kapsamda ilk adımı atıyoruz. 1980'lerin başında Almanya'da başlayan ve bugün tüm dünyada ilgiyle takip edilen bir yarış organizasyonuna dönüşmüş olan, 17 ülkede canlı yayınla sunulan Almanya Turing Şampiyonası'nı Türkiye'ye getiriyoruz.'' DTM CEO'su Hans Werner Aufrecht ise motorsporları, özellikle de DTM'nin Türkiye'nin AB'ye giriş sürecine katkıda bulunacağını söyledi. 
     Aufrecht, 2 Ekim 2005'de gerçekleştirilecek yarışların, Formula 1'den farklı olarak halka uygun fiyatlarla izlettirileceğini, bu yarışlara katılan Mercedes, Audi ve Opel'in kendileri için önemli olan Türkiye'de yarışmak istediklerini ifade etti. 
     17 ülkede canlı izlenen DTM yarışlarına Mercedes Benz CLK, Opel Astra Coupe, Audi ise TT ile katılıyor. 
     Türkiye'deki yarışlarda biletlerin 20 ile 30 Euro arasında değişen fiyatlarla satılacağı bildirilirken, cuma günü test sürüşü, cumartesi günü sıralama turları ve pazar günü de yarışın yapılacağı belirtildi. 
     
</TEXT>
</DOC>
