<DOC>
<DOCNO> 336409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun25.html </URL>
<DATE> 2005/04/24/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Papa'dan 'soğuk' mesajlar... 
</HEADLINE>
<TEXT>

     Papa 16. Benediktus, Aziz Petrus Meydanı'nda bugün düzenlenen yüzük takma merasimi sırasında verdiği ilk genel vaazda, Papa olarak tıpkı selefi II. Jean Paul gibi Hıristiyanlığın mesajını yaymaya özen göstereceğini söyledi. İnanan ve inanmayan herkese seslendiğini belirten 16. Benediktus'un, diğer dinlerle ilişkiler ve dinlerarası diyalog gibi konularda herhangi bir şey söylememesi dikkati çekti. 
     Hıristiyanlar arası birliğe önem vereceğini belirten 16. Benediktus, Hıristiyanlık dışındaki dinlerin mensuplarından sadece Musevileri anmakla yetindi. II. Vatikan Konsili'nde belirlenen esaslar çerçevesinde, bu konuda tek bir cümle kullanan Papa, ''Musevi halkına mensup kardeşlerimiz, sizlerle büyük bir ruhani mirası paylaşmaktayız'' dedi. 
     Dinleyicilere seslenerek, ''Şu anda herhangi bir hükümet programı sunmam gerekmiyor'' diyen Papa, konuşmasının büyük bölümünde Hıristiyanlığı yayma faaliyetinin önemi üzerinde durdu. 
     16. Benediktus, ideolojiler tarafından Hıristiyanlığın yayılışının engellenmeye çalışıldığını ileri sürdü ve Hıristiyanlığın Tanrı'yı sevgi olarak algıladığı için baskılar karşısında da sabrettiğine değinmesinin ardından sözlerini şöyle sürdürdü 
     ''Tanrı sevgidir. Çoğu kez Tanrı'nın tüm gücünü göstermesini arzuladığımız kötülülükleri yenilgiye uğratıp daha iyi bir dünya yaratmasını istediğimiz anlar olmuştur. İktidardaki tüm ideolojiler, bu dediğimiz insanlığın özgürlük ve ilerlemesine tersmiş gibi bir iddiayla yola çıkarak bunun imhası için çalışmaktadırlar. Bizlerse bunları sabırla karşılıyoruz.'' 16. Benediktus, selefi II. Jean Paul'ün 22 Ekim 1978'de görevi başladığı ilk gün, yeryüzündeki tüm siyasi yetkililere seslenerek, ''Korkmayınız Kapıyı Mesih'e açınız '' dediğine dikkati çekti. Papa, bu konuda selefinin izinden gideceğini belirterek, söz konusu çağrı konusundaki değerlendirme ve yaklaşımlarını ise şu sözlerle özetledi 
     ''Ama yeryüzünün siyasi yetkilileri, Mesih'in girişine izin vermeleri, din özgürlüğüne izin vermeleri durumunda, bunun onların iktidarlarının bir bölümünü alıp götürmesinden korktular. Mesih onlardan elbette bir şeyler götürecektir sadece, yolsuzlukları, hukukun çiğnenmesini götürecektir. Oysa, Mesih'in insanlığın özgürlüğün ve onuruna, adil bir toplum tesisine zarar vermesi söz konusu değildir.'' Papa, konuşmasının bitiminde tıpkı selefi gibi araca binip Aziz Petrus Meydanı'nda biriken dinleyiciler arasında dolaşarak, onları selamladı. 
     
</TEXT>
</DOC>
