<DOC>
<DOCNO> 341382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/guncel/axgun02.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda Fatiha'lı tören 
</HEADLINE>
<TEXT>


Ankara'da özel bir ilköğretim okulunun kuruluş yıldönümü töreninde, öğrenciler sahnede namaz kıldı, ilahiler söyledi. Tören, velilerin Fatiha okumasıyla sona erdi 

ANKARA Milliyet 

Ankara'da, Özel Ceceli İlköğretim Okulu'nun kuruluşunun 10. yıldönümü nedeniyle önceki akşam Kocatepe Kültür Merkezi'nde düzenlenen, "Asya'dan Avrupa'ya Kültür Yolculuğumuz" konulu sahne programında dini ağırlıklı görüntüler ön plana çıktı. 

vSahnede toplu namaz 
Milli Eğitim Bakanı Hüseyin Çelik'in eşi Şahsenem Çelik ve Milli Eğitim Bakanlığı Özel Öğretim Kurumları Genel Müdürü Cemal Taşar'ın da izlediği gösteride, öğrenciler sahnede Türk ve İslam tarihinden kesitler canlandırdı. Öğrenciler, Türklerin İslamiyete geçişini anlatırken, sahnede toplu halde namaz kıldı. Bir öğrenci Müslüman disiplinini, "Cemaat, asker disipliniyle saf tutar" sözleriyle anlattı. Bu sırada dev ekranda K be ve Hac görüntüleri yer aldı. 

Veliler Fatiha okudu 
Hz. Muhammed'in hayatının anlatıldığı kutlamalarda, ney ve tefle çalınan tasavvuf müziğine aralarında türbanlı kız öğrencilerin de bulunduğu koro, ilahiler okudu. 
Hz. Muhammed'in ölümü, "Yetim kaldı insanlık, yıllar yıllara eklendikçe arttı yangınımız, arttı hasretimiz. Ne mutlu ki çoğaldı yetimlerin, çoğaldı şıkların, çoğaldık. Yoluna baş koyanların, çoğaldı İslama koşanların" ifadeleriyle aktarıldı. 
Öğrencilerden oluşan mehter takımının yanı sıra bir kız öğrenci de tasavvuf müziği eşliğinde sema gösterisi yaptı. Veliler gösterinin sonunda, toplu olarak Fatiha okudu. 
Bazı yabancı konukların da davetli olduğu kutlamalarda, İngilizce çeviri yapıldı. 

'Avrupa Birliği Proje okulu' 

İNTERNET sitesinde yer alan bilgilere göre, Ceceli okulları, aynı zamanda "AB Proje Okulu" statüsünde... Projeye dahil okullarda, AB'ye üye ülke uzmanları tarafından eğitimde kalitenin geliştirilmesi amacıyla Socrates programı uyguluyor. Bu çerçevede AB ülkelerinin okulları tarafından kabul edilen projelere yönelik çalışmalar yapılıyor. "Socrates programı", AB'nin genel eğitim alanındaki proje programı niteliği taşıyor. Okulun kurucu temsilcisi Nurten Ceceli Alkan, gösterinin sadece "namaz kılındı" şeklinde yorumlanmasının yanlış olacağını belirterek, şunları söyledi "Türklerin Orta Asya'dan Anadolu'ya ve cumhuriyetin kuruluşundan günümüze kadar geçen 3 bin yıllık tarihine yer verdik. Şaman dansından Azeri-Kafkas dansına, Hacı Bektaş'tan Mevlana ve Yunus Emre'ye kadar tüm değerler vardı. Öğrencilerin cumhuriyetin gelişimi ile ilgili mizansenleri vardı. Sema gösterisinin sonunda Mevlana'nın ruhu için Fatiha okundu." 


</TEXT>
</DOC>
