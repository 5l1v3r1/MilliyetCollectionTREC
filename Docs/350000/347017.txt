<DOC>
<DOCNO> 347017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/guncel/gun02.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınların yaşam süreleri uzadı 
</HEADLINE>
<TEXT>


Türkiye'de 90 yaş ve üzerinde 400 bin 535 kadın yaşarken, erkekler 160 bin 639'la kadınların oldukça gerisinde kaldı 

İBRAHİM OKUMAMIŞ Antalya DHA 

Genç nüfusuyla dünyada birçok ülkeyi geride bırakan Türkiye'de, erkek nüfusun sayısı azalırken kadınların da ömrü uzadı. "Erkek egemen toplum" olarak nitelendirilen Türkiye'de, kadın nüfus sayısı erkekleri geride bıraktı. 
Nüfus ve Vatandaşlık İşleri Genel Müdürlüğü'nün verilerine göre, Türkiye'de 70 milyon 781 bin 568 kişi yaşıyor. Kayıtlara göre, nüfusun 35 milyon 511 bin 397'sini kadınlar, 35 milyon 270 bin 171'ini de erkekler oluşturuyor. Genç nüfusuyla Avrupa ülkelerini geride bırakan Türkiye'de, 7 milyon 13 bin 120 kişi 20-24 yaş grubunda yer alıyor. 15-19 yaş grubunda 6 milyon 602 bin 431, 5-9 yaş grubunda 6 milyon 581 bin 144, 10-14 yaş grubunda 6 milyon 492 bin 501, 25-29 yaş grubunda da 6 milyon 281 bin 147 kişi bulunuyor. 
Erkek nüfusu kadınlara oranla azalan Türkiye'de, kadınların yaşam süreleri de uzadı. Kadınların özellikle 50 yaşından sonra erkeklerden daha uzun süre yaşadığı ortaya çıktı. Resmi kayıtlarına göre, 90 ve üstü yaş grubunda kadınlar rekora imza attı. Türkiye'de 90 yaş ve üzerinde 400 bin 535 kadın yaşarken, erkeklerin sayısı 160 bin 639'da kaldı. 




</TEXT>
</DOC>
