<DOC>
<DOCNO> 318800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun06.html </URL>
<DATE> 2005/02/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İngiltere ordusu, Irak'ta halka yapılan kötü muameleler için özür diledi 
</HEADLINE>
<TEXT>

     İngiltere Ordusu komuta kademesi ve Savunma Bakanlığı, askerler tarafından Irak'ta sivil halka yapılan kötü muamelelerden dolayı özür diledi. 
     Üç İngiliz askerin Irak'lı tutsaklara kötü muamele yapmaktan suçlu bulunmasının ardından, İngiltere Genelkurmay Başkanı Sir Michael Jackson tarafından bütün İngiliz Ordusu adına özür dilendi. 
     General Jackson, sadece kötü muameleye uğrayan Iraklılardan değil, bütün Irak halkından özür dilediklerini bildirdi. 
     Sir Michael Jackson, fotoğrafları ilk gördüğünde uğradığı büyük hayal kırıklığı ve şoku anlatmaya kelimelerin yetmediğini ifade ederken, bu kötü muamelelerin Irak'ta son derece zor bir görev yapmakta olan İngiliz ordusunun işini de zorlaştırdığını bildirdi. 
     Sir Michael, aynı türdeki dört ayrı davanın daha yargıya intikal etmesinin an meselesi olduğunu belirtirken, bu davalar hakkında yorum yapmaktan kaçındı. 
     İngiltere Savunma Bakanı Geoff Hoon da, davada İngiliz askerlerinin suçlu bulunmalarından büyük rahatsızlık duyduğunu ifade etti. Hoon, İngiliz ordusunun suçlamaları büyük ciddiyetle ele alıp, suçluları hukukun karşısına çıkartmayı başardığını söyledi. 
     Bu arada Almanya'nın Osnabrueck kentinde bulunun İngiliz üssünde yargılandıktan sonra suçlu bulunan ve ordudan da atılan 25 yaşındaki Mark Cooley, 33 yaşındaki Daniel Kenyon ve 30 yaşındaki Darren Larkin'in avukatlarıysa müvekkillerinin orduyu kendilerini ''günah keçisi'' ilan etmekle suçladıklarını açıkladı. 
     İki yılla 140 gün arasında değişen hapis cezalarına da çarptırılan İngiliz askerlerin yargılanması, Basra'daki İngiliz askeri kampında çekildiği belirtilen taciz ve kötü muamele fotoğraflarının ortaya çıkmasıyla başlamış, fotoğraflar bütün dünya kamuoyunda büyük rahatsızlık yaratmıştı. 
     
</TEXT>
</DOC>
