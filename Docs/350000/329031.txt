<DOC>
<DOCNO> 329031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur06.html </URL>
<DATE> 2005/03/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kitap imhasına psikolog değerlendirmesi Toplum için tehlikeli 
</HEADLINE>
<TEXT>

     Uzman Psikolog Alanur Özalp, Yazar Orhan Pamuk'un kitaplarının toplatılıp imha edilmesi girişiminde ön plana çıkan kişilerin kendisinden söz ettirmek veya aşırı milliyetçi duygularını ön planda göstermek isteyen kişilik yapısına sahip olduğu değerlendirmesinde bulundu. 
     Özalp, bu bakış açısının iyi niyetli bile olsa toplum için tehlikeli olduğunu vurguladı. 
     Nevruz kutlamalarında yaşanan gelişmelerle toplumda milliyetçi tepkinin artması ve Orhan Pamuk'un "Ermeni soykırımı"na ilişkin iddiaları üzerine Pamuk'un kitaplarının toplatılıp imha edilmesi girişimi, toplumun psikolojisine ilişkin değerlendirmeleri de gündeme getirdi. 
     Konuyla ilgili açıklama yapan Uzman Psikolog Alanur Özalp, kitap toplatma ve imha girişiminde ön plana çıkan kişilerin "Kendinden söz ettirmek veya aşırı milliyetçi duygularını ön planda göstermek isteyen kişilik yapısına sahip" olduğunu söyledi. 
     Bu olayın "Sorunlara kısıtlı bakan, ufku göremeyen ve sadece önlerine yoğunlaşan kişilerin bakış açısını yansıttığı"nı söyleyen Özalp, "Çok iyi niyetli bakış açısı da olabilir. Ancak bu bakış açısı toplum için tehlikeli" dedi. 
     Türkiye'nin AB sürecine yoğunlaştığı bir dönemde, ortaya konan bu tarz tepkilerin Türk toplumunu içine kapanık bir yapıya doğru itebileceğini söyleyen Özalp, abartılı tepkilerin toplumda korku ve infial yaratabileceğini dile getirdi. 
     Özalp, toplumu ilgilendiren olaylara çok daha esnek ve uzlaşmacı bir tavırla yaklaşmanın toplumsal tepkinin yanlış yönlere çekilmesini önleyeceğini de ifade etti. 

ANKA 
     
</TEXT>
</DOC>
