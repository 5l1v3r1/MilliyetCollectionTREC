<DOC>
<DOCNO> 349961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko04.html </URL>
<DATE> 2005/06/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İşsizlik ödeneği alanların sayısı, işsizliğin arttığını gösteriyor... 
</HEADLINE>
<TEXT>

     Tarım dışı istihdam piyasasındaki gelişmelerin öncü göstergesi olarak kabul edilen İşsizlik Sigortası Fonu’ndan işsizlik ödeneği alanların sayısı mayısta 90 bin kişiye yaklaştı. İşsizlik ödeneği alanların sayısında son aylarda yaşanan gelişmeler tarım dışı işsizlik oranının artış eğilimini sürdürdüğüne işaret ediyor. 
     Türkiye İş Kurumu’nun İş-Kur verilerine göre işsizlik sigortası ödeneği alan işsizlerin sayısında geçen yıl aralık ayından itibaren başlayan ve bu yıl başından itibaren hızlanarak artan büyüme eğilimi mayısta da devam etti. İşten çıkarılmadan önceki üç yıllık dönemde son 120 günü sürekli olmak koşuluyla en az 600 gün çalışmış ve kendi kusuru dışında işten çıkarılanların yararlanabildiği işsizlik ödeneğinden yararlananların sayısında bu yılın ilk beş aylık döneminde 15 bin 379 kişilik artış yaşandı. Bu artışın 2 bine yakını ise mayıs ayında gözlendi. 
     İşsizlik Sigortası Fonu geçen yıl aralık ayında toplam 73 bin 752 kişiye işsizlik ödeneği veriyordu. Bu rakam ocak ayında 75 bin 103’e, şubatta ise 83 bin 309’a yükseldi. 
     Martta 84 bin 229 olan işsizlik ödeneği alanlar, nisanda 87 bin 394, mayısta ise 89 bin 131 kişi oldu. 
     İşislik ödeneği alan işsizlerin sayısında 8 bin kişilik bir artış yaşanan şubat ayında tarım dışı işsizlik oranı da artmıştı. DİE’nin ocak ayı için açıkladığı işgücü istatistikleriyle yqüzde 15.2 olarak ölçülen tarım dışı işsizlik oranı şubat istatistiklerinde 0.2 puanlık artışla yüzde 15.4’e yükselmişti. 
     İşsizlik ödeneği alanların sayısındaki artış tarım dışı işsizlik oranının şubattan sonraki aylarda da yavaşlayarak da olsa bir önceki aya göre artış eğilimini sürdürdüğüne işaret ediyor. Ayrıca işten çıkarmaların da arttığını gösteriyor. 
     İsizlik Sigortası Fonu son 3 yıl içerisinde 600 gün çalışmış olanlara 6 ay, 900 gün çalışmış olanlara 9 ay ve 180 gün çalışmış olanlara ise 10 ay süreyle ödeme yapıyor. 

ANKA 
     
</TEXT>
</DOC>
