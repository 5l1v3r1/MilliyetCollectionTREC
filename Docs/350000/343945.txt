<DOC>
<DOCNO> 343945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun17.html </URL>
<DATE> 2005/05/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Belçikalı Prof. Corten Soykırım tartışmasında politikacılar bilinçsiz 
</HEADLINE>
<TEXT>

     Belçika’da bazı politikacıların sözde Ermeni soykırımını yasallaştırma girişimleri devam ederken, Brüksel Üniversitesi profesörlerinden Olivier Corten, siyasetçilere, "yapmak istedikleri işin getireceği sonuçları iyi düşünmeleri" çağrısında bulundu. 
     Brüksel Üniversitesi ULB Uluslararası Hukuk Merkezi profesörü Olivier Corten’in çağrısı, yüksek tirajlı Le Soir gazetesinin bugünkü baskılarında, serbest kürsü bölümünde yayımlandı. 
     Belçika Senatosu Adalet Komisyonu’nda, sözde Ermeni soykırımını reddedenlerin cezalandırılmasını hedefleyen yasa tasarısına ilişkin görüşmeler gündemde bulunuyor. Federal Meclis’te kabul edilerek Senato’nun onayına gönderilen bir yasa değişiklik tasarısı çerçevesinde, sözde Ermeni soykırımını reddedenlerin 8 gün ila bir yıl hapis, 26 ila 5 bin avro para cezasına çarptırılmaları hedefleniyor. 
     Prof. Corten, yazısında, herhangi bir soykırım iddiasının siyasi ve hukuki çerçevede ele alınmasının ne kadar tehlikeli sonuçlar getirebileceğini, hayali senaryolarla anlattı. 
     Bir mahkemenin, sağlam kanıtlara dayanmadan bir soykırımdan söz etmesi ve hukukçu bir bilimadamının bu tür bir kararı eleştirmesi halinde, söz konusu bilim adamının para ve hapis cezalarına çarptırılacak olmasının anlamsızlığına ve tehlikesine işaret eden Prof. Corten, Belçika’da bugün tartışılan yasa tasarısının bu tür bir senaryoya yeşil ışık yaktığına dikkati çekti. 
     Meclis’in bir hukuk organı olmadığını, siyasi kararların hukuksal değer taşıyamayacağını belirten profesör, bu tür yasaların fikir ve savunma özgürlüğünü kısıtlayacağını vurguladı. 
     Prof. Corten, özetle şu ifadelere yer verdi 
     "İnsan haklarını savunmak adına, Avrupa Parlamentosu’nun veya Belçika Parlamentosu’nun, tarihte yaşanmış bir özel durumu soykırım veya insanlık suçu olarak nitelendiren bir kararını eleştirenlere yasal takibat öngörülüyor. Demek ki, Belçika Senatosu’nun, Belçika Kralı II. Leopold’ün Kongo’da uyguladığı politikayı insanlık suçu olarak görmesini eleştiren bir kişi de kendisini hapiste bulacak." Belçika’daki yasa tasarısında, herhangi bir AB ülkesinin mahkemelerinin "soykırım" kararının bu ülkede de tanınması ve dikkate alınması öneriliyor. 
     Prof. Corten, Fransa’da bir karara dayanılarak Belçika’da bir kişinin mahkum edilebileceğini hatırlattıktan sonra, "Peki ama ya Fransa’da başka bir hakim, daha sonra, başka bir kararda, soykırım olmadığına karar verirse, daha önce mahkum olan kişinin durumu ne olacak Yoksa yeni kararı veren Fransız yargıç mı mahkum edilecek " sorularını yöneltti. 
     Belçikalı politikacıların sözde Ermeni soykırımı üzerine odaklaştıklarını belirten profesör, "Politikacılar gerçekten yaptıkları işin getireceği sonuçların bilincindeler mi Umarız ki bu yaptıkları art niyet değil de sadece bilinçsizlik olsun" ifadesini kullandı. 
     "Tarih üzerindeki tartışmalara çözüm getirmek için ceza hukukuna başvurulması yönteminin tehlikeleri" üzerinde duran Prof. Corten, "Ne bir hakim, ne de ulusal veya uluslararası bir siyasi organ, insanları hapse sürükleyecek şekilde tarihi bir gerçek değerlendirmesi yapmak iddiasında olamazlar" görüşünü savundu. 
     Belirli olaylar konusunda bazı kişilerin kabul ettiği, bazı kişilerin ret ettiği düşüncelerin uluslararası hukuk çerçevesinde yasaklanmasının en temel düşünce ve tepki özgürlüklerine aykırı olduğunu belirten Prof. Olivier Corten, Belçika’daki yasa tasarısı konusunda, "bu girişimin, anısına saygı gösterilmek istendiği iddia edilen bir olay üzerinde araştırma yapılmasını da engelleyeceğini" belirtti. 
     
</TEXT>
</DOC>
