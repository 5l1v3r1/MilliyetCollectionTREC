<DOC>
<DOCNO> 305043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun11.html </URL>
<DATE> 2005/01/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Avrupa'nın kuzeyi sele teslim, fırtına 140 km hızla esiyor 
</HEADLINE>
<TEXT>

     DIŞ HABERLER SERVİSİ 

Avrupa'nın kuzeyinde etkili olan şiddetli yağış ve ardından gelen sel, İsveç, Danimarka ve İngiltere'de 16 kişinin ölümüne neden oldu. 
     Danimarka ve İngiltere'de saatteki hızı 140 kilometreyi bulan "Gudrun" fırtınasında 13 kişi yaşamını yitirdi, 1000'i aşkın evi de su bastı. Ulaşım ve altyapı sistemlerinin büyük hasar gördüğü fırtına nedeniyle İsveç'te de yarım milyon eve uzun süre elektrik verilemedi. Carlisle kentinde de 1 metreyi aşan sel suları, 3 kişinini ölümüne neden oldu. 
     Aşırı yağış ve kara teslim olan ABD'nin California eyaletinde yetkililer, halka sel uyarısında bulunurken, en az 6 kişinin yağış ve kara bağlı kazalarda öldüğü bildirildi. 
     
     İngiltere'de 3 kişi öldü 

     İngiltere'de şiddetli fırtınayla birlikte etkili olan sağanak yağışın yol açtığı sel baskınları, 3 kişinin ölümüne, 2 kişinin de kaybolmasına yol açtı. 
     Özellikle Kuzey İngiltere'de etkili olan yağış, yüz binlerce evin elektriksiz kalmasına neden olurken, Cumbria bölgesinde bir karavan parkında 63 yaşındaki bir erkeğin karavanının üzerine ağaç devrilmesi, Carlisle bölgesinde de iki yaşlı kadının evlerinin sel baskınına uğraması sonucu öldüğü açıklandı. 
     Polis, Batı Yorkshire ve Morayshire bölgesinde de iki kişiden haber alınamadığını açıkladı. 
     Carlisle'nin selden en ağır biçimde etkilenen bölge olduğunu açıklayan Çevre Ajansı uzmanları, bölgede sağanak yağışın etkisini sürdüreceğini bildirdi. Bölgede binlerce kişinin geceyi evlerinin dışında geçirdiği, bölge belediyesinin evsiz kalan kişiler için geçici acil barınma merkezleri oluşturduğu belirtiliyor. Bölgede belediyeye ait 65 otobüsün de sel sularından zarar gördüğü, polis karakolları ve itfaiye merkezlerinin de sel sularının altında kaldığı açıklandı. 
     Selden etkilenen bölgelerdeki okullarda, durumun normale dönmesine kadar eğitime ara verdiği bildirildi. 
     Selin etkili olduğu bölgelerde boşaltılan evlere dönülmemesi yolunda uyarıda bulunan polis yetkilileri, şu ana kadar evlerini terk etmemiş olanların da en kısa sürede evlerinden çıkmasını istedi. 
     Bu arada selin etkili olduğu bölgelerde içme sularına kirli suların karışmış olabileceği belirtilirken, halka çocukların sel sularından uzak tutulması uyarısında bulunuldu. Çeşitli bağırsak enfeksiyonları ve hepatit B salgını tehlikesine karşı uyanık olunması istenen uyarılarda, şişelenmiş içme suyu tüketilmesi tavsiye edildi. 

     
</TEXT>
</DOC>
