<DOC>
<DOCNO> 305560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur35.html </URL>
<DATE> 2005/01/11/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Türkiye, Irak ve ABD'nin üçlü güvenlik toplantısında neler konuşuldu 
</HEADLINE>
<TEXT>

     Türk, Iraklı ve Amerikan yetkililerin, Irak'taki güvenlik sorunlarını ele aldıkları üçlü toplantı sona erdi. 
     Beş saat süren toplantının ardından tarafların üzerinde anlaşmaya vardığı ortak bildiri, Türk heyetine başkanlık eden Türkiye'nin Irak Özel Temsilcisi Büyükelçi Osman Korutürk tarafından okundu. 
     Korutürk, Kuzey Irak'tan Türkiye'ye yönelik terör tehdidinin sona erdirilmesi ve bu tehdidi doğuran terör unsurlarının bölgeden tasfiye edilmesini amaçlayan işbirliğinin esaslarını görüşmek üzere Türkiye, ABD ve Irak üst düzey temsilcileri arasında üçlü toplantı yapıldığını ve toplantıya üç ülkenin sivil ve askeri yetkililerinden oluşan heyetlerin katıldığını kaydetti. 
     Irak ve Türk heyetlerinin PKK KONGRA-GEL terör örgütüyle mücadeleye yönelik olarak gelecekte de biraraya gelinmesi ve ikili işbirliği çalışmalarının devamı konusunda mutabık kaldıklarını ifade eden Korutürk, şunları söyledi 
     ''ABD tarafı, Türkiye ve Irak arasındaki bu geliştirilmiş ikili işbirliğini memnuniyetle karşıladı ve PKK KONGRA-GEL'e karşı tüm dünyada yürütülen mücadelede Türkiye ve diğer üçüncü ülkelerde ikili düzeyde çalışmalarda bulunma konusundaki bağlılığını vurguladı. 
     Yukarıda belirten amaca yönelik olarak başlatılması öngörülen üçlü işbirliğinin bu ilk toplantısında, taraflar terörizme karşı mücadelenin etkili uluslararası işbirliği gerektirdiği konusunda aralarında mevcut anlayış birliğini teyit etmişler, Irak'ın kuzeyindeki PKK KONGRA-GEL terör örgütü ve uzantılarının tasfiyesi için alınması gereken önlemleri görüşmüşler, bu önlemlerin geliştirilmesinin ve uygulanmasının üçlü toplantıların çeşitli düzeylerde sürdürülmesi yoluyla izlenmesi hususunda mutabık kalmışlardır.'' Toplantıda Türk heyetine Büyükelçi Korutürk, Irak heyetine Irak Dışişleri Bakan Yardımcısı Hamid El Bayati ve Amerikan heyetine ABD Dışişleri Bakanlığı Avrupa ve Avrasya işlerinden sorumlu Müsteşar Yardımcısı Büyükelçi Laura Kennedy başkanlık etti. 
     
</TEXT>
</DOC>
