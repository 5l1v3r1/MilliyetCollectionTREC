<DOC>
<DOCNO> 310788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo08.html </URL>
<DATE> 2005/01/30/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Chelsea'den 166 milyon dolarlık rekor zarar... 
</HEADLINE>
<TEXT>

     İngiltere Premier Ligi'nde 10 puan farkla liderliğini sürdüren Chelsea, 166 milyon dolarla İngiltere futbol tarihinin en yüksek zararını açıkladı. 
     Chelsea Kulübü'nden yapılan açıklamada, Rus milyarder Roman Abramovich'in 2003 yılında kulübü satın almasının ardından 2003-2004 sezonunda kulübün rekor düzeyde zarar ettiği belirtilirken, daha önceki rekorun 2003 yılında 99 milyon dolarla Leeds United Kulübü'ne ait olduğu bildirildi. 
     Chelsea'nin sözcüsü Simon Greenberg, zararı doğrularken, zarar rakamlarının yakın zamanda İngiltere şirketleri kayıt merkezi olarak bilinen Şirketler Evi'ne gönderileceğini kaydetti. 
     Kulüp başkanı Peter Kenyon, BBC Televizyonu'na yaptığı açıklamada, ''2 yıl önce biz, caddelerin kaldırımlarının altınla döşenmiş olduğunu sanıyorduk. Ancak bu sona erdi. Chelsea şimdi şirket gibi yönetiliyor'' dedi. 
     Kenyon, Chelsea'nin kendi ayakları üstünde durması gerektiğini ve kulübün mali yapısını düzeltmek için 5 yıllık bir plan hazırladıklarını belirterek, yeni sponsorluk anlaşmalarıyla geliri en üst düzeye çekeceklerini söyledi. 
     Rus petrol şitketi Sibneft'in sahibi olan Abramovich, kulübü 120 milyon dolara satın almasının ardından 160 milyon dolarlık borcu kapatmış ve kulübü satın aldığı haziran 2003'ten bu yana yaklaşık 400 milyon dolarlık futbolcu transferi yapmıştı. 
     
</TEXT>
</DOC>
