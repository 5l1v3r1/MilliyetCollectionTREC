<DOC>
<DOCNO> 324320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun13.html </URL>
<DATE> 2005/03/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
The İndependent Hırvatistan kararı Türkiye'yi riske attı 
</HEADLINE>
<TEXT>

     AB'nin, Hırvatistan'ın savaş suçlusu General Ante Gotovina'ya ilişkin yükümlülüğünü yerine getirmediği için bu ülkeyle müzakerelere başlamama kararının, Türkiye ile 3 Ekim'de başlayacak müzakereleri de tehlikeye soktuğu bildirildi. 
     
     THE INDEPENDENT "KOŞULLARDA EKSİKLİK TÜRKİYE İÇİN RİSK" 
     İngiltere'de yayınlanan The Independent gazetesi, AB'nin Hırvatistan'la müzakerelere başlamama kararının, 25 AB üyesi arasında bölünme yarattığını ve Türkiye'nin AB'ye katılmasını riske attığını öne sürdü. Eski Habsburg İmparatorluğu'nun parçaları olan Avusturya, Macaristan, Slovenya ve Slovakya'nın, Hırvatistan'la müzakerelerin başlamasını desteklemelerine karşın böyle bir karar çıktığınna işaret edildi. Bu ülkelerin, 3 Ekim'de Türkiye ile başlaması planlanan müzakerelerin, Hırvatistan'la görüşmeler başlayana kadar dondurulması olasılığını açık tuttukları belirtildi. Avusturya Dışişleri Bakanı Ursula Plassnik'in, Türkiye ile müzakerelerin engellemesine ilişkin soruya "Bunu yanıtlamak istemiyorum. Şu anda konumuz Hırvatistan'dır" cevabını verdiğine dikkat çekildi. Slovenya Dışişleri Bakanı Dimitrij Rupel'in ise "AB genişlemesinin koşulları zorlaşıyor" diyerek, Türkiye'nin kendisinden istenen koşullardan herhangi birini yerine getirmemesi halinde gösterilecek olan yumuşaklığın çok az olacağının işaretini verdiği yorumu yapıldı. 
     
     IHT "KARAR TÜRKİYE'YE BASKIYI ARTTIRABİLİR" 
     Siyaset çevrelerinin etkili gazetesi International Herald Tribune ise AB'nin Hırvatistan'a ilişkin kararının, 3 Ekim'de müzakerelere başlamayı bekleyen Türkiye üzerindeki baskıyı arttırabileceğini yazdı. Türkiye'nin, Kıbrıs'ın da aralarında bulunduğu 10 yeni ülkenin gümrük birliği kapsamına alınmasına yönelik koşulu halen yerine getirmediğine dikkat çekildi. 
     
</TEXT>
</DOC>
