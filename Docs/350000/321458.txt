<DOC>
<DOCNO> 321458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun43.html </URL>
<DATE> 2005/03/07/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Zerkavi'nin 2 yeni fotoğrafı yayınlandı... 
</HEADLINE>
<TEXT>

     Irak hükümeti, son aylarda düzenlenen birçok saldırının beyni olarak nitelendirilen Ürdünlü terörist Ebu Musab Zerkavi'nin yeni çekilmiş 2 fotoğrafını yayınladı. 
     Hükümet tarafından yayınlanan fotoğrafların birinde Zerkavi, siyah beyaz damalı kefiye giymiş haliyle yandan görülürken, diğerinde kısa saçlı ve sakallı haliyle görülüyor. 
     Zerkavi'nin yakalanmasına yardım edene 25 milyon dolar tutarında ödül vaat ediliyor. 
     Fotoğrafların Iraklı güvenlik kuvvetleri tarafından bulunduğu belirtiliyor, ancak ne zaman ve nerede bulundukları açıklanmıyor. 
     
     GÖZALTILAR 

     Bu arada, Amerikan askerlerinin bugün düzenlediği birçok operasyonda, onlarca şüphelinin yakalandığı bildirildi. 
     Başkent Bağdat'ın güneyinde sabahın erken saatlerinde 500 kadar askerle başlatılan operasyonlarda yakalananların, Amerikan karşıtı saldırılara karıştıklarından şüpheleniliyor. 
     Amerikan ordusundan yapılan açıklamada, ''Casablanca'' adı verilen operasyonda, aralarında 39 kadın ve çocuğun bulunduğu 52 kişinin bir evde yakalanarak sorguya alındığı, bunlarda 2 erkek hariç hepsinin daha sonra serbest bırakıldığı belirtildi. 
     Açıklamada, yine Bağdat'ın güneyindeki Musayeb'de bulunan El Mukatin Camii'ne baskın düzenlendiği, camiyi üs olarak kullandığı sanılan birçok direnişçinin yakalandığı kaydedildi. 
     Amerikan ordusunun Musul ve civarında da 10 kadar kişiyi gözaltına aldığı belirtiliyor. 
     
</TEXT>
</DOC>
