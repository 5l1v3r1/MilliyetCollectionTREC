<DOC>
<DOCNO> 334883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo41.html </URL>
<DATE> 2005/04/19/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Trabzonsporlu Erdinç'in cezası onandı... 
</HEADLINE>
<TEXT>

     Tahkim Kurulu, Trabzonsporlu Erdinç'in, Profesyonel Futbol Disiplin Kurulu PFDK tarafından 2 maç oynamama cezasını onayladı. 
     Erdinç'in aldığı cezaya ilişkin Trabzonspor Kulübü tarafından yapılan itiraz için toplanan Tahkim Kurulu'nun, PFDK tarafından bu futbolcu için verilen cezayı onayladığı bildirildi. 
     Bordo-mavililer, Galatasaray ile yarın Türkiye Kupası Yarı Finali'nde yapacakları karşılaşmaya Erdinç ve Diyarbakırspor maçında kırmızı kart gören Gökdeniz'den yoksun olarak çıkacak. 
     Teknik direktör Şenol Güneş'in, Erdinç'in yerine Belçikalı oyuncu D'Haene'yi, Gökdeniz'in yerine de Adem'i ilk 11'de oynatmasına ihtimal veriliyor. 
     İstanbul'da hazırlıklarını tamamlayacak olan Karadeniz ekibinin yarınki karşılaşmada, şu olası 11 ile mücadele etmesi bekleniyor 
     Petkoviç, Emrah, Tolga, D'Haene, Celaleddin, Hüseyin, Lee Young, Szmykowiak, Adem Yattara , Mehmet Yılmaz ve Fatih. 
     
     ŞAHİN ''KARAR HAYAL KIRIKLIĞI'' 
     Trabzonspor Kulübü Basın Sözcüsü İbrahim Şahin, A.A muhabirine yaptığı açıklamada, Tahkim Kurulu'nun verdiği kararın hayal kırıklığını yaşadıklarını söyledi. 
     Tahkim Kurulu'nun olaydaki tahrik unsurunu göz önünde bulundurmadığını iddia eden Şahin, ''Bu durum, tahkim kurulunun daha önce aldığı kararlarla ters düşmektedir. Futbolumuzu yönetenlerin çifte standart uygulamaları, futbolumuzun gelişmesi açısından bir fayda getirmez. Trabzonspor'un onurlu ve dirençli mücadelesi devam edecektir'' diye konuştu. 
     Trabzonspor'un savunma oyuncusu Erdinç, bordo-mavili takımın ligin 27. haftasında Galatasaray ile yaptığı maçta Sabri'ye yaptığı davranış sonrası kırmızı kart görmüş ve Diyarbakırspor ile geçen hafta yapılan maçta takımdaki yerini alamamıştı. 
     Bu arada, Trabzonsporlu Gökdeniz'e Diyarbakırspor maçında gördüğü kırmızı karttan dolayı 10 bin YTL para cezası verildiği öğrenildi. 
     
</TEXT>
</DOC>
