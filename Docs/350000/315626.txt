<DOC>
<DOCNO> 315626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/spor/spo04.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka kadar iyi 
</HEADLINE>
<TEXT>


Bordo-Mavililer'in yıldızı Yattara, medyanın Anelka'yı göklere çıkarmasını normal karşıladığını açıkladı. Gineli oyuncu, "Ancak ben de en az onun kadar iyi futbolcuyum" dedi 


'Bizi de görsünler' 
TRABZONSPOR'DA Şenol Güneş döneminde beklenen patlamayı yapan Gineli yıldız Yattara, çarpıcı açıklamalar yaptı. Yattara, Fenerbahçeli Anelka'nın kendisinden fazla konuşulmasının normal olduğunu da ifade ederek, "Anelka büyük bir kulüpten Fenerbahçe'ye geldi. Fransa Milli Takımı'nda oynadı. Ben ise Belçika Ligi'nden geldim. Anelka da, ben de iyi futbolcuyum. Bundan sonra umarım bizi de görürler" diye konuştu. 

'Şovsuz yapamam' 
ŞOVA dönük futbol stilinin kalıtımsal olduğunu iddia eden yıldız futbolcu, yeteneklerini babasından aldığını iddia etti. Yattara, "Babam, Gine'de çok önemli futbolcuydu, Avrupa'da maalesef top oynayamadı ama çok tanınmış bir oyuncu, popüler insandı. Kalıtımsal bir şeyler var galiba ve ben başka türlü bir futbol oynayamıyorum. Benim tarzım, stilim bu. Bu da şova yakın bulunuluyorsa ne mutlu bana" dedi. 

Fatih Tekke alarmı 

GENÇLERBİRLİĞİ maçının hazırlıklarını sürdüren Trabzonspor'da, Fatih Tekke'nin sakatlığı tedirginlik yaratıyor. Ayak bileğinden sıkıntısı olan golcü futbolcu dünkü antrenmanda düz koşuyla yetindi. Fatih'in, büyük ihtimalle hafta sonu forma giyebileceği açıklandı. Bu arada Trabzonspor Profesyonel Futbolcular Derneği Başkanı Serdar Bali dün Şenol Güneş'i ziyaret etti. 

Şahin'den eleştiri 

TRABZONSPOR Basın Sözcüsü İbrahim Şahin, hakemlerle ilgili suni kaos ortamları oluşturulmasına karşı olduklarını söyledi. Şahin, "Konuşulanlar, doğruların galip çıkması için değil, takımların kendi lehleri için. Gördük ki bu suni kaos ortamları, hakemleri etkiledi. Bir eyyam havası başladı. Hakemler kamuoyu baskılarından etkilenmesinler. Gördüklerini çalsınlar" yorumunu yaptı. 


</TEXT>
</DOC>
