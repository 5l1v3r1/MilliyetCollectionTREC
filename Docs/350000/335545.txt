<DOC>
<DOCNO> 335545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy03.html </URL>
<DATE> 2005/04/21/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
CHP Erdoğan'ı, AKP Sirmen'i suçladı 
</HEADLINE>
<TEXT>

     Meclis Genel Kurulu'nda dokunulmazlık ve yolsuzluk tartışması vardı. CHP'lilerin Başbakan Erdoğan hakkındaki iddialarına AKP'liler Sefa Sirmen'e yüklenerek 'cevap' verdi. 
     CHP'nin Başbakan Erdoğan ve CHP'li Sefa Sirmen'in dokunulmazlık dosyalarının genel kurulda görüşülmesi önerisi, Cemal Kaya'nın istifasıyla büyüyen yolsuzluk ve dokunulmazlık tartışmalarının Meclis Genel Kurulu'na taşınmasına 'sepep' oldu. 
     CHP'li Atilla Kart, İstanbul'da İSKİ mülkiyetindeki taşınmazların Su Vakfı'na kiralanması kararının altında dönemin İstanbul Büyükşehir Belediye Başkanı Erdoğan ile Ali Müfit Gürtuna'nın imzası olduğunu belirterek, bugün Türkiye'yi yöneten 'İstanbul Büyükşehir Belediyesi merkezli dar kadro' hakkında dokunulmazlık dosyalarında ciddi iddialar bulunduğunu söyledi. 
     Kart, Cemal Kaya'nın milletvekilliğinden istifa kararının olumlu olduğunu belirterek, "bu dar kadro hakkındaki iddialar da aynı niteliktedir. Aynı onurlu tavrı bu kadronun da göstermesi gerekmez mi" diye sordu. 
     
     AKP'den Sirmen cevabı 
     CHP'nin bu talebine AKP'liler Sefa Sirmen örneğiyle 'cevap' verdi. AKP'li Faruk Çelik, CHP'li Sirmen'e, "yapacağınız en doğru şey istifa etmektir. Çünkü dokunulmazlığınız kalksa bile milletvekili sıfatınız sürecek" dedi. 
     Tartışmalara katılan bir başka isim de CHP Grup Başkanvekili Haluk Koç oldu. Koç, AKP'li Çelik'in Sirmen'e yönelik, 'yargılanmak istiyorsanız istifa edin' sözlerini eleştirdi. 
     Koç, "o zaman hakkında fezleke olan sayın Başbakan, bakanlarınız ve diğer milletvekillerinizin de istifa etmesi gerekmez mi" diye sordu. 
     
</TEXT>
</DOC>
