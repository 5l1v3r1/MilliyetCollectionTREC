<DOC>
<DOCNO> 332846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/yazar/uras.html </URL>
<DATE> 2005/04/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yabancıları bekleyenler için 'iyi haber' 
</HEADLINE>
<TEXT>


Dışbank'ın hikayesi ilginçtir. Devlet Planlama Teşkilatı'nda geliştirilen daha sonra Turgut Özal'ın sahip çıkıp savunduğu bir politika kararı vardı. Türk ekonomisinin dışa açılması, Türk bankacılık sisteminin güçlendirilmesi için bir Amerikan ve bir Japon bankasının Türkiye'de faaliyete geçmesi isteniyordu. 
Beklenen, Amerika'nın güçlü finans kuruluşlarından Citibank ile American Express ve Japonların Bank of Tokyo'su idi. Bunlarla dolaylı yollardan temas kuruldu. Türkiye'ye gelmeyi kabul etmediler. Bank of America, İş Bankası ile ortak olarak 1964 yılında bir banka kurmayı kabullendi. Ama Bank of America bekleneni veremedi. Sadece Türkiye'de bulunan Amerikan kuruluşların mevduatını toplamakla yetindi. Bir süre sonra da ortaklıktan ayrıldı. Banka İş Bankası'nın başına kaldı. İş Bankası bankayı satışa çıkardı. 1994 yılında Doğan Grubu bankanın sermaye çoğunluğuna sahip oldu. 
1994 yılında 150 milyon dolar dolayında satılan banka 2005 yılında nasıl oluyor da 1 milyar 279 milyon dolara alıcı bulur hale geldi 
Neden benzer bankalar satılamıyor da Dışbank bu fiyata satılabiliyor 

Bankayı banka yapan insan 
Bunun ardında insan faktörü var. 1 Hakim ortaklar bankanın içini boşaltmadı. Doldurdu. 2 Banka hakim ortaklara ucuz kredi vermek için kullanılmadı. 3 Bankayı yönetmek için yetenekli ve becerikli profesyoneller seçildi. Yönetim insan kaynağına, altyapıya ve teknolojiye önem verdi. 
1994 yılında bankanın yönetim kurulu başkanlığı sorumluluğunu üstlenen Çetin Hacaloğlu uzun süre başkanlık görevinde bulundu. Şimdi başkan değil ama yönetim kurulunda üye. Şimdiki yönetim kurulu başkanı Tayfun Bayazıt, genç, başarılı bir bankacı. 
Dışbank'ın satışına hangi kurum aracılık etti, diye sordum, soruşturdum. Öğrendim ki satışta hiçbir kurum aracılık etmemiş. Satışı doğrudan Tayfun Bayazıt gerçekleştirmiş. 
Gelelim alıcıya... Hollanda - Belçika finans grubu Fortis, Dışbank'ı neden satın alıyor Neden bu kadar para veriyor 
Tamam... Dışbank satın alınacak bir banka da... Fortis Grubu'nun Türkiye'ye ilgisinin ardında ne var Görünen o ki, biz ne kadar kötümser olursak olalım, biz ne kadar kendi kendimizi kötülersek kötüleyelim yabancılar Türkiye'nin AB üyeliğini ve de potansiyelini ciddiye alıyor. Türkiye'yi "finans üssü" olabilecek bir ülke olarak değerlendiriyor. 

Yabancılar bizden iyimser 
Uzun anlatımdan sonra gelelim tartışılacak konulara 
1 Yabancı sermayenin ilgisinin artmasını bekleyenler için Fortis'in Dışbank'ı satın alması ümit verici bir gelişme. 
2 Dışbank'ın satışı bankasına alıcı bekleyenleri heyecanlandıracak. 
3 Bizim yılların birikimiyle kurduğumuz kamu ve özel sektör şirketleri birer birer yabancıların eline geçiyor diye üzülenler, bu satıştan hiç de umutlu olamayacak. 
4 Satışı gündemde olan bankaların daha önce belirlenen satış fiyatları, Dışbank'a ödenen fiyatın etkisinde yükselecek. 
5 Doğan Holding'in kasasına girecek en az 800 milyon dolar taze para ile holding ya yeni yatırımlara yönelecek ya da mali bünyesini güçlendirecek. 
6 Dışbank'ı satın alan Fortis Grubu'nun bankanın toplam sermayesinin yüzde 10.7'si büyüklüğündeki hisse senetleri sahiplerine çağrı yaparak, bankanın geçen cuma borsada işlem gören hisse senedi fiyatının yaklaşık yüzde 19 üzerinde bir fiyat teklif etmesi bekleniyor. Bu, portföylerinde banka hisse senedi olanları mutlu edecek... 



</TEXT>
</DOC>
