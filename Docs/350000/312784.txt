<DOC>
<DOCNO> 312784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/siyaset/axsiy01.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Felaket bölgesinde 6 gün geçirecek 
</HEADLINE>
<TEXT>


Güney Asya ülkelerini dolaşmak için dün akşam yola çıkan Erdoğan, Türkiye'de toplanan 35 milyon dolarlık yardımı da yanında götürdü 

ANKARA Milliyet 


Başbakan Recep Tayyip Erdoğan'ın, tsunaminin vurduğu Güney Asya ülkelerini kapsayan 6 günlük gezi programı dün akşam başladı. 
Türkiye'de toplanan 35 milyon dolarlık yardımı da beraberinde götüren Erdoğan, 12 saatlik yolculuğun ardından Endonezya'nın başkenti Jakarta'ya ulaşacak. Erdoğan, yarın Banda Açe'ye, ardından da Malezya'nın başkenti Kuala Lumpur'a geçecek. 8 Şubat'ta da Phuket Adası ile Tayland'ın başkenti Bangkok'a gidecek olan Erdoğan, 9 Şubat'ta Maldiv Adaları'nda, 10 Şubat'ta Sri Lanka'nın başkenti Colombo'da temaslarda bulunacak. 
İlk kez 6 gün yurtdışında kalacak olan Erdoğan, gezi öncesi düzenlediği basın toplantısında, şunları söyledi "Türkiye, tsunamizedelere yardım eden ülkeler sıralamasında 26. Türkiye'nin 26. sırada olmasını istemiyoruz. Üst sıralara, Türkiye'ye yakışan ne ise oraya çıkmalı" 

Risklere karşı aşı 
Erdoğan ve heyettekiler, salgın hastalıklarla boğuşan bölgede karşılaşabilecekleri olası risklere karşı aşı yapıldı. Hükümet, felaketten etkilenen ülkelere 6 milyon 580 bin YTL yardımda bulunurken Başbakanlık'ta 26 milyon 230 bin YTL, Kızılay kampanyasında da 11 milyon 149 bin YTL toplandı. Böylece toplanan bağış 44 milyon YTL'ye ulaştı. 

Sokaklar, Türk bayraklarıyla donatıldı 

TURAN GÜLTEKİN Banda Açe DHA 

Banda Açe'de yardım faaliyetlerini sürdüren İstanbul Büyükşehir Belediyesi, Başbakan Erdoğan'ın, tsunami felaketine uğrayan ülkeleri kapsayan gezisi öncesinde kenti bayraklarla donattı. 3 haftadır kentte bulunan yardım ekibi, Erdoğan'ın geçeceği güzerg htaki caddelerin tamamını temizledi. Türk görevliler, kentin en büyük caddelerinden olan İmam Lueng Bata'yı da Türk bayraklarıyla donattı. 


</TEXT>
</DOC>
