<DOC>
<DOCNO> 308931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo28.html </URL>
<DATE> 2005/01/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Formula 1'de Jordan takımı el değiştirecek 
</HEADLINE>
<TEXT>

     Formula 1'de sezonun ilk Grand Prix'sine az bir zaman kala, Jordan takımının gelecekteki devri için Midland Grubu ile anlaşmaya varıldığı bildirildi. 
     Doğu Avrupa ülkelerinde ve Rusya'da faaliyette bulunan Midland Grubu tarafından gelecek yıllardaki hakları devralınan Jordan Formula 1 takımı, 2005 sezonunda da Jordan Formula 1 ismiyle pistlerdeki yerini alacak. 
     İrlandalı Eddie Jordan tarafından kurulan Jordan'ı gelecekte devralmak için anlaşmaya varan Midland Grubu'nun sahibi Rusya doğumlu Kanada vatandaşı Alex Shnaider, yaptığı açıklamada, Formula 1'e yeni bir takımla girme isteklerinin Jordan'ın devriyle daha kolay duruma geldiğini belirterek, tüm sezonun kendileri için öğrenme dönemi olacağını kaydetti. 
     Finansal konularda ayrıntılı açıklama yapmayan Shnaider, sıfırdan bir takım yaratmak yerine Jordan'ı alarak onu Midland Formula 1 takımına dönüştürmeyi hedeflediklerini bildirdi. 
     Takımın kurucusu Eddie Jordan ise yaptığı açıklamada, Jordan'a Midland'ın katılmasının takımı daha da güçlerdireceğine tüm kalbiyle inandığını belirterek, ''Bir çok kişiden teklif vardı ama biz bunun en doğru seçim olduğuna kanaat getirdik'' dedi. 
     Geçen sezon 10 takım arasından 9. olabilen Jordan, özellikle Ford'un motor desteğini çekmesinin ardından sıkıntıya girmiş ve Toyota'nın ucuz motor desteği sayesinde yarışlardan çekilmekten kurtulmuştu. 
     
</TEXT>
</DOC>
