<DOC>
<DOCNO> 342746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun19.html </URL>
<DATE> 2005/05/15/ </DATE>
<TIME> 21.31 </TIME>
<AUTHOR>  </AUTHOR>
<HEADLINE>
Nepal'de gerillaların kaçırdığı 600 öğrenci kurtarıldı 
</HEADLINE>
<TEXT>

     Nepal Kraliyet Ordusu, askerlerin, ülkenin batısında Maocu gerillalar tarafından kaçırılan yaklaşık 600 öğrenciyi kurtardığını bildirdi. 
     Ordu açıklamasında, öğrencilerin başkent Katmandu’nun yaklaşık 300 kilometre batısındaki dağlık Niskot köyüne düzenlenen operasyonda kurtarıldığı kaydedildi. 
     Askerlerin Niskot köyüne ulaşmasından önce gerillaların kaçtığını belirten bir askeri yetkili, operasyonda ölen ya da yaralanan olmadığını ifade etti. Yetkililer, başka ayrıntılı bilgi vermedi. 
     Askeri yetkililer, öğrencilerin Niskot yakınlarındaki Thanu ve Palpa bölgelerindeki köy okullarından toplanarak kaçırıldığını kaydetmişti. 
     Nepal’da Maocu gerillalar 1996 yılından bu yana anayasal monarşi yönetimini devirerek, komünist bir rejim kurmak için savaşıyor. Ülkede geçmişte de gerillaların öğrencileri okullarından alarak kendi ideolojilerini benimsetmek için kaçırdığı, birkaç gün sonra çoğunu salıverdiği, ancak yerel ve uluslararası insan hakları gruplarının öğrencilerin şiddetten uzak tutulması yönündeki çağrılarından sonra bu uygulamayı bıraktığı belirtiliyor. 
     Maocu gerillalar, Kral Gyanendra’nın 1 Şubat’ta, 11 bin 500’den fazla kişinin öldüğü iç savaşın sona ermesi için gerekli olduğunu ifade ederek, hükümetin kontrolünü tamamen ele alması ve olağanüstü hal ilan etmesinden sonra şiddeti artırdı. 
     
</TEXT>
</DOC>
