<DOC>
<DOCNO> 322459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun28.html </URL>
<DATE> 2005/03/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Şiiler ve Kürtler Kerkük konusunda anlaştı... 
</HEADLINE>
<TEXT>

     Irak'ta 30 Ocak'ta yapılan seçimlerinin ardından hükümet kurma çalışmaları yürüten Şii İttifak ile Kürt grubun Kerkük kenti konusunda anlaştığı bildirildi. 
     Şiilerle müzakerelere katılan Irak Kürdistan Yurtseverler Birliği IKYB yetkilisi Fuad Kemal, tarafların Kerkük kenti konusundaki anlaşmazlığı aştığını söyledi. 
     Kemal, AFP'ye yaptığı açıklamada, Kerkük konusunda geçiş dönemi süresince geçici anayasada öngörülenleri uygulama kararı aldıklarını söyledi ve ''Bu da kentin durumunu geçiş hükümetinin normalleştireceği anlamına geliyor'' ifadesini kullandı. 
     Müzakerelere Şiiler adına katılan yetkililerden Meryem Talib Rayes, dün yaptığı açıklamada, ''Kerkük'ü Kürdistan'a bağlamak isteyen Kürtleri, sorunu geçici anayasaya uygun şekilde düzenleme konusunda ikna ettik'' demişti. 
     Geçiş döneminde Irak'ta yürürlükte olan geçici anayasanın 58. maddesi, Saddam Hüseyin döneminde ''Kerkük'ün zorla Araplaştırılmasının etkilerinin düzeltilmesini'' öngörüyor. 
     Kurulacak başkanlık konseyinin 3 üyesinin, ''eski rejimin Araplaştırma politikasında adil olmayan değişikliklerini düzeltmek'' için ileride ulusal meclise tavsiyelerde bulunması bekleniyor. 
     
</TEXT>
</DOC>
