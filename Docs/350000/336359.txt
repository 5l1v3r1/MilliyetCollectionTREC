<DOC>
<DOCNO> 336359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/yasam/yas02.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkü katliamı 
</HEADLINE>
<TEXT>


Ankara'daki 'Türkçe Bar'da, 'Beyaz Giyme Toz Olur' türküsü yüzünden çıkan silahlı 'çatışmada' 3 kişi öldü, 2 kişi yaralandı 

ANKARA Milliyet 

Ankara'da bir barda 'Beyaz Giyme Toz Olur' adlı türkü nedeniyle çıkan kavgada, Haymanaspor Kulübü Başkanı Adnan Sevinç'in de aralarında bulunduğu 3 kişi öldü, 2 kişi yaralandı. 
Edinilen bilgiye göre, Haymana'dan Ankara'ya gelen Gökhan Şakir Beşkaya ve Adnan Sevinç, önceki gece Çankaya Turan Güneş Bulvarı üzerindeki Türkçe Bar'a gitti. Beşkaya ve Sevinç, sanatçı Oktay Gürtürk'ten 'Beyaz Giyme Toz Olur' adlı türküyü istedi. Sanatçının bu türküyü bilmediği için söyleyemeyeceğini ifade etmesi üzerine sahneye bardak fırlatıldı. Yan masada oturan Ağrılı müteahhit Ali Çelik'in müdahalesiyle büyüyen tartışma, silahlı çatışmaya dönüştü. 

Olay yerinde öldüler 
Çatışma sonucu Sevinç ve Beşkaya olay yerinde, Çelik de kaldırıldığı hastanede öldü. 2 bar çalışanı da hafif şekilde yaralandı. Olaya Cinayet Bürosu dedektifleri el koydu. Cinayet bürosu, Gürtürk ile bar personelinden 2 kadını, ifadelerine başvurmak için emniyete götürdü. Ankara Başsavcılığı da olayla ilgili soruşturma başlattı. Olayda hayatını kaybedenlerden Ali Çelik'le ilgili soruşturmayı yürütmekle, maktulle aynı adı taşıyan Cumhuriyet Savcısı Ali Çelik görevlendirildi. 

İşte o türkü 

Bolu yöresine ait türkü, 
Ahmet Uluçay'ın bol ödüllü "Karpuz Kabuğundan 
Gemiler Yapmak" adlı 
filmiyle popüler olmuştu. 

Beyaz giyme toz olur 
Siyah giyme söz olur 
Gel beraber gezelim 
Muradımız tez olur 
Salına da salına da gel 
Dön dolaş yine bana gel 

Alçak ceviz dalları 
Sıva beyaz kolları 
Kız nereden geleyim 
Hep tutmuşlar yolları 
Salına da salına da gel 
Dön dolaş yine bana gel 


</TEXT>
</DOC>
