<DOC>
<DOCNO> 301779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/yasam/axyas01.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşamadan öldüler 
</HEADLINE>
<TEXT>


Asya haritasını değiştiren depremde kesin ölü sayısının bilinemeyeceğini söyleyen bir İtalyan yetkili, "Çünkü felaket bölgelerindekilerin çoğunun nüfus kütükleri bile yok" dedi 

DIŞ HABERLER SERVİSİ 

Endonezya'nın Sumatra adası açıklarındaki 9.0 büyüklüğündeki depremin ardından oluşan tsunami sonucu ölenlerin sayısı dün 60 bini buldu. İtalya Sivil Savunma Müdürü Guido Bertolaso ise, can kaybının 100 bini geçebileceğini öne sürdü. Bertolaso, "Ölü sayısının artması önümüzdeki günlerde kuvvetle muhtemel. Felaket bölgelerinin birçoğunda nüfus kütükleri bile yok. Kesin ölü sayısı, hiçbir zaman tam olarak bilinemeyecek" dedi. Dünya Sağlık Örgütü de, salgın hastalıkların, tsunaminin aldığı can kadar ölüme neden olabileceği uyarısında bulundu. 

Trenden 100 ceset çıktı 
Sri Lanka'da sular altında kalan bir trendeki 1500 yolcudan kurtulanın olmadığı tahmin ediliyor. Ekipler, başkent Kolombo ile 110 kilometre güneydeki Galle kenti arasında sefer yaparken dev dalganın vurduğu trenden şu ana kadar 100 ceset çıkardı. 

Otelin sadece duvarları kaldı 
Tayland'ın Khao Lak bölgesinde bir otelin enkazında da yaklaşık 800 ceset bulundu. Cesetlerin çoğunun bir Fransız şirketinin yatırımı olan Sofitel'in odalarında kalan turistler olduğu açıklandı. Otel müşterilerinin yüzde 70'i Fransız ve Alman'dı. 

1600 İsveçliden haber yok 
Seyahat acenteleri Tayland'a gönderdikleri 1600 İsveçli turisten şu ana kadar haber alınamadığını açıkladı. Bu sayıya Tayland'a kendi imk nlarıyla gidenlerin dahil olmadığı belirtildi. 

Dalgalar Amerika'ya ulaştı 
Hindistan'ın bir adasındaki 1500 kişiden bininin öldüğü belirtildi. Afrika kıtasındaki Tanzanya'da da 10 kişi, kabaran denizde kayboldu. Dalgalar, Hawaii ile Kuzey Amerika ve Güney Amerika'ya da ulaştı. 

SON DURUM 

Ölü sayısı 
Endonezya 27.174 
Sri Lanka 18.706 
Hindistan 11.499 
Tayland 1.516 
Myanmar 36 
Malezya 65 
Maldivler 55 
Bangladeş 2 
Somali 100 
Tanzanya 10 
Şeysel Adaları 2 
Kenya 1 
Toplam 59.166 

Yabancı kurbanlar 

Ölü sayısı 
ABD 12 
Almanya 10 
Avusturya 5 
Avustralya 8 
Belçika 2 
Brezilya 2 
Danimarka 3 
Finlandiya 2 
Fransa 10 
Güney Afrika 4 
Güney Kore 4 
Hollanda 2 
İngiltere 17 
İsveç 6 
İsviçre 9 
İtalya 13 
Japonya 4 
Kanada 3 
Kolombiya 1 
Norveç 13 
Polonya 4 
Singapur 2 
Tayvan 1 
Yeni Zelanda 1 

Ölenlerin üçte biri çocuk... 

BM Çocuklara Yardım Fonu, ölenlerin üçte birinin çocuk olduğunu, bu oranın yüzde 50'ye ulaşmasından korkulduğunu duyurdu. 

Gökyüzü akbaba doldu 

10 bin kişinin öldüğü Hindistan'ın güneydoğu kıyılarında denizde ceset arama çalışmaları sürerken, gökyüzünde akbabalar kolgeziyor. 

Sri Lanka'da mayın uyarısı 

BM, Sri Lanka'daki iç savaştan kalan mayınların tsunamiyle topraktan çıkıp sürüklendiğini belirterek, halkı uyardı. Yetkililer de ölülerini elle gömen halkın salgın hastalık riskine karşı dikkatli olmasını istedi. 

Düşmanını kurtardı 

İsrailli Yossi ve İnbar Gross çifti, deprem sırasında bulundukları Puket Adası'ndan Filistinli çiftin yardımıyla kurtulduklarını belirtti. Çiftin maddi desteğiyle İsrail uçağına bindiklerini söyleyen İnbar Gross, "Hayatımızı onlara borçluyuz" dedi. 

Sumatra'da yağma başladı 

Sumatra adasının Aceh bölgesinde halk açlıktan yağmaya başladı. 


</TEXT>
</DOC>
