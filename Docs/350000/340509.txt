<DOC>
<DOCNO> 340509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo33.html </URL>
<DATE> 2005/05/07/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Kayserispor Teknik Direktörü Karaman "Haklı bir galibiyet aldık" 
</HEADLINE>
<TEXT>

     Gaziantepspor Teknik Direktörü Nurullah Sağlam, Kayserispor maçında erken yedikleri golün oyun sistemlerini olumsuz yönde etkilediğini söyledi. 
     Sağlam, maç sonrasında yaptığı açıklamada, mutlak galibiyet için çıktıkları Kayserispor maçına iyi başlayamadıklarını, yakalanan gol pozisyonlarını da değerlendiremeyince yenilgiden kurtulamadıklarını belirtti. 
     Kayserispor maçına ligi 5. sırada bitirebilmek amacıyla çıktıklarını ifade eden Sağlam, şöyle konuştu 
     "Maça iyi hazırlandığımız halde, rakibimiz sahaya bizden daha hırslı ve istekli çıktı. Özellikle maçın ilk yarısında istediğimiz futbolu sahaya yansıtamadık. Hiç beklemediğimiz anda erken yediğimiz gol de futbolcularımı olumsuz yönde etkiledi. 
     Ancak, ikinci yarıda rakibimize oranla daha baskılı oynayıp, önce oyunda dengeyi sağladık, daha sonra da üstünlüğü ele geçirdik. 
     Beraberlik golünü de atmayı başarmış olmamıza rağmen, son dakika golü ile yenilgiden kurtulamadık. Maçın hakemi de iyi bir yönetim sergileyemedi, yenildiğimiz için üzgünüz." Kayserispor Teknik Direktörü Hikmet Karaman ise zor bir maçta iyi oynayıp, haklı bir galibiyet aldıklarını ifade etti. 
     Gaziantepspor’un özellikle bireysel yetenekleri üst düzeyde oyunculara sahip, güçlü bir takım olduğunu kaydeden Karaman, deplasmandan 3 puan alarak, büyük bir başarıya imza attıklarına işaret etti. 
     Karaman, maç boyunca kontrollü oynayarak gol atmayı düşündükleri karşılaşmada, son dakika golü ile 3 puana ulaşmış olmanın daha da sevindirici olduğunu dile getirdi. 
     Karaman, Gaziantepspor-Kayserispor karşılaşmasının temiz bir maç olduğunu, maçın hakeminin de maçın sonucuna etki edecek bir hata yapmadığını sözlerine ekledi. 
     
</TEXT>
</DOC>
