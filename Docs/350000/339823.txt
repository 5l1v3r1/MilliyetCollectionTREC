<DOC>
<DOCNO> 339823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun31.html </URL>
<DATE> 2005/05/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Müslüman işadamı köyüne kilise yaptırdı... 
</HEADLINE>
<TEXT>

     Bulgaristan’ın Razgrad kentine bağlı Rakovski Köyü, dinlerarası diyalog ve işbirliğinin en güzel örneklerinden birine sahne oldu. 
     Yaklaşık 150 Hıristiyanın yaşadığı 4 bin nufuslu Rakovski Köyü’nde Müslüman bir işadamı tarafından yaptırılan kilise hizmete girdi. 
     Daha önce bölgede 3 cami yaptıran işadamı Ahmed Kulici, inşaat masraflarını karşılayarak, Rakovski Köyü’ne bir de kilise yaptırdı. 
     "Sveta Petka" adı verilen kilisenin açılışı Rusçuk Ortodoks Kilisesi Başpapazı Neofit ile Razgrad Müftüsü Mehmet Ala tarafından birlikte yapıldı. 
     Açılış töreninde bir konuşma yapan işadamı Ahmed Kulici, "Sveta Petka" kilisesinin köyde yaşayan Hıristiyanların en doğal hakkı olduğunu belirterek, "Ancak bu insanlar parasızlık yüzünden dini vecibelerini yerine getirecek bir kiliseye sahip değillerdi. Bir Müslüman olarak onlara bu kilisenin kurulmasına destek verdiğim için gurur duyuyorum. Çünkü bunu bir insanlık görevi olarak kabul ediyorum" dedi. 
     Dinlerarası diyaloğun insanlığın geleceği için büyük önem taşıdığını vurgulayan Kulici, "İnançlara duyulan saygı insanlığa duyulan saygıdır. Hepimiz kardeşçe, barış içinde yaşamak istiyorsak, birbirimize saygı duyup destek vermeliyiz" diye konuştu. 
     
</TEXT>
</DOC>
