<DOC>
<DOCNO> 327079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo11.html </URL>
<DATE> 2005/03/25/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Türkiye yarın 407. milli maçına çıkıyor... 
</HEADLINE>
<TEXT>

     A Milli Futbol Takımı, Arnavutluk ile yarın İstanbul'da yapacağı 18. Dünya Kupası Avrupa Elemeleri 2. Grup 6. maçıyla, 407. sınavına çıkıyor. 
     Türk Milli Takımı, 82 yıllık tarihinde geride kalan 406 maçta, 136 galibiyet, 93 beraberlik alırken, 177 kez de rakiplerine yenildi. 
     Ay-yıldızlı ekip, bu maçlarda toplam 502 gol atarken, kalesinde 646 gol gördü. 
     Milliler, 17 Kasım 2004'te İstanbul'da Ukrayna ile yaptığı son maçta 3-0 yenilmişti. 
     
     DÜNYA KUPASI ELEMELERİNDEKİ MAÇLAR 
     A Milli Futbol Takımı, 82 yıllık tarihinde sadece 2 kez yer aldığı Dünya Kupası finalleri öncesi elemelerde şimdiye dek toplam 89 maç yaptı. 
     28 galibiyet, 15 beraberlik, 46 yenilgi alan ay-yıldızlı ekip, 109 gol atıp, 145 golü kalesinde gördü. 
     
     YURTİÇİNDEKİ MAÇLAR 
     A Milli Futbol Takımı, yurtiçinde şimdiye dek toplam 179 maça çıktı. 
     Bu maçlardan 75'ini kazanan ay-yıldızlı ekip, 63 kez yenildi, 41 kez de beraberliği bozamadı. 
     Türkiye sınırları içinde toplam 267 gol atan milliler, toplam 231 gol yedi. 
     
     RESMİ MAÇLAR 
     Türk Milli Futbol Takımı'nın 82 yıllık tarihinde yaptığı toplam 406 maçtan 211'ini resmi, 195'ini ise özel karşılaşmalar oluşturdu. 
     Milliler, 211 resmi maçta 73 galibiyet, 41 beraberlik, 97 yenilgi aldı. 
     Resmi maçlarda 266 gol atan milliler, kalesinde 340 gol gördü. 
     
</TEXT>
</DOC>
