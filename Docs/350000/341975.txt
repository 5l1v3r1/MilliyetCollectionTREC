<DOC>
<DOCNO> 341975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur15.html </URL>
<DATE> 2005/05/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Son 25 yılın en sıcak yazı öncesi yangın alarmı... 
</HEADLINE>
<TEXT>

     Konya Orman Bölge Müdürü Rıfat Bala, NASA’dan alınan bilgiye göre, Türkiye’de son 25 yılın en sıcak ve en uzun yaz döneminin yaşanacağını, bu nedenle orman yangınlarıyla mücadele çalışmalarının 1 ay erken başlatıldığını söyledi. 
     Rıfat Bala, Türkiye’de 1937 yılından bu yana orman yangını kayıtlarının düzenli olarak tutulduğunu, bu istatistiklere göre, 67 yılda yanan orman arazisi miktarının 1 milyon 561 bin 26 hektar olduğunu söyledi. 
     Türkiye’de yılda ortalama 23 bin hektar orman arazisinin yandığını vurgulayan Bala, "Konya bölgesinde ise 1994 yılından 2003 yılına kadar her yıl ortalama 110 hektar alanda yangın çıktı. 2003 yılında bu oran 20 hektara düştü. Ancak 2004 yılında yanan orman arazisi miktarı, anız yangınlarının ormanlık alanlara sıçramasındaki yoğunluk nedeniyle 40 hektara yükseldi" dedi. 
     
     YANGIN ÖNLEMLERİ ERKEN ALINDI 

     Her yıl orman yangınlarını önlemeye yönelik hazırlıklara 1 Haziran’da başlandığını, ancak bu yıl özel bir durum nedeniyle hazırlıkların 1 ay erkene alındığını ifade eden Bölge Müdürü Bala, şöyle konuştu 
     "Her yıl NASA, Türkiye’ye ve dünyanın çeşitli ülkelerine, çevreyi ilgilendiren bazı bilgiler veriyor. NASA’dan alınan bilgiye göre, Türkiye’de bu yıl son 25 yılın en sıcak ve en uzun yazı yaşanacak. Bu durumun meteorolojik verilerle de doğrulanmasının ardından, Türkiye’nin diğer bölgelerine olduğu gibi, Konya Orman Bölge Müdürlüğü’ne de orman yangınlarına karşı hazırlıklara 1 Haziran yerine 1 Mayıs’ta başlanması konusunda talimat geldi. Orman Genel Müdürlüğü’nün bize ulaşan talimatı doğrultusunda yangınlara karşı önlemlere bu yıl normal süreden bir ay önce başladık." 
     
     ÖNLEMLER 

     Bölgede orman yangınlarına yol açan en önemli etkenin anız yangınları olduğunu ve çalışmalarını bu doğrultuda yürüttüklerini anlatan Bala, aldıkları ilk önlemin, hububat ekili alanlarla orman bölgeleri arasında iş makineleriyle ortalama 5 metre eninde şeritler oluşturmaya başlamak olduğunu belirtti. 
     Anız yangınlarının önlenmesi için, başkanlığını Konya Valisi Ahmet Kayhan’ın yaptığı İl Yangınla Mücadele Komisyonu aracılığıyla, Orman Bölge Müdürlüğü, Konya Emniyet Müdürlüğü ve İl Jandarma Komutanlığı arasında protokol imzalandığını ifade eden Bala, "Aynı protokoller, kısa süre içinde, olası yangınlarda işbirliği yapmak için DSİ, Köy Hizmetleri ve Karayolları ile de yapılacak. Bununla birlikte kurumlar arasındaki telsiz haberleşme sistemini yeniliyoruz" dedi. 
     Bala, orman yangınlarının en aza indirilebilmesi için çiftçilerin bilinçlendirilmesinin de büyük önem taşıdığını, bu konudaki çalışmaların da etkin bir şekilde yürütüldüğünü sözlerine ekledi. 

     
</TEXT>
</DOC>
