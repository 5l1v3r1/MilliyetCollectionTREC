<DOC>
<DOCNO> 337650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/yasam/axyas01.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya İstanbul'dan başlayacak 
</HEADLINE>
<TEXT>


Her çarşamba İstanbul'dan Akdeniz turu yapacak olan 'MSC Opera' ilk seferine dün çıktı. Gemide diskodan kütüphaneye, casinodan mini golfe kadar her şey var 

Gülay Fırat 

İstanbul'dan her çarşamba düzenli olarak Akdeniz turu yapacak olan 5 yıldızlı lüks otel konforundaki "MSC Opera gemisi" misafirleriyle ilk yolculuğuna dün çıktı. İtalyan MSC ve Arkas Holding ortaklığı ile Türkiye'nin ilk "cruise şirketi" olarak kurulan "MSC Cruise Türkiye" adına hizmet verecek olan gemi, İstanbul çıkışlı ilk yolculuğu öncesi Karaköy Limanı'ndaki basın toplantısıyla tanıtıldı. 

Hedefi 400 bin yolcu 
Geçen yıl yaklaşık 12 milyon kişinin cruise seyahatine çıktığını belirten MSC Türkiye Genel Müdürü Necla Tuncel, "MSC Cruises Türkiye"nin, ekime kadar 400 bine yakın yolcu taşımayı hedeflediğini ifade etti. Tatil köyünde geçirilecek bir haftalık ücretle cruise seyahatinin yapılabileceğini vurgulayan Tuncel, deniz seyahatinin zaman ve mek n açısından sahip olduğu avantajlarla kısa sürede birçok ülkenin gezilebildiğini kaydetti. Tuncel, daha sonra gemi kaptanı Rafaelle Pontecorvo ile gemiyi gazetecilere gezdirdi. 

Gemide 50 Türk var 
Öğleden sonra tura çıkan gemide 50 Türk yolcu da var. Diğer limanlardan alınacak yolcularla bu sayı 1800'ü bulacak. 850 kabini olan gemide, Türk personel yok. 1800 kişilik yolcu kapasitesindeki geminin bir haftalık mutfağında 7000 ton et, 13000 yumurta, 1500 kilo makarna, 1300 şişe şarap bulunuyor. 
18 yaşından küçük çocuklar için ücret alınmazken, alkollü içkiler, kuaför, telefon da ekstraya giriyor. Sezona göre değişeceği belirtilen ücretler, kişi başına 795 ile 1500 euro arasında. 


</TEXT>
</DOC>
