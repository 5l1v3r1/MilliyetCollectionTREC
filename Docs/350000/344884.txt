<DOC>
<DOCNO> 344884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/guncel/axgun02.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Antik çağdan bugüne 
</HEADLINE>
<TEXT>


Ressam Sali Turan'ın desenlere ağırlık verdiği yeni sergisi, 24 Mayıs-18 Haziran tarihleri arasında Modern Art Gallery'de görülebilecek 


Cemal Süreya'nın 'renk çılgını' olarak tanımladığı usta ressam Sali asıl adıyla Salih Turan , yapıtlarında katmanlı renk armonilerine yer vermeye devam ediyor. 
Son dönemde New York'ta ve ABD'nin önemli sanat merkezlerinde açtığı sergilerle gündeme gelen Sali'nin sergisi, son 6 yılı kapsayan çalışmalarından oluşuyor. Ressamın tuvallerine antik kentlerden, insan figürlerine, doğa betimlemelerine ve gece hayatına kadar pek çok unsur yansıyor. 
Eserlerinde gerek figürleri, gerekse renkleri çok yoğun kullanmasıyla tanınan Sali, yeni sergisindeki yapıtlarında desene ağırlık veriyor. 
Sali'nin sergisi, pazar hariç her gün saat 11.00-19.00 arası gezilebilir. 0212 241 29 72 

SALİ KİMDİR 

Salih Turan, 1949'da Trabzon'da doğdu. 1970-1974 yılları arasında İstanbul Atatürk Eğitim Enstitüsü'nde ve sonrasında Devlet Güzel Sanatlar Akademisi'nde resim eğitimi gördü. İlk sergisini 1974'te açtı.1995-2000 yılları arasında Avrupa ve Amerika'yı dolaşarak çalışmalarını sürdürdü. 


</TEXT>
</DOC>
