<DOC>
<DOCNO> 334520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo23.html </URL>
<DATE> 2005/04/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Türkiye o pankartı konuşuyor 
</HEADLINE>
<TEXT>

     Derbi maçında Rıza'yı aşağılamak için açılan pankarta gösterilen tepki, bazı değerleri yitirmediğimizi ortaya koydu 
     FENERBAHÇE-Beşiktaş maçının lige damgasını vurması bekleniyordu. Beklenen oldu ama, ligi sarsan esas olay sarı lacivertli takımın yenilgisinden çok Şükrü Saracoğlu Stadı'na asılan bir pankart oldu.. 
     - Rıza Efendi 2 ekmek, 1 süt... 
     Bu pankart bir anda Türkiye'nin gündemine oturdu. Fenerbahçe taraftarı, Beşiktaş Teknik Direktörü Rıza Çalımbay'a gönderme yapıyor, babasını hatırlatıyor, onun "Kapıcılığı" ile alay ediyordu. Beşiktaş'ın galibiyeti oğul Rıza Çalımbay'ı değil, baba Bektaş Çalımbay'ı gündeme taşımıştı. 
     Beşiktaşlı futbolcular, F.Bahçe derbisi öncesi Saraçoğlu'nda sarı-lacivertli taraftarların hocaları Rıza Çalımbay için açtığı pankartı görünce aralarında 'galibiyet yemini' ederek maça çıktı. Siyah-beyazlı camia tarihe geçecek zaferi konuşurken, müsabakadan önce Maraton Tribünü'ne asılan "Rıza efendi 2 ekmek 1 süt" pankartı, futbolcuları ateşledi. Bulduğu 2 golle devreyi önde kapatan futbolcularla, Rıza Çalımbay arasında soyunma odasında ilginç diyaloglar yaşandı. Kaptan Tayfur önderliğinde Çalımbay'ın etrafını saran oyuncular "Pankartı biz de gördük. Şahsına yapılan her şey, bize de yapılmış sayılır. Eğer bu formayı taşıyorsak, bu maçı kazanacağız, söz veriyoruz" dediler. 

     
</TEXT>
</DOC>
