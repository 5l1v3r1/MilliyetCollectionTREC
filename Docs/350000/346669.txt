<DOC>
<DOCNO> 346669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun24.html </URL>
<DATE> 2005/05/28/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Türkiye, Gürcistan'daki felaket bölgesine gıda yardımında bulundu 
</HEADLINE>
<TEXT>

     Türkiye, Gürcistan’ın batı bölgelerinde meydana gelen sel felaketi nedeniyle gıda yardımında bulundu. 
     Tiflis’teki Gürcü Kızılhaç Örgütü’ne ait depoda yapılan törende, Türk Kızılayı’nın, felaket bölgesindeki 800 aileye dağıtılmak üzere yaptığı gıda yardımları, yetkililere teslim edildi. 
     Kızılay’ın kafile başkanı Ayhan Ballı yaptığı açıklamada, 22 kilogram ağırlığındaki gıda paketlerinin, ayçiçek yağı, şeker, un, makarna, pirinç, mercimek ve çay gibi temel gıda maddelerinden oluştuğunu kaydetti. 
     Ballı, 500 kilogram klor maddesi de gönderdiklerini, yardımın toplam değerinin 20 bin dolar olduğunu ifade etti. 
     Gürcü Kızılhaç Başkanı Nana Keinişvili de açıklamasında, Türkiye’ye yapmış olduğu yardımlarından dolayı teşekkür ederek, yardımların en kısa sürede felaket bölgesine ulaştırılacağını söyledi. 
     Gürcistan’da geçen ay meydana gelen sel felaketi nedeniyle yüzlerce aile evsiz kalmış, can kaybı olmamıştı. 
     Törene, Keinişvili, Ballı ve diğer Kızılay yetkilileri katıldı. 
     
</TEXT>
</DOC>
