<DOC>
<DOCNO> 344034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur07.html </URL>
<DATE> 2005/05/19/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Müşterisine Lan' diye hitap edince... 
</HEADLINE>
<TEXT>

     Kerem PULGAT DHA 

KONYA'da Meram Belediyesi zabıta ekipleri, semt pazarında müşterisine Lan’ diye bağıran esnaf Mehmet Yörgüç'e, 124 YTL para cezası verdi. 
     İlçedeki semt pazarlarından alışveriş yapanların, enafın tavrından şikayetçi olması üzerine Meram Belediyesi Zabıta Müdürlüğü, 36 maddeden oluşan yeni bir Semt Pazarları Yönetmeliği’ hazırladı. Buna göre, pazar yerlerinde pazarcı esnafının bağırarak, önlüksüz ve tanıtım kartı olmaksızın satış yapması, müşterisine nezaket kuralları dışında davranması, aşağılayıcı sözler söylemesi, bağırması, kirli kıyafetlerle dolaşması, traşsız satış yapması, yüksek sesle şarkı söylemesi, ıslık çalması ve müzik dinlemesi yasaklandı. 
     Belediye Meclisi'nde kabul edilip Konya Valiliği tarafından onaylanan yeni yönetmelik, pazar esnafına dağıtılırken, zabıta ekipleri dünden itibaren yönetmeliği uygulamaya başladı. Konya'nın en eski semt pazarlarından olan Muhacir Pazarı'nda müşterisiyle önce tartışan ardından da Lan' diye bağıran esnaf Mehmet Yörgüç, şikayet üzerine 124 YTL para cezasına çarptırıldı. 
     Muhacir Pazarı'nda müşterilerine hakaret ettiği tespit edilen 5 esnafın da yeri iptal edilirken, kılık ve kıyafetlerine dikkat etmeyen, pazar yerini kirleten toplam 14 esnafa ise uyarı cezası verildi. 
     Meram Belediyesi Zabıta Müdürü Ekrem Kırmızıtaş, semt pazarlarında esnafın kaba davrandığı yönünde çok sayıda müşteri şikayeti aldıkları için yeni bir düzenleme yapma gereği duyduklarını söyledi. Kırmızıtaş, Pazarcı esnafının asıl görevi, müşterisine hizmet etmektir. Bundan böyle müşterisine kaba davranan, rencide edici en küçük bir söz söyleyen, bağırarak satış yapan, müşterileri ve çevredeki diğer esnafı rahatsız edecek şekilde davranışta bulunan esnaf, para cezasıyla cezalandırılacaktır. Hiçbir pazar esnafı alışveriş için gelen vatandaşa Lan’ diye hitap edemeyecek. Hakaretlerini ileri boyuta götürürse, o esnafın yerini iptal etmekten de çekinmeyizö dedi. 
     
</TEXT>
</DOC>
