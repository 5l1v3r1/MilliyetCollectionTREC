<DOC>
<DOCNO> 331775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo12.html </URL>
<DATE> 2005/04/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Çalımbay'dan Bosque'ye 11 puanlık "çalım"... 
</HEADLINE>
<TEXT>

     Beşiktaş'ta ligin ikinci yarısının başında göreve getirilen teknik direktör Rıza Çalımbay, ilk 10 maçlık periyodun ardından, yerine geldiği Vicente Del Bosque'den çok daha başarılı bir grafik çizdi. 
     Çalımbay'ın takımın başına gelmesiyle ligde ilk 10 maçta 23 puan toplayan siyah-beyazlılar, Del Bosque ile aynı periyotta sadece 12 puan alabilmişti. Çalımbay'ın Beşiktaş'ı, böylece Del Bosque'nin Beşiktaş'ına tam 11 puan fark attı. 
     İspanyol teknik adam döneminde 10 maçta sadece 3 galibiyet elde edebilen ''Karakartallar'', Çalımbay ile 7 galibiyete imza attı. Del Bosque, 10 maçta 4 kez mağlubiyet tadarken, Çalımbay sadece Galatasaray derbisini yitirdi. 
     
     ÇALIMBAY İLE KALE KAPANDI 
     Beşiktaş, Çalımbay ile birlikte gol yeme oranında da oldukça başarılı bir performans çizdi. 
     Del Bosque döneminde 10 maçta kalesinde toplam 15 gol gören siyah-beyazlılar, Çalımbay ile aynı sürede sadece 5 gol yedi. 
     İspanyol çalıştırıcının Beşiktaş'ı sadece atılan gollerde Çalımbay dönemini geride bıraktı. Del Bosque döneminde siyah-beyazlılar 10 maçta 20 gol atarken, Çalımbay döneminde 15 golde kaldılar. 
     
</TEXT>
</DOC>
