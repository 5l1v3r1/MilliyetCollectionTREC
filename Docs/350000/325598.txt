<DOC>
<DOCNO> 325598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonspo01.html </URL>
<DATE> 2005/03/21/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Formula 1'de Malezya Grand Prix'sini Alonso kazandı... 
</HEADLINE>
<TEXT>

     Formula 1'de sezonun ikinci yarışı olan Malezya Grand Prix'sini Renault'un İspanyol pilotu Fernando Alonso kazandı. 
     Malezya'nın Sepang Pisti'nde 56 tur üzerinden yapılan toplam 310.408 kilometrelik yarışı 1 saat 31 dakika 33 saniye 736 salisede ilk sırada tamamlayan Renault'un İspanyol Pilotu Fernando Alonso, takımına üstüste ikinci zaferini getirdi. 
     İspanyol pilot, yeni kurallara göre iki kez yapılan sıralama turlarının ikincisinde de en iyi dereceyi yaparak mücadeleye ilk sırada pole position başladı. 
     Sezonun ilk yarışı olan Avustralya Grand Prix'sinde üçüncü olan ve 6 puan alan Alonso'nun ardından bu sabahki yarışlarda Toyota'nın İtalyan pilotu Jarno Trulli ikinci, yarışa 10. cepten başlayan Williams BMW'nin Alman pilotu Nick Heidfeld ise damalı bayrağı üçüncü sırada gördü. 
     Geçen yıl Renault'tan Toyota'ya katılan İtalyan Jarno Trulli, Japon takıma Formula 1'de ilk kez podyuma çıkma şansı verirken, Avustralya Grand Prix'sinde Michael Schumacher ile çarpışan Nick Heidfeld ise sezonun ilk puanını aldı. 
     Sezona çok iyi hazırlanan ve Avustralya Grand Prix'sini kazanan Renault, sezonun ikinci yarışını da kazanarak, puanını 26'ya çıkardı. 
     
     FISICHELLA KAZA YAPTI, SCHUMACHER YARIŞI 7. TAMAMLADI 
     Melbourne'de şampiyon olan Renault'un İtalyan pilotu Giancarlo Fisichella, yarışın 38. turunda Williams BMW pilotu Mark Webber ile kaza yaparak yarış dışı kaldı. 
     Ferrari'nin 7 kez dünya şampiyonu olan efsane pilotu Michael Schumacher, İspanyol pilot Alonso'nun 1 dakika 19 saniye 9 salise gerisinden gelerek, 7. sırayı aldı. Sezonun ilk puanını alan Michael Schumacher, kendisini izlemeye gelen hayranlarını hayal kırıklığına uğrattı. 
     Melbourne'daki Grand Prix'yi ikinci sırada tamamlayan Ferrari'nin Brezilyalı pilotu Rubens Barrichello, mücadelenin 49. turunda aracını servis alanına çekerken, Minardi'nin Avustralyalı pilotu Patrick Friesacher, yarışları ikinci kez üst üste son sırada tamamladı. 
     BAR-HONDA'nın pilotları Jenson Button ve Antony Davidson, mücadelenin üçüncü turunda yarışı bırakırlarken, 20 aracın yer aldığı Grand Prix'de 7 araç yarış dışı kaldı. 
     
</TEXT>
</DOC>
