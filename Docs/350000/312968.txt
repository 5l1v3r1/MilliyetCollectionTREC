<DOC>
<DOCNO> 312968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur40.html </URL>
<DATE> 2005/02/06/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Ağar '' Kürt devleti istekleri hükümetin zafiyetinden kaynaklanıyor'' 
</HEADLINE>
<TEXT>

     DYP Genel Başkanı Mehmet Ağar, ''Irak'ta Kürt devleti kurulması yönündeki istekler, hükümetin zafiyetinden kaynaklanıyor'' dedi. 
     Tokat ve Amasya'da yapılan DYP kongrelerine katılan DYP Genel Başkanı Ağar, Ankara dönüşü Çorum'un Sungurlu İlçesi'nde bulunan Ulusoy Dağ Tesisleri'nde partililerle yemek yedi. 
     Ülkenin seçime doğru gittiğini savunan Ağar, şöyle konuştu 
     ''Türkiye, demokrasinin gereği olan sandığa doğru gitmektedir. Şu iyi bilinsin ki Türkiye asla kötüye gitmez, iyiye doğru gider. Millet, ülkeyi yönetenleri, başaramayanı değiştirir. Türkiye'nin önünü açmak iddiasıyla gelen iktidar, ülkenin geleceğinde sıkıntılar yaratmıştır. Dolayısıyla ülkenin geniş bir kesiminin meselelerini çözemeyeceğini göstermiştir.'' Son günlerde Kürt liderler Barzani ve Talabani tarafından yapılan açıklamalara da değinen Ağar, Kerkük'te yaşanan sorunların hükümetin zafiyetinden kaynaklandığını öne sürdü. Ağar, şunları kaydetti 
     ''Irak'ta Kürt devleti kurulması yönündeki istekler, hükümetin zafiyetinden kaynaklanıyor. Türkiye'de 59. Hükümet döneminde herkes her şeyi söyleyebilir hale geldi. Biz hükümet olursak, isteyen herkes her istediğini söyleyemez. Komşu ülkelerde sıkıntı verici hadiseler yaşanıyor. Bu olumsuz tablonun devam etmesi halinde, bu olayların Türkiye'ye de sıçrama ihtimali var. Ancak Başbakan, bu kritik dönemde Güney Asya'ya gidiyor. Afetin üzerinden 1-1.5 ay geçti. Başbakan bölgeye gitmekte geç kalmıştır.'' 
     
</TEXT>
</DOC>
