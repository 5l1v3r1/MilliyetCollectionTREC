<DOC>
<DOCNO> 334491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy17.html </URL>
<DATE> 2005/04/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Türk Parlamenterler Birliği'nden Bush'a "Sözde soykırım" mektubu... 
</HEADLINE>
<TEXT>

     Türk Parlamenterler Birliği, ABD Başkanı George Bush'a bir mektup göndererek, Ermeni soykırımı iddiaları konusunda yürütülen fanatik kampanyalara karşı objektif tavır takınmasını istedi. 
     ABD'nin Ankara Büyükelçiliği aracılığıyla Bush'a gönderilen TPB Genel Başkanı Hasan Korkmazcan imzalı mektupta, fanatik Ermeni organizasyonları tarafından yıllardır tarihi gerçeklerden uzak bir şekilde sürdürülen agresif tutumun, tek yanlı ve ırkçı bir biçimde sergilenmesine devam edildiği, bunun da Ermenistan ile gelişme eğilimi gösteren ikili ilişkileri etkilediği belirtildi. 
     Mektupta, şunlar kaydedildi 
     ''Durumun, bütünüyle siyasi amaçlar taşıyan gerçek dışı iddiaları barındırdığı ortadadır. Bununla beraber, Ermeni aşırılıkçılar ve maksatlı destekçileri tarafından düzenlenen Türkiye aleyhtarı kampanyalar, barış ve uzlaşma arayışındaki çevrelerde büyük bir talihsizlik olarak yorumlanmakta ve basta Ermeni orijinli vatandaşlarımız olmak üzere tüm insanlarımızın kaygı ve üzüntü duymalarına sebep olmaktadır. 
     Kaldı ki ırkçı fanatizmin desteklediği lobi çalışmaları ile yönlendirilme gayreti sergilenen gerçek dışı iddiaların sahte, tahrifata dayalı, saplantılı ve eksik anlatımlar üzerine inşa edildiği birçok bilim adamı tarafından da kanıtlanmıştır.'' Mektupta, sözde Ermeni Soykırımı tezinin, Birleşmiş Milletler Soykırımı Önleme Konvansiyonu'nun ilgili maddeleri ile çeliştiği de ifade edilerek, şu görüşler dile getirildi 
     ''Tarihin doğru bir şekilde yorumlanması ve tartışılması boyutunda Türkiye, üzerine düşen sorumluluğun bilincindedir. Nitekim, Türk Tarih Kurumu tarafından dış ülke arşivlerinin uzun yıllar alan taranması sonucunda ulaşılan bilgi ve belgelerin, dünya çapında deklare edilecek önemli bir araştırma bütünselliğinde öne çıkması, Türkiye'de sözde soykırım konusunun bir tabu olarak kaldığı şeklindeki söylemleri, geçersiz kılmaktadır. Sözü edilen iddialar, uzman yazarlarımızdan akademisyenlerimize kadar tüm boyutuyla ve geniş bir perspektif içerisinde tartışılmakta ve tek taraflı işleniliş biçimiyle karanlık bir düşüncenin ürünü olarak yaratılan önyargılı ve gerçek dışı söylemlere net bir şekilde açıklık getirilmeye çalışılmaktadır. 
     Bu çerçevede, araştırmaya açık olan başta Osmanlı Arşivleri olmak üzere diğer devlet arşivlerinin de doğrulamadığı tek taraflı yorumlara endeksli fanatik kampanyalara karşı objektif bir direnç göstermeniz en büyük temennimizdir.'' Mektupta, TBMM'nin, dünya arşivlerinin tarafsız bir hakemlik kurumu nezaretinde ortak bir komite tarafından tetkikini isteme girişiminin TPB tarafından da memnuniyetle karşılandığı vurgulanarak, ABD Başkanı Bush'tan bu girişime destek vermesi talep edildi. 
     
</TEXT>
</DOC>
