<DOC>
<DOCNO> 341814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun28.html </URL>
<DATE> 2005/05/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Rum kesimi AB'nin isteklerini kabul etmemiz mümkün değil 
</HEADLINE>
<TEXT>

     Kıbrıs Rum yönetimi lideri Tasos Papadopulos, AB Komisyonu’nun genişlemeden sorumlu üyesi Olli Rehn’e, "Maraş’ın Rum tarafına verilmesine paralel olarak Mağusa limanının uluslararası ticarete açılması" yönündeki önerisini tekrarladığını söyledi. 
     Rum radyosuna göre Papadopulos, Rehn’le görüşmesiyle ilgili açıklamasında, Rehn’le Kıbrıs sorunu ve AB’yle ilgili bütün konuları görüştüklerini belirtti. 
     Rehn’le, AB’nin Kıbrıslı Türklere yönelik mali finansmanının şartsız ve bağlantısız olarak serbest bırakılması yönündeki taleplerini ve Yeşil Hat Tüzüğü’nü ele aldıklarını anlatan Papadopulos, Doğrudan Ticaret Tüzüğü konusunda ise "Maraş’ın Rumlara verilmesine paralel olarak Mağusa limanının uluslararası ticarete açılması" yönündeki önerisini yinelediğini kaydetti. 
     
     YAKOVU’NUN AÇIKLAMASI 
     Rum yönetimi Dışişleri Bakanı Yorgo Yakovu da Rehn’le görüşmesiyle ilgili olarak, KKTC’yle doğrudan ticaret, Kıbrıslı Türklere yönelik mali yardımın onaylanması ve Türkiye’nin Gümrük Birliği’nin genişletmesini öngören ek protokolü imzalaması konularını görüştüklerini söyledi. 
     Yakovu, AB’nin, doğrudan ticaret ve mali yardım tüzüklerinin birleştirilmesinde ısrarlı olmasına rağmen, Rum yönetiminin, bunların tamamen birbirinden ayrı iki konu olması nedeniyle tam aksini savunduğunu kaydetti. 
     Yakovu, Doğrudan Ticaret Tüzüğü’nün Avrupa Komisyonu’na sunulduğu şekilde kabul edilmesinin mümkün olmadığını savundu. 
     Papadopulos’un Gazimağusa limanıyla ilgili önerisine de atıfta bulunan Yakovu, bu önerinin AB başkanlığı tarafından olumlu karşılandığını söyledi. 
     
</TEXT>
</DOC>
