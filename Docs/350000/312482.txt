<DOC>
<DOCNO> 312482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur25.html </URL>
<DATE> 2005/02/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
TOKİ'nin İzmir'de yapacağı konutların protokolleri imzalandı 
</HEADLINE>
<TEXT>

     Devlet Bakanı Mehmet Aydın, evlerin, mahallelerin, kentlerin temizliğinin insanların ruh dünyasını doğrudan etkilediğini söyledi. 
     Karşıyaka'da 808 ve Uzundere'de 3 bin 200 konutun yapımına ilişkin protokol, İzmir Büyükşehir Belediye Başkanı Aziz Kocaoğlu, Toplu Konut İdaresi TOKİ Başkanı Erdoğan Bayraktar, Konak Belediye Başkanı Muzaffer Tunçağ ve Karşıyaka Belediye Başkanı Cevat Durak arasında imzalandı. Büyükşehir Belediyesi Çetin Emeç Toplantı Salonu'nda yapılan imza törenine, Devlet Bakanı Mehmet Aydın da katıldı. 
     Bakan Mehmet Aydın, törende, atılan imzalarla İzmir'in iki önemli bölgesinde kent yenileme projesinin hayata geçirildiğini söyledi. Bakan Aydın, şöyle dedi 
     ''Evlerimize, mahallelerimize hak ettiği güzellikleri vermek zorundayız. Evlerin, mahallelerin, kentlerin temizliğinin, insanların ruh dünyasında ne kadar etkin olduğu biliniyor. Evlerimiz, çevremiz ne kadar temiz olursa sosyal faaliyetlerimiz, etik değerlerimiz o kadar yüksek oluyor. Ruhumuz, etik değerlerimiz, mekanlarımıza bağlı.'' Bir Avrupa şehri olan İzmir'de yanlış kentleşme sonucu yeşilin giderek yol olduğunu belirten Bakan Aydın, ''İzmir'i kendi haline bıraksaydık kendi kendine estetik, yeşil üretirdi. Bizim hiçbir şey yapmamız gerekmezdi'' dedi. 
     Kentlerin düzeninin gelecek nesiller açısından da önemli olduğunu anlatan Bakan Aydın, İzmir'de bina yapılırken kentin deprem bölgesinde olduğunun unutulmaması gerektiğini vurguladı. Bakan Aydın, kent yenileme projelerine ağırlık verilmesinin şart olduğunu da sözlerine ekledi. 
     
     İZMİR İÇİN ÖNEMLİ 
     İzmir Büyükşehir Belediye Başkanı Aziz Kocaoğlu da konuşmasında, kent için son derece önemli iki projenin hayata geçirilmesinin ilk adımlarını atmaktan mutluluk duyduklarını söyledi. 
     Kocaoğlu, ''Son 15-20 yılda köyden kente göç ve hızlı nüfus artışı nedeniyle çarpık kentleşme sorunuyla karşı karşıya kaldık ve kentlerimizde tahribatlar yarattık. Artık kentsel dönüşümün, sağlıklı kentlerin yaratılması gerekir.'' TOKİ ile yapılacak projeyle Ballıkuyu ve Kadifekale'deki heyelan bölgesinde yaşayan vatandaşların, Uzundere'de inşa edilecek konutlara taşınacağını belirten Kocaoğlu, heyelan bölgesinin de rekreasyon alanına dönüştürüleceğini vurguladı. Karşıyaka'daki projenin de bir gecekondu ıslahı olacağını kaydeden Kocaoğlu, Mavişehir etrafındaki gecekondularda yaşayanların Örnekköy'de yapılacak konutlara taşınacağını anlattı. 
     
     İKNA ÇALIŞMASI YAPILACAK 
     Bugünden itibaren, belediyenin, heyelan bölgesindeki konutlarda yaşayanların ikna edilmesi için çalışma başlatacağını ve bu amaçla bir birim oluşturulacağını belirten Kocaoğlu, çalışmalarda sivil toplum örgütlerinden ve meslek odalarında da destek isteyeceklerini bildirdi. 
     TOKİ Başkanı Mehmet Bayraktar ise dünyanın en zor işinin kentsel dönüşüm olduğunu belirterek, İzmir'in kültürel gelişmişliği ve halkının desteğiyle bu zorluğun aşılacağına inandığını, kimsenin mağdur edilmeyeceğini ve ''açıkgözlere de fırsat verilmeyeceğini'' söyledi. 
     Konak Belediye Başkanı Muzaffer Tunçağ, yapılacak konutların yüzde 70'inin belediyeye verileceğini, yüzde 30'unun ise TOKİ tarafından pazarlanacağını kaydetti. 
     
</TEXT>
</DOC>
