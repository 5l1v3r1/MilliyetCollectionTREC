<DOC>
<DOCNO> 308644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/soneko02.html </URL>
<DATE> 2005/01/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Dünya yıldızları, Denizli havlu ve bornozlarıyla kurulanıyor... 
</HEADLINE>
<TEXT>

     Denizli'de üretilen ve birçok ülkedeki ünlü mağazalarda satılan havlu ve bornozlarla, şimdi de dünyanın ünlü yıldızları kurulanıyor. 
     Alınan bilgiye göre, Türkiye'den ABD'ye yapılan havlu ve bornoz ihracatında yüzde 36'lık paya sahip olan Denizli, Çin'in yarattığı rekabet ortamında pazardaki payını koruyabilmek için son yıllarda kaliteye ve markalaşmaya yöneldi. 
     Diğer taraftan Denizlili işadamları, ürünlerini daha geniş bir yelpazeye ulaştırmak amacıyla da yurt dışında şirketler kurmaya başladı. Menderes Mutçalı ve Mehmet Panayırcı'nın, ABD'nin Ohio kentinde kurduğu Aegean Apparel Ege Giysi isimli şirkette bunlardan biri. 
     
     ÖNCE MARKA 
     İşadamı Menderes Mutçalı, ABD'de mağaza açma fikrinin nasıl ortaya çıktığını anlatırken, ''Arkadaşım Mehmet Panayırcı, üniversiteyi okumak üzere ABD'ye gitmişti. Öğrenimini makine mühendisi olarak tamamladı. Bir konuşmamızda Denizli'de tekstilin gelişmekte olduğu, açılacak bir mağazayla bunları ABD'de pazarlayabileceğimiz gündeme geldi. Ege Giysi anlamına gelen Aegean Apparel isimli şirketi kurarak işe koyulduk'' dedi. 
     Şirket ismini markalaştırarak Denizli'den havlu, bornoz, pijama ve iç giyim ihracatına başladıklarını ifade eden Mutçalı, şunları söyledi 
     ''Aegean Apparel markası ile ABD'de 3 bin 800 ayrı model ve desenin patentini aldık. Artık ABD firmaları bile katologlarında ürünlerimize yer veriyor. Haksız rekabete yol açacak bir durum oluştuğunda hemen yasal yollara başvuruyoruz. Bizim, Denizli'deki birçok firmadan farkımız marka. Ünlü firmalar, Denizli'deki fabrikalarda istedikleri ürünleri fason olarak ürettirip, kendi markalarıyla pazarlıyor. Biz ise olması gerekeni yaptık ve işe markalaşarak başladık. Şu anda yıllık 50 milyon dolarlık bir ciroya sahibiz.'' 
     
     ÜNLÜLERİN UĞRAK YERİ OLDU 
     ABD'de aranılan bir marka haline geldiklerini belirten Mutçalı, Ohio'daki mağazanın müşterileri arasında Nelly, Mario Winans, Brian McKnight, Hilary Duffy, J-Kwon, MTV sunucusu Jessica Simpson ve kardeşi Ashlee Simpson ile ''Glow'' dizisinin yıldızı Kim Fields gibi ünlü isimler yer aldığını söyledi. 
     Mutçalı, Cosmo Girl, Elle Girl, Star Magazine, Twist, US Weekly, In Touch, Your Magazine ve Ray Charles Bag gibi magazin ve gençlik dergilerinin ürünlerini okuyucularına promosyon olarak dağıttığını da kaydetti. 
     
</TEXT>
</DOC>
