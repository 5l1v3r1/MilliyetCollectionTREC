<DOC>
<DOCNO> 304670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonsiy12.html </URL>
<DATE> 2005/01/08/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
Mustafa Sarıgül'den açıklama... 
</HEADLINE>
<TEXT>

     Şişli Belediye Başkanı Mustafa Sarıgül, ''Kendi partililerine haksız çamur atarak, onları karalamaya çalışanlara ne delegemiz ne üyelerimiz ne de halkımız asla inanmayacaktır. Bu da 29 Ocak'ta görülecektir'' dedi. 
     Sarıgül, yaptığı yazılı açıklamada, CHP Genel Başkanı Deniz Baykal'ın bugün il başkanları toplantısı sırasında, ''kendisi hakkında İstanbul 2. Ağır Ceza Mahkemesi'nde açılmış bir dava olduğunu'' söylediğini ifade etti. 
     İstanbul 2. Ağır Ceza Mahkemesi'nde bir davası olduğunu belirten Sarıgül, dava konusunun, Şişli Belediyesi'nde 1995-1997 yılları arasında mevzuata aykırı tesis edildiği ileri sürülen bir kısım işlemle ilgili olduğunu bildirdi. 
     Bu davada 15 ayrı suç isnadı bulunduğunu, bunlardan yalnızca birine ilişkin usulen sorumlu olduğunun iddia edildiğini kaydeden Sarıgül, davada, 1995'ten bu yana belediyede görev yapan 62 kişinin yargılandığını ifade etti. 
     
     ''USULİ SORUMLULUK'' 

     Sarıgül, ''Anılan davada tarafıma yöneltilen isnat, benden önceki dönemde ANAP döneminde, imar mevzuatına aykırı yapılmış olan ve 11 Nisan 1997'de yapı tatil tutanağı düzenlenmiş ve yine 1997'de belediye encümeni tarafından alınmış olan yıkım kararının yerine getirilmemesi iddiasıyla ilgilidir. Bu davada tarafıma yöneltilen isnat, asli sorumluluk değil, usuli sorumlulukla ilgilidir'' dedi. 
     Bu davanın hiçbir biçimde CHP Genel Merkez yönetimince YDK'ya sevk edilmesine gerekçe gösterilen iddialarla ilgisi bulunmadığını ifade eden Sarıgül, şöyle devam etti 
     ''Belediye başkanlığı görevine getirilmemden 4 yıl önceki bir olayla ilgili olarak usul hukuku nedeniyle açılmış bir davaya işaret edilerek, hakkımda CHP Merkez Yönetimi tarafından ileri sürülen iddialarla paralellik kurulmaya çalışılması, içine düşülen aczin bir ifadesi olarak anlaşılmalıdır.'' Sarıgül, ''Deniz Baykal ve ekibinin bu dosyaya inanmadıklarını'' kaydederek, şunları kaydetti 
     ''Eğer Baykal ve ekibi bu tür dosyalara kendileri inansaydı yemezlerdi, içmezlerdi, siyasi yaşamlarında halkı dolaşmayan bu kişiler, dosyaları binlerce fotokopi yaptırıp Sarıgül'ü halkın gözünde yıpratmak için il il dolaşırlardı. Kendi partililerine haksız çamur atarak onları karalamaya çalışanlara ne delegemiz ne üyelerimiz ne de halkımız asla inanmayacaktır. Bu da 29 Ocak'ta görülecektir.'' 
     
</TEXT>
</DOC>
