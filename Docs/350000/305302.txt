<DOC>
<DOCNO> 305302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/siyaset/asiy.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'e Kıbrıs ricası 
</HEADLINE>
<TEXT>


Rusya Devlet Başkanı'yla görüşen Başbakan Erdoğan, KKTC'ye ambargonun kaldırılması için yardım istedi. Erdoğan, Putin'e petrolü gemilerle değil, boru hatlarıyla taşımalarını da önerdi 

ABDULLAH KARAKUŞ, CENK BAŞLAMIŞ AHMET ERHAN ÇELİK Moskova 


Başbakan Recep Tayyip Erdoğan, Rusya Devlet Başkanı Vladimir Putin'den KKTC'ye uygulanan ambargonun kaldırılması için yardım istedi. Putin'e Rus gemilerinin Boğazlar'dan geçişinden duyduğu rahatsızlığı da ileten Erdoğan, petrol boru hatları yapılarak bu geçişlerin azaltılması teklifinde bulundu. 
Dün akşam 500'e yakın işadamından oluşan bir heyetle Moskova'ya gelen Erdoğan, Putin'in başkent dışındaki özel rezidansına konuk oldu. Novo Ogaryova'daki konutunda şimdiye kadar sadece az sayıda yabancı konuğu ağırlayan Putin, Türk - Rus ilişkilerinin gelişmesine verdiği önemi gösterdi. Erdoğan ve Putin, gayri resmi bir ortamda görüşme olanağı buldu. Putin'in verdiği akşam yemeğinde iki lider, Irak ve Ortadoğu'daki son durumu değerlendirdi. 

Terörle mücadele 
Terörle mücadele için ortak bir platform oluşturulması üzerinde duran Erdoğan, BM Güvenlik Konseyi daimi üyesi olan Rusya'nın tutumunun, KKTC'ye uygulanan ambargonun kaldırılmasında belirleyici olacağını söyledi. Türkiye'nin Rus tankerlerinin Boğazlardan geçişinden rahatsızlık duyduğunu belirten Erdoğan'a, Putin, "Hassasiyetlerinizi anlıyoruz" dedi. Daha sonra Rus ve Türk enerji bakanlarıyla, Gazprom'un Başkanı Miller'ın da katıldığı toplantıda doğalgaz sorunu görüşüldü. 

Emine Hanım yemekte yok 
Putin'in Aralık ayı başında Türkiye'ye yaptığı ziyarette eşi Putina'ya özel yemek veren Erdoğan'ın eşi Emine Erdoğan, dün akşamki yemeğe katılmadı. Emine Erdoğan, geceyi bakan eşleri Perihan Tüzmen ve Mehtap Güler'le beraber otelinde geçirdi. Putina'nın da yemeğe katılmadığı öğrenildi. 

Özel rezidansında ağırladı 

Novo Ogaryevo'daki konutunda Erdoğan'ı kapıda karşılayan Putin, aralık ayı başında Ankara'ya yaptığı ziyaret sırasında gösterilen konukseverliğe teşekkür etti. Rusya lideri, "Yoğun bir programınız var. Umuyorum, ziyaretiniz aynı ölçüde başarılı geçer" dedi. 

NOTLAR 
'Komünistler Moskova'ya' 

Erdoğan'ın uçağı, Ankara'dan 1 saat rötarlı kalkınca Başbakan randevuya geç kaldı.Cumhurbaşkanı Sezer'in davetini Putin'e ileten Erdoğan, "Sizden kısa bir süre sonra benim Moskova'ya gelmem ilişkilerimizdeki sıcaklığı göste- riyor" diye konuştu. Daha önce geziye katılacakları duyurulan Maliye Bakanı Kemal Unakıtan ve Turizm Bakanı Erkan Mumcu, Moskova'ya gelmedi.Putin'e takdim edilecek işadamlarının belirlenmesi için Erdoğan ile TOBB Başkanı Rifat Hisarcıklıoğlu'nun özel bir çalışma yaptıkları belirlendi. İlk aşamada sınırlı sayıda işadamının Putin ile tanıştırılması öngörüldü. Ancak dün gece itibariyle listenin kesinleştirilemediği öğrenildi. Hisarcıklıoğlu, "Putin'e kimler takdim edilecek " sorusuna, "Uçağın tamamı" yanıtını verdi. 

Komünistler Moskova'ya 
Erdoğan uçakta, işadamlarının yeni teşvik sistemiyle ilgili sitemleriyle karşılaştı. Erdoğan, işadamlarının "Bizim bulunduğumuz ilde de bu teşvik uygulaması yapılmalıydı" sözlerine, belirli kriterlere göre iller arasında ayrımlar olabileceği yanıtını verdi.Sol görüşlü işadamlarının sağ görüşlü işadamlarına yaptığı, "Eskiden bize 'Komünistler Moskova'ya' derdiniz. Şimdi beraber gidiyoruz gördünüz mü " esprisi, uçakta gülüşmelere neden oldu. Türk - İş Başkanı Salih Kılıç da, "Siz bu geziye neden katıldınız " sorusuna, "Putin'le sınıf dayanışması için gidiyoruz" yanıtını verdi.Heyet yemek için Cosmos Otel'e geldiğinde ilginç bir broşürle karşılaştı. Otelin gece kulübünün erotik şov programının heyete dağıtılması dikkat çekti.Erdoğan'la birlikte Rusya'ya gelen işadamı heyetinin içinde, Kıbrıs Sanayi Odası Yönetim Kurulu Başkanı Salih Tunar'ın da yer alması dikkat çekti. 

Ticarette hedef 25 milyar dolar 

Erdoğan'ın 3 gün sürecek Moskova ziyaretinin gündeminde ekonomi ve enerji alanlarında işbirliği projeleri var. Türkiye ile Rusya, 8 milyar dolar civarındaki ticaret hacmini gelecek yıllarda 25 milyar dolara çıkarmayı hedefliyor. İki ülke enerji kaynaklarının uluslararası pazarlara ulaştırılmasında işbirliği yapmanın yollarını da arıyor. Erdoğan'ın ziyaretinin asıl önemli yönünü, Türkiye ile Rusya arasında kurulan diyaloğun en üst düzeyde devam ettirilmesi oluşturuyor. 


</TEXT>
</DOC>
