<DOC>
<DOCNO> 327724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun18.html </URL>
<DATE> 2005/03/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Bitkisel hayattaki kadın için umutlar tükendi 
</HEADLINE>
<TEXT>

     ABD'de bitkisel hayattaki Terri Schiavo'nun ailesinin, kızlarına acilen yeniden beslenme tüpü takılması için yaptıkları başvuru, mahkeme tarafından bir kez daha reddedildi. 
     Beyni ciddi şekilde hasarlı olan Amerikalı Terri Schiavo'nun ailesi, kızlarının yaşaması için açtıkları son davayı da kaybetmeleri üzerine başka dava açmayacaklarını açıkladı. 
     Aile fertleri, Terri'nin yaşaması için kampanya yapanlardan sakin olmalarını talep ettiler. 
     Terri'nin anne ve babasının avukatının, beslenme tüpüyle bağlantısı 18 Martta kesilen Schiavo'nun ''hayatta kalması için son şans'' olarak tanımladığı başvurusu, yargıç tarafından reddedildi. 
     Bob ve Mary Schindler, mahkemeye yaptıkları başvuruda, beslenme tüpünün çıkarılmasından önce kızlarının çeşitli sesler çıkararak ''yaşamak istiyorum'' demeye çalıştığını iddia etmişti. 
     Schindler çiftinin avukatı David Gibbs, bunun çiftin son yasal seçeneği olduğunu, mahkemenin kararını değiştirmenin bir yolu olmadığını söyledi. 
     Doktorlar, sekiz gündür aç ve susuz kalan Schiavo'nun, bir ya da iki hafta içinde öleceğini söylemişlerdi. 
     Terri Schiavo'nun ailesi, kızlarının makineye bağlı olarak yaşatılmasını istiyor. Michael Schiavo ise karısının 15 yıl önce kalp krizi geçirmeden önce, kendisini yapay yollarla hayatta tutmaya çalışmayacağına söz vermesini istediğini belirterek, karısının isteğini yerine getireceğini söylüyor. 
     1990'da geçirdiği kalp krizinin ardından beyninde hasar oluşan Terri'nin ailesiyle kocası, 41 yaşındaki Terri'nin akıbeti konusunda 7 yıldır mahkemede mücadele ediyor. 

     
</TEXT>
</DOC>
