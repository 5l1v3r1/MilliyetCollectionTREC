<DOC>
<DOCNO> 308761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/spor/axspo01.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal boşa aldı 1-3 
</HEADLINE>
<TEXT>


Beşiktaş için önemli bir kulvardı. Ancak boş tribünler önünde konsantre olamadı, Zafer Biryol'un golü ve Cordoba'nın atılışı ile şaşırdı. Tümer'le umutlandı, Baliç ve Zafer Biryol'un golleriyle teslim oldu 


90 dakika 

BİLAL MEŞE 

Lige başlarken büyük hayaller kurdular... Önce UEFA'da final dediler, gruptan çıkamadılar, nal topladılar. Sonra Türkiye Kupası'na sarıldılar , dün de İnönü'de kaybolup gittiler. Evet, büyük hedeflerin büyük takımı Beşiktaş, Kupa'ya veda ederken, büyük hayal kırıklığını beraberinde getirdi. 
Şimdi önlerinde bir hedef kaldı, o da lig şampiyonluğu... 
Hadi canım ordan, güldürmeyin bizi Bu futbolla mı Bu hocayla mı 
Koskoca Beşiktaş, Konyaspor'a eleniyorsa, varın gerisini siz düşünün. Rakip, akıllı bir taktikle çıkmıştı sahaya. Carew ve Veysel'e savunmada pranga vuran, orta sahayı sağlam tutan Konyaspor, Beşiktaş'ı bileğinin hakkıyla eledi. 
Elbette bu elenişte en büyük suçlular futbolcular... Ne var ki, Del Bosque'yi bu tablodan ayırmak hata olur. Bırakın pozisyon üretmeyi, bir adam bile geçemeyen Veysel'i ilk on birde sahaya sürmek nasıl bir teknik adam düşüncesidir. Pancu gibi kalitesini kanıtlamış futbolcuyu yedekte oturtmasının doğruluğunu bize kim iddia edebilir. Ahmed Hassan'ın son dakika sakatlığı Bosque'nin oyun planlarını alt üst etti, bu doğru. Bu kanada Berkant'ı çeken Bosque, Veysel'e tam tamına 76 dakika nasıl tahammül etti 

Berkant direğe takıldı 
12. dakikada Tümer, orta alandan getirdiği topu solunda hareketlenen Carew'in önüne bıraktı. Norveçli futbolcu bu poziyonda biraz egoist olmayıp, topu Veysel'e çıkarsa, Beşiktaş'ın öne geçmesi ve işten bile değildi. 
16. dakikada Veysel, Carew'i sağdan kaçırdı. Norveçli futbolcu topuk pasıyla Berkant'ı gördü. Tecrübeli futbolcu sert vurdu, top yan direkte patladı. 
30. dakikada zamanında kalesini terk eden ve savunmanın verdiği açığı kapatan Cordoba'nın, 43. dakikadaki hatası Beşiktaş'a pahalıya mal oldu. Tayfun ceza alanı dışından sert vurdu, Cordoba topu tutma yerine tokatlayınca, boşta kalan meşin yuvarlağı Zafer Biryol tamamladı 0 - 1. 
İkinci yarıya gol umuduyla başlayan Beşiktaş, 47. dakikada Cordoba'nın ceza alanı dışında topu elle kesmesi sonucu oyun dışı kalmasıyla yıkıldı. 79. dakikada Pancu soldan indi, ara pasıyla İbrahim Üzülmez'i kaçırdı. İbrahim çizgi üzerinden altı pasa kesti. Tümer enfes kafayla takımını ümitlendirdi. 
Ne var ki, 85'te Baliç sahneye çıktı, Beşiktaş'ın ümitlerini söndürdü. 30 metreden topu, Ramazan'ın çırpınmasına karşın filelere gönderdi 1-2. 
89'da Zafer Biryol sahneye bir kez daha çıktı. Savunmadaki karambolde, Erhan kafayla sert vurdu. Top önce üst direğe sonra kale içine çarparak geri döndü. Yardımcı hakem Baki Tuncay Akın pozisyonu devam ettirdi Boşta kalan topu "ne olur, ne olmaz" diyen Zafer Biryol tamamladı 1-3. 
Kartal zorlu ikinci yarı öncesi karanlığa yelken açtı. Zirve, Kartal'a çok uzak... Bekleyelim, eleştirmeyelim diyoruz ama bu futbolla, bu oyuncu grubuyla ve de bu teknik adamla zirveyi yakalamak, deveye hendek atlatmak kadar zor 

'Futbolun bir parçası ' 

Bosque'nin üzüntüsü 
BEŞİKTAŞ Teknik Direktörü Bosque, Türkiye Kupası'ndan elendikleri için çok üzüntülü olduklarını söyledi. Konyaspor karşısında iyi mücadele ettiklerini belirten İspanyol hoca, "Cordoba'nın kırmızı kart görmesi işimizi zorlaştırdı. Buna rağmen hırslı oynadık ve golü bulduk. Durum biraz düzelirken Baliç'in şutu işleri terse çevirdi. Bu golden dolayı Baliç'i tebrik etmeli" dedi. 

'Bahaneyi sevmem' 
BOSQUE, sahalarında oynamanın avantajını kullanmaya çalıştıklarını belirtirken, "Ama seyircisiz olunca ortada soğuk bir hava esiyor. Alınan mağlubiyetlerde bahane bulmayı sevmeyen biriyim. Bu yenilgiyi futbolun parçası olarak kabul etmek zorundayız" diye konuştu. Siyah - Beyazlı çalıştırıcı, suçu sadece Cordoba'nın üzerine yıkmanın adil olmayacağını da ifade etti. 

'Sürpriz değil' 

KONYASPOR Teknik Direktörü Saffet Susiç, Beşiktaş karşısında hak ettikleri bir galibiyet bulduklarını söyledi, turu geçmelerinin bir sürpriz olarak görülmemesi gerektiğini savundu. İkinci yarı için çok iyi bir hazırlık dönemi geçirdiklerini vurgulayan Susiç, "Emin olun galibiyeti bekliyordum" diye konuştu. 

Yönetim nerede 

Beşiktaşlı idarecilerin çoğunluğu maç yerine tatili tercih etti. Sadece birkaç yönetici tribündeki yerini aldı 

Yalnız kaldılar 
AVRUPA'YA havlu atan, ligde şampiyonluk şansını mucizelere bırakan, Avrupa'ya gidebilmek için en kestirme yol olarak Türkiye Kupası'nı gören Beşiktaş, dün Konyaspor karşısında yalnızları oynadı. Seyircisiz oynama cezası nedeniyle zaten taraftarından mahrum kalan Siyah-Beyazlılar, yönetimi de yanında göremedi. İdarecilerin çoğunluğu, Kurban Bayramı nedeniyle tatili tercih etti. 

Yalnızca 5 idareci 
BAŞKAN Yıldırım Demirören, beyin takımında yer alan Kıvanç Oktay ile birlikte tatil için Fransa'ya giderken, 2. Başkan Murat Aksu da, iki idareci arkadaşı Kemal Gencer ve Süleyman Eren ile birlikte hac görevini yapmak için Suudi Arabistan'ın yolunu tuttu. Tribünde ise sadece beş yönetici Kenan Öner, İlhan Durusoy, Hüseyin Yücel, Murat Ürünsak ile Bülent Deriş vardı. 

Ahmet Dursun jesti 

SON kongrede Fikret Orman'ın listesinde yer alan Levent Erdoğan, Başkan Yıldırım Demirören ile bir araya gelip, Ahmet Dursun'un transfer bedelini karşılayabileceğini iletti. Erdoğan, Ahmet'in bonservisinin 100 bin dolar olduğunu ve bu rakamı ödemeye hazır olduğunu açıkladı. Demirören'in buna sıcak baktığı, ancak Bosque'nin kiralık oyuncu verilmesi halinde golcünün dönüşüne olumlu yanıt vereceği bildirildi. 

Maçtan notlar 
Çile bitti 
ÇAYKUR Rize maçında İnönü Stadı'nın tribünlerinde işlenen cinayet nedeniyle üç maç seyircisiz oynama cezası alan Beşiktaş, dünkü Konyaspor karşılaşmasıyla cezasını tamamlamış oldu. Kartal, ikinci devrenin ilk sınavında Malatyaspor maçını seyircili oynayacak. 

Konyaspor'un beklentisi 
STATÜ gereği hasılatın yüzde 60'ını alma hakkı elde eden Konyaspor, Futbol Federasyonu'ndan adalet bekliyor. Yeşil-Beyazlılar, Beşiktaş'ın yolculuk, federasyonun da otel masraflarını karşılamayı kabul etmesine rağmen, mağdur olduklarını belirten bir dilekçeyi federasyona sunmuş, ancak bayram tatili nedeniyle yanıt alamamıştı. 

Son anda 
SİYAH-Beyazlılar'ın önceki günkü antrenmanında sakatlanan Tümer, son anda ilk 11'e girdi. Sağlık heyeti tarafından test edilen futbolcu, oynamak istediğini belirtince, Konya maçının kadrosuna alındı. 

Cordoba yine yok 
BOSQUE, dün Konyaspor karşısında UEFA Kupası'ndaki Bodo Glimt maçından bu yana görev vermediği kaleci Cordoba'ya şans tanıdı. Ancak 47. dakikada kırmızı kart gören Kolombiyalı file bekçisi cezalı duruma düştü. Carew de sakatlığı nedeniyle 7 maçtır uzak kaldığı formasına kavuştu. 


</TEXT>
</DOC>
