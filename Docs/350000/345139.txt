<DOC>
<DOCNO> 345139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur29.html </URL>
<DATE> 2005/05/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Tarihi karşılaşma Deniz Gezmiş, Türkeş'i takip etmiş... 
</HEADLINE>
<TEXT>

     Ülkücülerin manevi lideri Alparslan Türkeş’le 1968 kuşağı sol gençliğin efsanevi lideri Deniz Gezmiş ve 
     arkadaşlarının 12 Mart 1971 öncesinde karşı karşıya geldikleri ortaya çıktı. Bu olayı 1977 yılında Eymir Gölü’nde verilen bir yemekte anlatan Türkeş, Deniz Gezmiş ve arkadaşlarının kendisini göl içinde izlediklerini anlatırken, küçümser bir tavırla "Ektim onları, havalarını aldılar" dedi. Gazeteci Emin Pazarcı, Türkeş’in sağlığında anlattığı bu olaya, yeni çıkan Kurt Bakışı adlı kitabında yer verdi. Türkeş’e çok yakın birkaç kişi dışında kimsenin bilmediği ve bugüne kadar hiçbir yerde yazılmayan tarihi karşılaşma, kitapta şöyle yer aldı "Türkeş, ’Ektim onları, havalarını aldılar’ dedi. Bir zamanlar, ÖDTÜ’nün Eymir Gölü’ne girdiklerinde peşlerine takıldıklarını söyledi. Türkeş’in ’Ektim Onları’ dediği, Deniz Gezmiş ve arkadaşlarıydı. Girilemediğini söylediği yer ise ODTÜ’nün Eymir Gölü’ydü. Türkeş, 12 Mart 1971 öncesinde bir sabah erkenden evinden ayrıldı. Tek kapılı Ford marka aracına bindi, Eymir’e doğru yola çıktı. Göl’e geldiğinde, her zamankinden farklı bir olağanüstülük olduğunu sezdi. Gölde, olağının dışında bir hareketlilik göze çarpıyordu. Deniz Gezmiş ve arkadaşları da oradaydılar. Türkeş, onları hemen tanıdı. Onlar da Alparslan Türkeş’i farkettiler. Araçlara atladılar ve peşine düştüler. Eymir’in çevresinde ilginç bir takip başladı. Önde ’Başbuğ’ Alparslan Türkeş, arkasında ise 6 Mayıs 1972’de Yusuf Aslan ve Hüseyin İnan’la birlikte idam edilip, sol için önemli bir sembol haline gelecek Deniz Gezmiş vardı. Kim bilir, Yusuf Aslan ve Hüseyin İnan da o gün oradaydılar." Kitapta, Türkeş’in olayı anlatırken fazla ayrıntı vermediği, sadece Deniz Gezmiş ve arkadaşlarının bir süre kendisini takip ettiğini ve onları atlattığını söylediği bilgisi yer aldı. Türkeş’in bu olayı anlatırken, Deniz Gezmiş’le yanında bulunanları "küçümsediğini" tavırlarıyla ortaya koymaya çalıştığı da belirtildi. 
     
</TEXT>
</DOC>
