<DOC>
<DOCNO> 311561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/spor/aspo.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporun onur gecesi 
</HEADLINE>
<TEXT>


Yılın takımı yılın antrenörü Daum, yılın futbolcusu Hooijdonk ve yılın spor adamı Başkan Aziz Yıldırım ile şov yaptı. Fenerbahçe, futbolcu ve yönetim kadrosuyla geceye eksiksiz katıldı 


2004 yılında elde ettiği başarılarla, Milliyet'in artık bir klasik haline gelen 51. Yılın Sporcusu anketinde zirveye çıkan Fenerbahçe, ödül gecesinde şov yaptı. Başbakan Yardımcısı ve Spordan Sorumlu Devlet Bakanı Mehmet Ali Şahin, Başkan Aziz Yıldırım'a "Sizden final, sonra da UEFA Kupası'nı istiyoruz" dedi. 
Şahin'in bu sözleri büyük alkış alırken, Teknik Direktör Christoph Daum ile Hooijdonk, yaptıkları kısa konuşmalarla, aldıkları ödüllerin önemine değindi. Alman hoca, "Bu ödülde futbolcuların da büyük katkısı var" ifadesini kullanırken Hollandalı yıldız, "Arkadaşlarıma teşekkür ederim" diye konuştu. Fenerbahçe'nin geceye tam kadro katılması dikkati çekerken, oyuncular büyük ilgi gördü. 

Liderin gurur tablosu 

Sarı - Lacivertli futbolcular, Teknik Direktör Christoph Daum, yardımcıları, teknik kadro, Başkan Aziz Yıldırım ve yönetim kurulu üyeleri, Yılın Takımı ödüllerini, Genel Yayın Yönetmenimiz Mehmet Y. Yılmaz'ın elinden birer birer aldıktan sonra objektiflere poz verdi. 

Krallar sahne aldı 

Yılın Sporcusu Atagün Yalçınkaya ödülünü Doğan Holding Yönetim Kurulu Başkanı Aydın Doğan'ın elinden alırken, onur, hizmet, özel, şükran ve Namık Sevik ödülleri de sahiplerini buldu 

Boksun geleceği 
MİLLİYET'İN Türk sporunun klasikleri arasına giren dev organizasyonu 51. Yılın Sporcusu Anketi'nde zirveyi paylaşanlar unutulmaz bir gece ve göz kamaştıran bir törenle ödüllerine kavuştular. Doğan Medya Center'da yapılan, spor ve siyaset dünyasından ünlü isimlerin hazır bulunduğu gecede 2004 yılında zirveye çıkan Atina Olimpiyatları'nın gümüş madalyalı genç boksörü Atagün Yalçınkaya, "Yılın Sporcusu" ödülünü Doğan Holding Yönetim Kurulu Başkanı Aydın Doğan'ın elinden aldı. Fenerbahçeli Yalçınkaya sempatik hareketleriyle takdir topladı. 

Yamaç'a 2. kez 
DOĞAN Gazetecilik İcra Kurulu Başkanı Hanzade Doğan, Onur Ödülü'nü atıcı Korhan Yamaç'a verdi. Hizmet Ödülü'nün sahibi Başbakan Yardımcısı ve Spordan Sorumlu Devlet Bakanı Mehmet Ali Şahin plaketini Doğan Yayın Holding Başkanı Mehmet Ali Yalçındağ'ın elinden aldı. Namık Sevik Ödülü'nü Coşkun Özarı'ya spor servisi müdürümüz Necil Ülgen sunarken, Dünyada Yılın Sporcusu seçilen Michael Schumacher'in ödülünü İstanbul Emniyet Müdürü Celalettin Cerrah'ın elinden sahibine iletmek üzere yine Necil Ülgen aldı. 

Lav hatırlandı 
51.YILIN Sporcusu Anketi'nde Özel Ödül'ün sahibi olan Dünya şampiyonu usta bilardocumuz Semih Saygıner ve Vakıfbank Güneş Sigorta Voleybol takımı ise ödüllerini Gençlik ve Spor Genel Müdür Vekili Mehmet Atalay'ın elinden aldı. Geçirdiği talihsiz bir kaza sonrası hayata veda eden Tevfik Lav'ın Şükran Ödülü'nü eşi Vecihe Lav'a TMOK Başkanı Togay Bayatlı verdi. Vecihe Lav, eşiyle her zaman gurur duyduğunu söyledi ve "Onu unutmuyorum. Ama bu ödül onun başarılarını bir kez daha hatırlamama neden oldu. Teşekkürler" dedi. 

Zirvedeki genç 
2004 Atina Olimpiyatları'nda gümüş madalya kazanan genç boksörümüz Atagün Yalçınkaya, 'Yılın Sporcusu' ödülünü Aydın Doğan'ın elinden aldı. 

Başkan'a teşekkür 
Daum, 'Yılın Antrenörü' ödülünü Belediye Başkanı Kadir Topbaş'ın elinden aldı. Alman hoca, "Başkanımız Aziz Yıldırım olmasaydı ben ve ekibim burada olamazdık" dedi. 

Büyüklerin zirvesi 
Fenerbahçe Başkanı Aziz Yıldırım, Galatasaray Başkanı Özhan Canaydın ve Beşiktaş Başkanı Yıldırım Demirören, ilgiyle izledikleri gecemizde adeta "büyük bir koalisyon" oluşturdular. 

Dev sohbet 
Doğan Holding Yönetim Kurulu Başkanı Aydın Doğan ile İstanbul Valisi Muammer Güler, Fenerbahçe'nin iki kaptanı Ümit Özat ve Rüştü ile uzun süre sohbet ettiler. 

Başkan hak etti 
Fenerbahçe kulübünün tesisleşmesi ve kurumsal bir yapıya kavuşmasında başrolü oynayan Başkan Aziz Yıldırım, 'Yılın Spor Adamı' ödülünü İstanbul Valisi Muammer Güler'in elinden aldı. 


</TEXT>
</DOC>
