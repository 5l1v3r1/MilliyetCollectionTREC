<DOC>
<DOCNO> 336331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/siyaset/siy06.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB elçilerinde Özkök kaygısı 
</HEADLINE>
<TEXT>


UTKU ÇAKIRÖZER Ankara 


Genelkurmay Başkanı Orgeneral Hilmi Özkök'ün Harp Akademileri Komutanlığı'nda yaptığı konuşma, Ankara'daki AB büyükelçilerince kaygıyla karşılandı. 20 büyükelçi, aylık olağan buluşmada konuyu ele aldı. Bir büyükelçi, Özkök'ün konuşmasına ilişkin mutabık kaldıkları değerlendirmeyi şu sözlerle aktardı "Bu konuşma talihsiz bir gelişme oldu. Uzun süredir böyle bir çıkış olmamıştı. Konuşma, siyasetçilerin boşluğunu yine askerler dolduruyormuş havası veriyor. Hepimizin aklından 'Türkiye'de asker - sivil ilişkisi eskiye mi dönüyor ' kaygısı geçiyor." Büyükelçiler, Özkök'ün konuşması hakkında Türk hükümetinin görüşünün öğrenilmesini, AB Dönem Başkanı Lüksemburg'u Ankara'da temsil eden Hollanda Büyükelçisi Sjöerd Gosses'in de Dışişleri Bakanlığı'yla "gayri resmi" temasa geçmesini kararlaştırıldı. 



</TEXT>
</DOC>
