<DOC>
<DOCNO> 302148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun54.html </URL>
<DATE> 2004/12/30/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Papadopulos "Türkiye koşullara uymazsa müzakereler başlamaz" 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, ''Türkiye'nin üyelik için Avrupa Birliği'ne AB başvuru yaptığını, koşullara uymaması durumunda müzakerelerin başlamayacağını'' söyledi. 
     Papadopulos, Rum gazetecilerin, Başbakan Recep Tayyip Erdoğan'ın ''Avrupa Konseyi'nin verdiği kararların AB'nin tek taraflı kararları olduğu ve bunları Ankara'nın imzalamadığı'' yönündeki açıklamasıyla ilgili sorusunu yanıtlarken, Başbakan Erdoğan'ın, ''sadece çok dar teknik açıdan haklı olduğunu'' savundu ve ''İsterse imzalamayabilir. İmzalamazsa müzakereler başlamaz'' dedi. 
     ''AB üyesi ülkelerin, aday ülkelerin hangi şartları uygulayacağına karar verdiğini, ancak aday ülkenin eğer arzu ederse bu şartları kabul etmeyebileceğini'' ifade eden Papadopulos, ''Türkiye'nin üyelik için AB'ye başvuru yaptığını, koşullara uymaması durumunda müzakerelerin başlamayacağını'' belirtti. 
     Kıbrıs sorunuyla ilgili bir soruyu yanıtlayan Tasos Papadopulos, ''Müzakerelerin yeniden başlaması koşullarının oluşması için, gündemi ve ele alınacak konuları, müzakerelerin açık ve özgür olup olmayacağını, hakemlik olup olmayacağını ve başka konuları bilmemiz gerekir'' dedi. 
     ''2005 yılı içinde Kıbrıs sorununun çözümü koşullarının oluşması konusunda iyimser olup olmadığının'' sorulması üzerine ise Papadopulos, ''Ne iyimser, ne de kötümser olduğunu'' ifade etti. 
     Papadopulos, ''Kalıcı ve çalışabilir bir çözümün bulunması için koşulların var olduğuna inandığını, ancak dans etmek için iki kişinin gerektiğini'' söyledi. 
     Papadopulos, ''Kıbrıs Rum tarafının geri çekilebileceği en son noktayı açıklaması ve ne istediğini ortaya koyması tavrının gerçekçi olmadığını, saflık olduğunu'' söyledi. 
     
</TEXT>
</DOC>
