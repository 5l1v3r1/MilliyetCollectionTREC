<DOC>
<DOCNO> 316430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko34.html </URL>
<DATE> 2005/02/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türkiye, Mercedes'in otobüs merkezi oldu... 
</HEADLINE>
<TEXT>

     Türkiye, Mercedes Benz'in otobüs üretim üssü oldu. Mercedes Benz Türk'ün üretimine başladığı yeni otobüs modeli 'Travego', önümüzdeki yıldan itibaren tüm dünyaya Türkiye'den ihraç edilecek. 
     Mercedes-Benz Türk'ün 11 yıl aradan sonra İstanbul'da üretimine başladığı yeni şehirlerarası otobüsü, Mart ayının sonundan itibaren Türkiye'de satışa sunulacak. 
     Mercedes-Benz Türk Direktörler Kurulu Başkanı Till Becker, yeni otobüsün tanıtıldığı basın toplantısında, çok iyi bir ekip olarak, son 5-10 yıl içinde göreceli olarak ufak olan şirketi çok büyük hale getirdiklerini vurguladı. 
     Bugün çok gururlu olduğunu dile getiren Becker, ''Travego'' ile Türkiye'de otobüs sektöründe yeni bir segment yarattıklarını söyledi. Becker, şöyle konuştu 
     ''Bu otobüsümüzle yeni bir segment yaratıyoruz. Aynı zamanda, bir dünya otobüsü yaratmayı başardık ve Mercedes yıldızıyla sadece Türkiye'de üretilecek. Mercedes Benz otobüslerinin amiral gemisi değiştirildi ve bu üretimi artık Almanya'da yapılmayacak. Amiral gemisi haline gelecek olan bu yeni ürünün üretimi Türkiye'de yapılacak. Artık bir Alman değilim. Kendimi bir Türk gibi hissediyorum, uzun yıllardır Türkiye'de çalışıyorum. Yaptığımız işten çok gururluyum.'' 2004 yılını piyasa lideri olarak kapattıklarını ve otobüs ile kamyonda da bir numaralı ihracatçı olduklarını belirten Becker, 2005 yılına hızla ve etkileyici şekilde başladıklarını söyledi. 
     
     ''HEM BİZİM İÇİN HEM DE TÜRKİYE İÇİN ÖNEMLİ'' 
     Otomotiv sektörünün, Türkiye'ye 9 milyar avro ciro kazandırdığına dikkati çeken Becker, şöyle devam etti 
     ''Bugün hem bizim, hem de Türkiye için çok önemli. O403, bizim amiral gemimizdi. Bunun yerini yeni Travego alacak. Bu yeni Travego sadece Türkiye'de üretilecek ve dünya çapında Mercedes Benz'in bir numaralı şehirlerarası otobüsü olacak. Türkiye'de satılmaya başlanacak. Önce İstanbul piyasasını, daha sonra dünya piyasaları fethedilecek.'' Becker bu arada, 1967 yılında Otomarsan olarak faaliyete geçilmesinden bu yana 42 bin 300 otobüs ürettiklerini ve bunun 17 bin 200'ünü 70 ülkeye ihracat ettiklerine işaret etti. Becker, ''Çin de bu ülkelerin içinde. Bu rakamlarla gurur duyuyoruz. Dünya piyasasında da rekabetçi bir hale geldik'' diye konuştu. 
     1989 yılında Avrupa'ya ihracata başladıklarını, başarılarıyla 1996 yılında Batı Avrupa'nın kapısını açtıklarını anlatan Becker, Avrupa'da satılan her 3 Mercedes otobüsten birinin Türkiye'de üretilenlerden oluştuğuna işaret etti. 
     
     ''BEDAVADAN OTOBÜS HEDİYE ETMEYİZ'' 
     Geçen yıl Connecto üretiminde 5 bin üniteye ulaştıklarını ve 3 bin 500'ünü Fransa'dan Almanya'ya ve Suudi Arabistan'a kadar ihraç etme başarısı gösterdiklerini vurgulayan Becker, şöyle devam etti 
     ''O403 otobüsümüz Türkiye'de bir efsane oldu. 11 yıl içinde 10 bin ünite üretildi. Bunun yarısı Türkiye için üretildi, yarısı ihraç edildi. Biz otobüste 37 yıldır piyasa lideriyiz. Genellikle bunu her yerde söylemeyiz. Başka firmalar, üreticiler gibi çıkıp kendimizi övmeyiz veya Başbakan'a bedavadan otobüs hediye etmeyiz. Böyle şeyler yapmayız. Genellikle mütevazı davranırız.'' Becker, Mercedes otobüslerinin Türkiye piyasanın yüzde 75'ine sahip olduğunu belirtirken, şöyle dedi 
     ''Yeni Travego, Türkiye'de yeni bir segment açıyor. O403 zaten çok başarılı bir otobüstü, üretimi devam edecek. Hoşdere fabrikası, bu yeni segmentin üretim merkezi olacak. 18 Haziran'da Hoşdere'nin ikinci kısmı da açılacak. Hoşdere üretim merkezi, iki kat daha büyümüş olacak. Türkler olarak bundan gurur duymalıyız.'' ''Mercedes-Benz Türk artık Almanya'da bile çok daha ciddiye alınan bir şirket'' diyen Becker, Türkiye'de dünya çapında otobüs ürettiklerini vurguladı. 
     
     ''HOŞDERE'YE 75 MİLYON AVRO'LUK İLAVE YATIRIM YAPTIK'' 
     Mercedes-Benz Türk Otobüs Teknik Direktörü Çetin Atsür de konuşmasında, son iki yılda bu proje çerçevesinde gerçekleştirdikleri yatırımlarla, Hoşdere Fabrikası'nın tümüyle entegre otobüs üretim merkezi olduğunu ifade ederken, 75 milyon avroluk ilave yatırım yaptıklarını bildirdi. 
     Fabrikanın fonksiyonlarını genişlettiklerini, parça imalattan başlayıp karoser imalatını içeren yapıya geldiğini anlatan Atsür, ''Dört dörtlük geliştirme merkezini kapsayan fabrika haline getirildi. Bu boyutları ve fonksiyonlarıyla Hoşdere tesislerimiz artık bütün dünyada bir numaralı entegre otobüs tesisi haline geldi'' dedi. 
     Kapasitelerini yılda 3 bin 500 araç olarak planladıklarını, ihtiyaç olması durumumda iki vardiyanın 3. çıkarılarak 4 binin üstünde araç kapasitesine rahatlıkla çıkabileceklerini kaydeden Atsür, ''astarlama ve boya tesisi, Türkiye'de ilk ve tek. Sadece bu tesis için 10 milyon avro harcadık'' dedi. 
     Çetin Atsür, yeni Travego projesinin, Mercedes Benz Türk çalışanları, mühendislerinin de yer aldığı 100 kişilik dev bir proje organizasyonuyla 3 yıl süren yoğun çalışmalardan sonrasında gerçekleştirildiğini söyledi. 
     Yeni Travego'nun üretiminin konfor şartları, dünyanın en ileri güvenlik standartları, işletmecilerin istekleri, yol ve iklim durumu göz önünde tutularak büyük bir titizlikle gerçekleştirildiğini anlatan Atsür, Mercedes-Benz Türk ile Daimler Chrysler'in bilgi birikiminin birlikte değerlendirildiğini söyledi. 
     
     ''AMİRAL GEMİMİZ, YOLLARIN BİR NUMARALI OTOBÜSÜ OLACAK'' 
     Pazarlama ve Satış Direktörü Eşref Biryıldız da, yeni otobüsü daha birçok çalışanlarının görmediğini ifade etti. 
     Türkiye'de satılan 5 bine yakın 0403 otobüslerinin bugüne kadar yaptığı kilometreyle, dünyanın etrafının 230 bin kez dolaşılabildiğini belirten Biryıldız, ''O403 bu turu atmaya devam edecek. Yeni otobüs ile birlikte üretimi devam edecek'' dedi. 
     Türkiye'de yolcu taşımacılığının yüzde 95'inin karayoluyla yapıldığını anımsatan Biryıldız, işletmecilerin işlerinin zor olduğunu, yeni yasa ve ardından yapılan yönetmeliklerle bir düzen getirildiğini, ancak yeni ekonomik zorluklarla karşılaşılabilineceğini kaydetti. 
     Biryıldız, ''önemli olan yolcu ücreti ve eşit şartlardır. Yakıttan ÖTV'yi otobüsçüden alıp uçak şirketinden almıyorsanız, bu dengesizliktir. Bunun devam etmemesi gerekir. Amiral gemimiz yeni Travego yolların bir numaralı otobüsü olacaktır'' diye konuştu. 
     
</TEXT>
</DOC>
