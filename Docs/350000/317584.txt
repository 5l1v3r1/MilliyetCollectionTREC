<DOC>
<DOCNO> 317584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo06.html </URL>
<DATE> 2005/02/22/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Zaragoza, işi çamura vurdu 
</HEADLINE>
<TEXT>

     Maç kasetlerini göndermekte nazlanan Real Zaragoza, "Biz 24 gazeteci, 15 taraftar getirdik, siz de öyle yapın" teklifinde bulundu. 
     
     Çamura yatıyorlar 

     Fenerbahçe’nin UEFA Kupası 3. turundaki rakibi Real Zaragoza, çamura yatmaya başladı. İstanbul’daki ilk maçtan 1-0’lık galibiyetle ayrılıp, avantaj yakalamalarına rağmen, turdan endişeli olan İspanyollar, birçok zorluk çıkartıp, Sarı - Lacivertliler’i yıldırmaya çalışıyor. Zaragozalılar, ilk olarak ligde oynadıkları maçların kasetlerini göndermemek için binbir dereden su getirdi. Ardından da perşembe günkü maçı izlemek isteyen basın mensupları ve taraftarlar için kabul edilmesi mümkün olmayan bir teklifte bulundu. 
     
     Fener bastırınca 

     Türkiye’ye sadece 15 taraftarla geldiklerini, mücadeleyi 24 gazetecinin izlediğini dile getiren İspanyollar, Fenerbahçe’ye, Siz de ancak bu kadar taraftar ve gazeteci getirinö şeklinde bir teklifte bulundu. Bunun üzerine Fenerbahçe Yönetimi, UEFA talimatlarını hatırlatıp, bunların yerine getirilmesini istedi. Bu çıkış üzerine bilet sayısı 2 bin 500’e çıkarıldı, gazetecilere ayrılan kontenjan artırıldı ve maç kasetleri gönderildi. Geç de olsa kasetlere kavuşan Daum, rakibi analiz etmeye başladı. 

     
</TEXT>
</DOC>
