<DOC>
<DOCNO> 306921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sondun02.html </URL>
<DATE> 2005/01/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
'Türkiye'ye biyolojik saldırı düzenlenir'... Hayali senaryo tartışıldı 
</HEADLINE>
<TEXT>

     Deniz Arslan AA 

ABD'nin eski dışişleri bakanlarından Madeleine Albright, iki Amerikan üniversitesi tarafından ortaya atılan biyolojik bir saldırı durumunda nasıl tepki verileceği senaryosunda, ABD Başkanı rolünü oynarken, biyolojik saldırının gerçekleştiği ülkelerden biri de Türkiye oldu. 
     Washington'da Johns Hopkins Üniversitesi ve Pittsburgh Üniversitesi tarafından düzenlenen ve ''Atlantik Fırtınası'' adı verilen hayali senaryoya göre, bir zirve için ABD başkentinde toplanan çeşitli ülkelerin başkan ve başbakanları, Türkiye, Almanya, İsveç ve Hollanda'da aynı anda ortaya çıkan 51 çiçek hastalığı vakasını haber alır. 
     Senaryoya göre, ''Yeni Cihad'' olarak adlandırılan ve daha önce adı duyulmamış bir grup, saldırıların sorumluluğunu üstlenir ve bu saldırıların, Müslüman ülkelere batı dünyası tarafından yapılan baskının intikamı olduğunu belirtir. 
     Bir saat içinde altı ülkede 240 çiçek hastalığı vakası çıkar ve kısa sürede bu sayı, yüzlercesi ABD'de olmak üzere 3000'e kadar yükselir. Senaryoya göre, borsa çöker ve binlerce kişi kentleri terk etmeye çalışır, her yerde kargaşa çıkar. Senaryoya göre Türkiye'nin elinde yeterli çiçek aşısı yoktur ve NATO'dan çiçek aşısı ister. 
     Washington'da bir araya gelen katılımcıların önüne bu senaryo konulurken, gerçek saate uygun olarak tepki vermeleri ve çözüm üretmeleri istendi. Hayali senaryoda rol alan pek çok Avrupa devlet başkanı, NATO'nun devreye sokulmasını önerdi. BM Güvenlik Konseyi'nden bir karar çıkarılmasının gerektiği tartışıldı, ancak bazı liderler, bunun çok zaman alacağı uyarısında bulundu. Senaryoda rol oynayan bütün liderler, Dünya Sağlık Örgütünü'nün, kendi ihtiyacından daha fazla çiçek aşısına sahip olan ülkelerden bu aşıları toplayıp, ihtiyacı olanlara dağıtmasında karar kıldı. 
     ABD Başkanı rolünü oynayan Albright, ''ABD açısından Dünya Sağlık Örgütü üzerinden çalışma kararına varmak çok zordu. Böyle bir durumda uluslararası bir organizasyona güvenebileceğimizin işaretini verdik'' dedi. 
     Albright, bu hayali senaryonun canlandırılmasından sonra gazetecilere yaptığı açıklamada, bu tür bir krizle mücadele etme düşüncesinin katılımcılar için korkutucu ancak çok yararlı olduğunu kaydetti. 
     Diğer katılımcılar arasında Fransa'nın eski Sağlık Bakanı Bernard Kouchner, Hollanda'nın eski İçişleri Bakanı Klaas de Vries, Avrupa Parlamentosu üyesi Erika Mann da yer aldı. 
     
</TEXT>
</DOC>
