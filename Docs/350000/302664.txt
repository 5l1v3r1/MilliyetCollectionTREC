<DOC>
<DOCNO> 302664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur36.html </URL>
<DATE> 2005/12/18/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Engir Gölü'nde yangın... 
</HEADLINE>
<TEXT>

     Kayseri'de doğal koruma alanı ilan edilen Engir Gölü'nde, sazlık alanda yangın çıktı. İtfaiye ekiplerince kontrol altına alınan yangın, söndürüldü. 
     AA muhabirinin aldığı bilgiye göre, Melikgazi İlçesi'ne bağlı Gesi Beldesi sınırlarında bulunan ve SİT alanı ilan edilen Engir Gölü'ndeki sazlık alanda, henüz belirlenemeyen nedenle yangın çıktı. 
     Rüzgarın da etkisiyle kısa sürede büyüyen yangına, Kayseri Büyükşehir Belediyesi İtfaiye Müdürlüğü'ne bağlı ekipler müdahale etti. 
     Yaklaşık 300 dekar alanda etkili olan yangın, kontrol altına alınarak söndürüldü. 
     Jandarma ekipleri, yangının çıkış nedeninin araştırıldığını, soruşturmanın sürdürüldüğünü bildirdi. 
     Kayseri-Sivas karayolunun 15. kilometresinde bulunan doğal sulak alanlardan Engir Gölü, ilkbaharda bazı kuş türlerini barındırıyor. 
     
</TEXT>
</DOC>
