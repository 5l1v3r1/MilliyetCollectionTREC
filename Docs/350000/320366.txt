<DOC>
<DOCNO> 320366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy14.html </URL>
<DATE> 2005/03/03/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Gelir İdaresi'ne yeni düzenleme... 
</HEADLINE>
<TEXT>

     Maliye Bakanlığı'na bağlı Gelir İdaresi Başkanlığı kurulmasına ilişkin yasa tasarısı, TBMM Başkanlığı'na sunuldu. 
     Tasarı ile 63 bin 74 kadro iptal edilirken, 48 bin 900 yeni kadro ihdas ediliyor. 
     Tasarıyla ülkenin ekonomik ve sosyal ihtiyaçlarına uygun olarak belirlenen gelir politikasını adalet ve tarafsızlık içinde uygulamak, vergi toplama maliyetleri ile idari giderleri en aza indirerek, azami ölçüde vergileri ve diğer gelirleri toplamak amaçlanıyor. 
     Tasarıyla ayrıca, mükelleflerin vergiye gönüllü uyumunu sağlamak, mükellef haklarını gözeterek yüksek kalitede hizmet sunmak suretiyle yükümlülüklerini kolayca yerine getirebilmeleri için gerekli tedbirleri almak, şeffaflık, hesap verilebilirlik, dürüstlük, katılımcılık, verimlilik, etkinlik ve mükellef odaklılık ilkelerine göre hizmet sunmak amacıyla Maliye Bakanlığı'na bağlı Gelir İdaresi Başkanlığı'nın kurulmasını öngörüyor. 
     Maliye Bakanlığı'na bağlı Gelir İdaresi Başkanlığı kurulmasına ilişkin yasa tasarısı, TBMM Başkanlığı'na sunuldu. 
     Tasarıyla, ülkenin ekonomik ve sosyal ihtiyaçlarına uygun olarak belirlenen gelir politikasını adalet ve tarafsızlık içinde uygulamak, vergi toplama maliyetleri ile idari giderleri en aza indirerek, azami ölçüde vergileri ve diğer gelirleri toplamak amaçlanıyor. 
     Tasarıyla ayrıca, mükelleflerin vergiye gönüllü uyumunu sağlamak, mükellef haklarını gözeterek yüksek kalitede hizmet sunmak suretiyle yükümlülüklerini kolayca yerine getirebilmeleri için gerekli tedbirleri almak, şeffaflık, hesap verilebilirlik, dürüstlük, katılımcılık, verimlilik, etkinlik ve mükellef odaklılık ilkelerine göre hizmet sunmak amacıyla Maliye Bakanlığı'na bağlı Gelir İdaresi Başkanlığı'nın kurulmasını öngörülüyor. 
     
     TEMEL İLKELER 

     Gelir İdaresi Başkanlığı'nın merkez ve taşra teşkilatından oluşmasını düzenleyen tasarı, Başkanlığın işleyişindeki temel ilkeleri de belirliyor. Buna göre, Maliye Bakanlığı tarafından belirlenen genel performans hedefleri, en iyi hizmet anlayışıyla, mükellef hakları gözetilerek yerine getirilecek. Mükellef ve idare ilişkilerinde karşılıklı güven esas alınacak. Orta ve uzun vadeli değişim çabalarının sahiplenilmesini sağlayacak politika ve stratejiler geliştirilmesi ve sürekli gelişim bütün birimlerin ortak hedefi olacak. 
     Gelir politikasının uygulanmasında ve mevzuat altyapısının oluşturulmasında, basitlik ve kolaylık esas alınacak. Uygulama birliğinin ve istikrarın sağlanması ve ihtilafların en aza indirilmesini temin edecek tedbirler zamanında ortaya konulacak. 
     Uygulama kararlarında şeffaflık, hesap verilebilirlik, dürüst, katılımcılık, verimlilik, etkililik ve mükellef odaklılık ilkeleri gözetilecek. Amaçları doğrusulusunda kurumsal kapasitenin oluşturulması ve geliştirilmesi ile bu kapasitenin kendi hedefleri doğrultusunda ve stratejik yönetim anlayışıyla tüm alt birimlere ve süreçlere taşınması sağlanacak. 
     Başkanlığın temel hedefi, mükellefin vergi uyumunun tam ve zamanında sağlanması olacak. Uyumun sağlanmasında mükellef davranışları ve ihtiyaçları farklı mükellef grupları itibarıyla analiz edilecek, ulusal veri altyapısından en etkin şekilde yararlanılacak. 
     Kamu Görevlileri Etik Kurulu'nun belirlediği ilkeler çerçevesinde kurumsal etik kurallar düzenlenerek personel ve mükellefe duyurulacak. 
     Nitelikli insan kaynağının kazandırılması, yetkinliklerinin geliştirilmesi, kariyer planlarının yapılması ve performansların ölçülmesi sağlanacak. Başkanlığın görev alanına giren konularda uluslararası gelişmelere paralellik sağlanacak. 
     Faaliyet sonuçları yıl içinde düzenli aralıklarla kamuoyuna duyurulacak ve yıllık faaliyet raporunun izleyen yıl kamuoyuna açıklanacak. 
     
     GÖREVLER 

     Tasarıda, Gelir İdaresi Başkanlığı'nın görevleri de şöyle sıralandı 
     Bakanlık tarafından belirlenen devlet gelirleri politikasını uygulamak. Mükelleflerin vergiye uyumunu sağlamak ve hizmetlerini yerine getirmek. Mükellef haklarının korunması ve mükellef ile idare ilişkilerinin karşılıklı güven unsuruna dayanması konusunda gerekli tedbirleri almak, bu konuda uluslararası gelişmelere paralellik sağlamak. 
     Görev alanına giren konularda iç ve dış dinamikler ile teknolojideki gelişmeleri sürekli, planlı, koordineli ve öncü bir anlayışla izlemek, bu yöndeki gelişmeleri uygulamalarına yansıtmak. Mükellefleri vergi mevzuatından doğan hakları ve ödevleri konusunda basılı veya elektronik ortamda bilgilendirmek. 
     Bakanlık tarafından belirlenecek devlet gelirleri politikasına uygun mevzuat çalışmalarına yardımcı olmak. Devlet alacaklarının tahsilini sağlamak ve bu konuda gerekli tedbirleri almak. 
     Vergilendirmeyle ilgili bilgileri toplamak ve bilgi işlem faaliyetlerini yürütmek. Vergi kanunlarında veya diğer mali kanunlarda yer alan her türlü istisna, muaflık ve indirimlerin maliyetlerini ölçmek, ekonomik ve sosyal etkileri analiz etmek ve yıllık faaliyet raporunda yer vermek. 
     Bakanlıkça belirlenen temel politikalar ve stratejiler doğrultusunda vergi denetimi ve incelemesini gerçekleştirmek. 
     Mahalli idare gelirlerinin devlet gelir sistemi ile uyumlu bir şekilde uygulanmasını sağlayıcı tedbirler almak. Devlet gelirlerini etkileyen her türlü kanun tasarı ve tekliflerini vergi tekniği ve uygulamaları açısından inceleyerek görüş bildirmek. 
     AB, uluslararası kuruluşlar ve diğer devletlerle görev alanına giren konularda işbirliği yapmak. 
     Silinmesi gereken vergiler ile tahsili zamanaşımına uğrayan hazine alacaklarının kanunlar gereğince silinmesiyle ilgili işlemleri yapmak. 
     Kurulacak olan Gelir İdaresi Başkanlığı'nın çalışmaları ve uygulamaları ile yönetim sistemini 10 yıl süreyle stratejik plan ve hedefler doğrultusunda gözlemlemek ve istişari tavsiyelerde bulunmak üzere Maliye Bakanlığı bünyesinde bir İzleme Komitesi oluşturulacak. 
     ''Gelir İdaresi Başkanlığı'nın Teşkilat ve Görevleri Hakkında Kanun Tasarısı''na göre, göre, Gelir İdaresi Başkanlığı'nın ana birimleri Gelirler Kontrolörleri, Mükellef Hizmetleri, Vergi Yönetimi, Tahsilat ve İhtilaflı İşler, Denetim ve Uyum Yönetimi, Uygulama ve Veri Yönetimi ile Avrupa Birliği ve Dış İlişkiler daire başkanlıklarından oluşacak. 
     Başkanlığın Strateji Geliştirme Daire Başkanlığı, Hukuk Müşavirliği ve Basın ve Halkla İlişkiler Müşaviri olmak üzere 3 danışma birimi olacak. 
     Başkanlığın yardımcı hizmet birimleri, İnsan Kaynakları ve Destek Hizmetleri daire başkanlıklarından oluşacak. 
     
     TAŞRA TEŞKİLATI 

     Başkanlığın, İstanbul'da Anadolu ve Avrupa yakalarında birer tane olmak üzere toplam 22 yerde bölge teşkilatı kurulacak. İstanbul dışında Ankara, İzmir, Adana, Antalya, Bursa, Denizli, Edirne, Erzurum, Eskişehir, Gaziantep, Karabük, Kayseri, Kocaeli, Konya, Malatya, Samsun, Sivas, Şanlıurfa, Trabzon ve Van'da bölge başkanlığı oluşturulacak. 
     Taşra teşkilatındaki yapılanma da merkezdeki gibi fonksiyonel birimlere sahip olacak. 
     Gelir kontrolörleri, en az 4 yıllık lisans eğitimi veren, hukuk, siyasal bilgiler, iktisat, işletme, iktisadi ve idari bilimler fakültelerinden mezun olanlar arasından yapılacak özel yarışma sınavı sonucuna göre mesleğe stajyer gelirler kontrolörleri olarak başlayacaklar. Stajyer gelir kontrolörleri en az 3 yıl çalışma ve olumlu sicil alma kaydıyla yeterlik sınavına girmeye hak kazanacak. Yapılacak yeterlik sınavında başarılı olanlar, gelirler kontrolörlüğüne atanacak. 
     Vergi denetmenleri, en az 4 yıllık lisans eğitimi veren hukuk, siyasal bilgiler, iktisat, işletme, iktisadi ve idari bilimler fakültelerinden mezun olanlar arasından yapılacak özel yarışma sınavı sonucuna göre mesleğe vergi denetmen yardımcısı olarak alınacak. Vergi denetmen yardımcıları en az 3 yıllık çalışma ve olumlu sicil alma kaydıyla yeterlik sınavına girmeye hak kazanacaklar. Yapılacak yeterlik sınavında başarılı olanlar vergi denetmenliğine atanacak. Ayrıca, vergi denetmenleri en az 3 yıl üst üste 90 ve üstü sicil puanı almak ve 35 yaşını doldurmamış olmak koşuluyla, açılacak gelirler kontrolörlüğü yeterlik sınavlarından birine katılabilecek ve başarmaları halinde gelirler kontrolörlüğüne atanacaklar. Vergi denetmenleri, bölge başkanlığı emrinde çalıştırılacak. 
     Devlet gelir uzmanları, vergi istihbarat uzmanları ve gelir uzmanları da en az 4 yıllık lisans eğitimi veren hukuk, siyasal bilgiler, iktisat, işletme, iktisadi ve idari bilimler fakülteleri ve mühendislik fakültelerinin lisans bölümleri ile matematik ve istatistik lisans bölümlerinden mezun olanlar arasından yapılacak özel yarışma sınavı sonucuna göre mesleğe yardımcı olarak başlayacaklar. Bunlar, en az 3 yıl çalışmak ve olumlu sicil almak kaydıyla yeterlik sınavına girmeye hak kazanacaklar ve başarılı olurlarsa uzmanlığa atanacaklar. 
     Vergi avukatları, başkanlığa bağlı birimlerin taraf olduğu davalarda ilgili birimleri vekil sıfatıyla tüm yargı mercilerinde temsil edecekler. Vergi avukatları, bölge başkanlıklarının emrinde çalıştırılacak. 
     Tasarı uyarınca, 31 Aralık 2004 tarihi itibariyle bakanlık merkez ve taşra teşkilatına ait taşınır mallar, araç, gereç, malzeme, demirbaş ve taşıtlardan Gelirler Genel Müdürlüğü, Gelirler bölge müdürlükleri ve defterdarlık gelir birimlerince kullanılanlar ve bu idarelerde filen görev yapan personel ile bakanlığa ait her türlü hak ve yükümlülüklerden Gelirler Genel Müdürlüğü'nü ilgilendirenler, hiçbir işleme gerek kalmaksızın ilgisine göre başkanlığın merkez ve taşra teşkilatına devredilmiş sayılacak. 
     
     PERSONELİN DURUMU 

     Bu kanunla yapılan yeni düzenlemeler nedeniyle kadro ve görev unvanı değişmeyenlerden bu kanunda öngörülen koşulları taşıyanlar, başka bir işleme gerek kalmaksızın durumlarına uygun aynı unvanlı kadrolara atanmış sayılacak. 
     Bu kanuna göre kadro ve görev unvanları değişen yahut kaldırılan veya gerekli koşulları taşımayan personel, durumlarına uygun boş kadrolara en geç bir yıl içinde atanacak ve atama işlemi yapılıncaya kadar başkanlıkça ihtiyaç duyulan işlerde görevlendirilecek. 
     Söz konusu personelin atandıkları yeni kadroların aylık, ek gösterge, her türlü zam ve tazminatlar ile diğer mali hakları toplamının net tutarının, eski kadrolarına bağlı olarak en son aldıkları aylık, ek gösterge, her türlü zam ve tazminatlar ile diğer mali hakları toplamının net tutarının az olması halinde, aradaki fark giderilinceye kadar atandıkları kadrolarda kaldıkları sürece herhangi bir kesintiye tabi tutulmaksızın tazminat ödenecek. 
     
     İZLEME KOMİTESİ 

     Tasarıya göre, başkanlığın çalışmaları ve uygulamaları ile yönetimini 10 yıl süreyle stratejik plan ve hedefler açısından gözlemlemek ve istişari tavsiyelerde bulunmak üzere bakanlık bünyesinde İzleme Komitesi kurulacak. 
     Komite Maliye Bakanı'nın başkanlığında, bakanlık müsteşarı, gelir idaresi başkanı ve vergi konseyi başkanı ile hukuk, makro ekonomi, kamu maliyesi, insan kaynakları, halkla ilişkiler alanlarında birer uzman ile yönetim birimleri alanında iki uzman olmak üzere ve en az 15 yıl deneyime sahip üniversite öğretim üyesi veya kamu kesimi dışındaki kişiler arasından bakan tarafından seçilen toplam 10 üyeden oluşacak. Kamu kesimi dışındaki üyelerin görev süresi en az 3 yıl olacak. İzleme Komitesi'nin sekreterya hizmetlerini Strateji Geliştirme Daire Başkanlığı yürütecek. 
     İzleme Komitesi'nin başkan ve üyelerinden kamu görevi bulunmayanlara, 3000 gösterge rakamının memur aylık katsayısı ile çarpımı sonucu bulunacak tutarda ve ayda iki toplantıyı geçmemek üzere her toplantı günü için herhangi bir vergi ve kesintiye tabi tutulmaksızın huzur hakkı ödenecek. 
     Bu kanunun yürürlüğe girmesini izleyen 30 gün içinde, bakan 2005 yılı ile ilgili performans hedeflerini başkanlığa ve vergi incelemesine yetkili bakanlık denetim birimlerine bildirecek. 
     Tasarı ile merkez teşkilatından 5 bin 151, taşra teşkilatından da 63 bin 74 kadro iptal edildi. Tasarı uyarınca Gelir İdaresi Başkanlığı'nın merkez teşkilatı için 3 bin 275, taşra teşkilatı için de 48 bin 900 kadro ihdas edildi. 
     
</TEXT>
</DOC>
