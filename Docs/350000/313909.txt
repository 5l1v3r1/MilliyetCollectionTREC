<DOC>
<DOCNO> 313909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur25.html </URL>
<DATE> 2005/02/09/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Denizli'de teyp patladı 
</HEADLINE>
<TEXT>

     Eşinin bulduğu teybi dinlemek isteyen kadın, meydana gelen patlamada yaralandı. Denizli Emniyet Müdürlüğü yetkilileri, patlamanın, pillerden kaynaklanmış olabileceği ihtimali üzerinde durulduğunu bildirdi. 
     Alınan bilgiye göre, Muammer Aksoy Caddesi'ndeki Aslan Apartmanı'nda kapıcılık yapan Mehmet Ersavaş 39 , kalorifer dairesinde bulduğu teybi evine getirdi. 
     Eşinin salona bıraktığı teypte müzik dinlemek isteyen Ayten Ersavaş 31 , kasetçaları çalıştırdığında, patlama meydana geldi. Elinin bir parmağı kopan Ayten Ersavaş, diz kapağıyla göğsünden yaralandı, vücudunda kesikler oluştu. 
     Patlama sesiyle eve gelen Mehmet Ersavaş'ın çağırdığı 112 Acil Yardım ekipleri tarafından Denizli Devlet Hastanesi'ne kaldırılan Ayten Ersavaş, ilk müdahalenin ardından Pamukkale Üniversitesi Eğitim Uygulama ve Araştırma Hastanesi'ne sevk edildi. 
     
     PARÇALAR LABORATUVARA GÖNDERİLDİ 
     Denizli Emniyet Müdürlüğü yetkilileri, patlamanın nedeninin araştırıldığını belirterek, şu bilgileri verdi 
     ''Kesin bir bilgi yok. Cep telefonu pilleri ve normal pillerin patlamalara neden olabildiği biliniyor. Olayla ilgili araştırma tüm detaylarıyla sürdürülüyor. Bomba düzeneği ihtimali çok zayıf. Çünkü böyle bir düzenek olsaydı, tüm piller patlardı. Pillerden ikisi patlamış, biri sağlam. Kesin sonuç, İzmir Kriminal Laboratuvarı'na gönderilen parçaların incelenmesinden sonra alınacak.'' 
     
</TEXT>
</DOC>
