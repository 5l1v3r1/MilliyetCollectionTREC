<DOC>
<DOCNO> 345000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko07.html </URL>
<DATE> 2005/05/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Çukurova imzayı atmadı, TeliaSonera yargıya gidiyor 
</HEADLINE>
<TEXT>

     Çukurova Grubu'nun Turkcell'in yüzde 27 oranındaki hissesinin diğer ortak olan TeliaSonera'ya satışı konusunda pürüz çıktı. 
     TeliaSonera, Çukurova Grubu’nun Turkcell Holding’te bulunan yüzde 27’lik hissesinin satışı için yapılan nihai anlaşmayı imzalamadığını, bu nedenle Çukurova Grubu’na karşı yasal süreç başlatılacağını açıkladı. 
     Açıklamada, Turkcell hisselerinin alımı konusunda daha önce varılan anlaşma uyarınca nihai tarihin 23 Mayıs olduğu hatırlatılırken, buna göre sürenin bugün sona ereceği kaydedildi. 
     Turkcell hisselerinin satışı konusunda tarafların Mart ayının sonlarında nihai hisse satış anlaşmasının tüm koşulları konusunda anlaştıkları ifade edilen açıklamada, TeliaSonera’nın bu konudaki çalışmalarını tamamladığı belirtildi. 
     Açıklamada, Çukurova’nın nihai anlaşmayı imzalamazken TeliaSonera’nın Grubun yine de işlemleri tamamlamasını beklendiği kaydedildi. 
     Açıklamada, Turkcell’in 29 Nisan tarihinde yapılan genel kurulunda Çukurova Grubu’na ait yüzde 27 oranında hissenin 3.1 milyar dolara TeliaSonera’ya satılmasını onayladığı hatırlatıldı. 
     Satış işleminin gerçekleşmesi halinde, Çukurova Grubu şirketlerinin doğrudan veya dolaylı şekilde Turkcell İletişim A.Ş'deki payı yüzde 13.5 oranına inecek. TeliaSonera ise yüzde 37.1 hissesini yüzde 64.3'e çıkaracak. 

     
</TEXT>
</DOC>
