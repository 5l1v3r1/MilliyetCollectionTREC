<DOC>
<DOCNO> 334959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonyas17.html </URL>
<DATE> 2005/04/19/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Moskova'dan Kemer'e disko turu düzenlenecek... 
</HEADLINE>
<TEXT>

     Moskova'daki ünlü ''First Kulüp'' ile ortaklık anlaşması imzalayan Kemer'deki Aura Disko, Moskova'dan Kemer'e 3'er günlük turlar düzenleyecek. 
     Kemer'in en büyük eğlence mekanı olan Club Aura, Moskova'daki ünlü gece kulübü ''First Kulüp'' ile ortaklık anlaşması yaparak, adını ''First Aura'' olarak değiştirdi. Beldibi'nde gelecek günlerde hizmete girecek Sungate Otel ile de 3'er günlük paket anlaşması imzalayan ''First Aura'', Rusya'dan Türkiye'ye, hafta sonları gerçekleştirilecek 3'er günlük ''disko turları'' düzenlemeye hazırlanıyor. First Aura'nın sahibi Adnan Şeker, Moskova'daki turizm fuarına katıldıklarını ve dekorasyonu yenilenen tesisinin tanıtımını yaptıklarını belirterek, şu bilgileri verdi 
     ''Turizm çeşitlerine yeni bir kavram kazandırıyoruz. Rusya'daki elit tabakanın eğlendiği First Kulüp'ün müşterilerini, 3'er günlük turlarla Kemer'e getirecek ve onlar için özel disko partileri düzenleyeceğiz. First Kulüp'teki dev ekrandan her gece Kemer'deki First Aura'nın reklamları yayınlanıyor. Moskova'daki elit kesim, anlaşmalı olduğumuz ve Beldibi'ndeki Sungate Oteli'ne rezervasyon yaptırmaya başladılar. 29 Nisan'daki açılış törenimize Moskova'daki First Kulüp'te çalışan DJ'ler ve dansçılarla birlikte, ünlü Rus mankenleri de katılacak. 4 Mayıs'da bu grup için diskoda özel bir parti verilecek. First Aura'da Moskova'nın tanınmış DJ'leri çalışacak, Rusya'dan First Aura'ya özel turlar gerçekleştireceğiz. Ruslar Cuma günü gelecekler, Sungate Otel'de kalacaklar ve Pazartesi günü dönecekler. Yani sadece hafta sonu diskoda eğlenmek için Kemer'e turist akacak.'' 
     
     GÜZELLİK YARIŞMASI TEMMUZ'DA 

     Adnan Şeker, her yıl olduğu gibi bu yıl da Rusya'daki genç kızların katılacağı bir güzellik yarışması düzenleyeceklerine işaret ederek, bu yarışmaya, Kırım, Ukrayna ve Yalta'da gerçekleştirilen elemeleri kazanan güzellerin katılacağını bildirdi. Şeker, güzellik yarışmasının Temmuz'da First Aura Disko'da gerçekleştirileceğini sözlerine ekledi. 
     
</TEXT>
</DOC>
