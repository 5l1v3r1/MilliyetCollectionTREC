<DOC>
<DOCNO> 333869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/siyaset/axsiy02.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşekkür getirdi 
</HEADLINE>
<TEXT>


Sezer'in konuğu olarak Türkiye'ye gelen Güney Kore Cumhurbaşkanı Roh, Türk birliğinin Kore Savaşı'ndaki kahramanlığı için halkının teşekkürlerini getirdiğini söyledi 

ANKARA Milliyet 


Türkiye'yi ziyaret eden ilk Güney Kore Cumhurbaşkanı Moo-Hyun Roh, Kore Savaşı'na katılan Türk birliği için halkının teşekkürlerini getirdiğini belirterek, "Kahramanlığınızı unutmayacağız" dedi. 
Cumhurbaşkanı Sezer'in konuğu olarak eşiyle 3 günlük ziyaret için Türkiye'ye gelen Roh, Çankaya Köşkü'nde "Önemli mesajım var. Kore halkı adına, Türk hükümetine teşekkür etmek istiyorum. 55 yıl önce Kore'nin zor durumunda asker göndererek destek verdiniz. 741 şehit, 2 binden fazla yaralı verdiniz. Türk askerinin kahramanlıkları Kore halkına 'efsane' olarak anlatıldı" diye konuştu. 

'Sokaklar çok temiz' 
İki halk arasında yakın ilişki olduğunu kaydeden Roh, Korelilerin Türkleri "kardeş" olarak gördüğünü söyledi ve 2002 Dünya Kupası'ndaki üçüncülük maçındaki görüntülerin, dostluğunu tüm dünyaya sergilediğini belirtti. Roh, bir gün geçirdiği Ankara'yı da "sokakları çok temiz, düzenli bir kent" olarak niteledi. 
Türkiye'yi "kalkmaya hazır bir uçağa" benzeten Roh, 2 ülke arasında Türkiye aleyhine olan 2.5 milyar dolarlık açık için üzüntü duyduğunu, bunun kapatılabilmesi için Koreli işadamlarını Türkiye'ye yatırım yapmaya teşvik edeceğini söyledi. 

Kadeh gerçeği 
'Türkiye'de dini detleri gereği kadeh kaldırılmaz' bilgisine sahip olan ve 2004'te ülkesine gelen Erdoğan onuruna verdiği yemekte 'kadeh skandalı' yaşanan Roh, Sezer'in dün onuruna verdiği yemekte bu bilginin doğru olmadığını anladı. Sezer'le kadeh kaldıran Roh, Türkiye'nin laik bir ülke olduğunu ve protokol yemeklerinde kadeh kaldırıldığını öğrendi. 
Roh, bugün İstanbul'a geçecek. 

Hedefi, Genelkurmay Başkanı olmak 

DIŞ HABERLER 

Bir öğrenci değişim programı kapsamında Güney Kore Askeri Akademisi'nde eğitim gören 22 yaşındaki askeri öğrenci Birkan Olgunsoy'un zorlu eğitimi ve farklı kültürdeki yaşamı Güney Kore'deki The Korea Herald gazetesine haber oldu. Kuleli Askeri Lisesi ile yapılan değişim anlaşması kapsamında 2002'de Güney Kore'ye gelen Olgunsoy hayalinin Genelkurmay Başkanı olmak olduğunu belirtti. 


</TEXT>
</DOC>
