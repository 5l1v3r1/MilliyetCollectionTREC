<DOC>
<DOCNO> 330254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/siyaset/siy02.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'İran tehdidini engelleyin' 
</HEADLINE>
<TEXT>


Avrupa Konseyi Parlamenterler Meclisi Siyasi İşler Komisyonu Başkanı CHP'li Ateş, hazırladığı raporla, İran'ın nükleer güç haline gelmesinin önüne geçilmesini istedi 

GÜVEN ÖZALP Brüksel 


CHP Milletvekili Abdülkadir Ateş, Siyasi İşler Komisyonu Başkanı olduğu Avrupa Konseyi Parlamenterler Meclisi AKPM için hazırladığı raporda, İran'ın nükleer güç haline gelmesinin engellenmesi gerektiğini bildirdi. 
"İran'ın Nükleer Tehdidi" başlıklı raporda, Tahran'ın nükleer güç haline gelmesi halinde, terör örgütlerine nükleer silah sağlayabileceği uyarısı yapan Ateş, nükleer silah sahibi bir İran'ın tüm dünya için "büyük tehdit" haline geleceğini kaydetti. 

Güç değil, diplomasi 
İran'ın nükleer güç olmaktan vazgeçirilmesi için ABD tarzı yaklaşımlar yerine, İngiltere, Fransa ve Almanya'nın öncülüğünde "E3 EU" adı verilen diplomasi odaklı çabaların desteklenmesi gereğine dikkat çeken Ateş, politik izolasyon, ekonomik yaptırım ve silahlı güç kullanımının yetersiz kalacağı veya ters etki yaratabileceğini savundu. Çözüm için de bir formül geliştiren Ateş, Tahran'ın çıkarlarının da göz önünde bulundurulacağı uzun vadeli bir diyalog ve tüm bölge ülkelerinin endişelerini içeren bölgesel güvenlik mekanizmaları oluşturulması gerektiğini belirtti. Ateş raporunda, İran'ın uyması gerektiği şartları da şöyle sıraladı "İsrail ve bölgedeki tüm devletlerin meşru çıkarlarını resmen tanımalı. Bölgedeki ülkeler de istikrarı bozucu eylemlerden ve teröre verdiği destekten vazgeçmeli." 
Rapor ve taslak karar, AKPM'nin nisan sonunda Strasbourg'da yapılacak genel kurul toplantılarında ele alınarak oylanacak. 





</TEXT>
</DOC>
