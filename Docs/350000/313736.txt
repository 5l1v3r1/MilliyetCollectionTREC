<DOC>
<DOCNO> 313736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun25.html </URL>
<DATE> 2005/02/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Irak'ta 18 Hizbullah üyesi tutuklandı... 
</HEADLINE>
<TEXT>

     Irak'ta, Lübnan'daki Hizbullah örgütünün üyesi 18 kişinin tutuklandığı bildirildi. 
     Suudi gazetesi El Hayat'ın haberine göre, Irak İçişleri Bakanı Falah El Nakib, ''bu örgütü destekleyen'' Suriye ve İran'ı, ''Irak'taki sorunların sorumlusu'' olmakla suçladı ve ''Irak'ta, Lübnan'daki Hizbullah örgütünden 18 Lübnanlı, terörist faaliyetlerde bulunmaktan tutuklandı'' dedi. 
     ''Irak'taki en büyük sorun İran ve 'Irak'taki uzantıları'dır'' diyen El Nakib, ''Suriye ile var olan sorunun diyalog yoluyla çözülebileceğini'' söyledi. 
     El Nakib, Irak'ta ''terörist faaliyetlerden dolayı'' tutuklu bulunanların çoğunun Suudi Arabistan ve Mısır vatandaşları olduğunu kaydederek, Irak hükümetinin tutuklu bulunan Suudi vatandaşlarının listesini, kimliklerinin doğrulanması ve ''iade olasılığı'' için Suudi yetkililere vereceğini belirtti. 
     
</TEXT>
</DOC>
