<DOC>
<DOCNO> 342912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun07.html </URL>
<DATE> 2005/05/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Washington Post Köktendinci internet siteleri, Irak'a direnişçi topluyor 
</HEADLINE>
<TEXT>

     Radikal dinci internet sitelerinin Irak’taki direnişi beslemek için çok sayıda yabancıyı topladığı ve bunların büyük bölümünün Suudi Arabistan’dan geldiği bildirildi. 
     Washington Post gazetesinin haberine göre, köktendinci internet siteleri, "biraz da 80’li yıllarda Sovyetler Birliği’ne karşı Müslümanları çeken Afganistan gibi, ABD ile çarpışmayı arzu eden terörist adaylarının toplanması için bir araç haline" geldi. 
     İsrailli terör uzmanı Reuven Paz, gazetenin bu konudaki sorularını yanıtlarken, bu internet sitelerine göre intihar saldırılarının faillerinin yüzde 70’inin Suudi olduğunu belirtti. 
     Washington Post tarafından bu sitelerde yapılan incelemeye göre, intihar saldırısı ya da diğer saldırıları düzenlemek için bu internet siteleri aracılığıyla direnişçi ordusuna katılanların çoğu evli, eğitimli ve 20 ila 30 yaşlarında. 
     Bu sitelerden birinde aralarında Felluce’de Amerikan ordusuyla çarpışmış 13 yaşında bir Suriyeli çocuğun da bulunduğu 250 yabancı direnişçinin adının yayınladığını belirten Washington Post, bu listede ailesine turnuvaya gittiğini söyleyen Ürdün Kung-Fu şampiyonunun adının da yer aldığını yazdı. 
     
</TEXT>
</DOC>
