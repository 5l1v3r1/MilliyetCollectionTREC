<DOC>
<DOCNO> 304098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonspo15.html </URL>
<DATE> 2005/01/06/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Beşiktaş bugün de kondüsyon ağırlıklı çalıştı... 
</HEADLINE>
<TEXT>

     Beşiktaş, ligin ikinci yarı hazırlıklarını bu sabah yaptığı antrenmanla sürdürdü. 
     BJK Nevzat Demir Tesisleri'nde teknik direktör Vicente Del Bosque yönetiminde gerçekleştirilen antrenmanda futbolcular, kondisyon ağırlıklı bir çalışma yaptı. Antrenmanda top ile çalışmayan siyah-beyazlılar, kondisyon idmanı yaptılar. 
     Antrenmana sakatlığı geçen Ahmet Yıldırım da katılırken, sol aşil tendonunda ağrısı bulunan Sergen, sağ iç yan bağlarında gerilme olan Tayfun ve sağ ayak bileğinde sakatlığı bulunan Serdar çalışmalarda yer almadı. 
     Sakat oyunculardan Tayfun'un bugün sağlık kontrolünden geçeceği ve durumunun kontrol sonucunda netlik kazanacağı öğrenildi. 
     Beşiktaş, ikinci yarı hazırlıklarını bu akşam basına kapalı olarak yapacağı antrenmanla sürdürecek. 
     
     AHMET HASSAN ''ÇALIŞMALAR İYİ GİDİYOR'' 
     İkinci yarı hazırlıklarını değerlendiren Beşiktaş'ın Mısırlı futbolcusu Ahmet Hassan, çalışmaların iyi gittiğini söyledi. 
     Antrenman sonrası basın mensuplarının sorularını yanıtlayan Hassan, ligin ikinci yarısının ilk haftalarında sahip oldukları saha avantajını iyi kullanmak istediklerini vurgulayarak, ''Hiçbir sorunum yok. Takımımda mutluyum. İnşallah daha iyi olacağız'' dedi. 
     
</TEXT>
</DOC>
