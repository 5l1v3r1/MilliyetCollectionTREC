<DOC>
<DOCNO> 344011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo14.html </URL>
<DATE> 2005/05/19/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Şenol Güneş Yerli oyuncularımı bırakmayı düşünmüyorum 
</HEADLINE>
<TEXT>

     Trabzonspor Teknik Direktörü Şenol Güneş, mantıksal olarak düşündükleri zaman hafta sonundaki derbi maçta Fenerbahçe’nin lehine bir sonucu istediklerini söyledi. 
     Şenol Güneş, Mehmet Ali Yılmaz Tesisleri’nde düzenlediği basın toplantısında, Fenerbahçe-Galatasaray maçının ligin sonucu için çok önemli olduğunu belirterek, "Öncelikle güzel bir futbol olsun isterim. Mantıksal olarak düşündüğümüz zaman istediğimiz sonuç Fenerbahçe’nin lehine olan bir sonuçtur. Çünkü böyle bir sonuç da Avrupa Şampiyonlar Ligi için bizim lehimizedir" dedi. 
     Fenerbahçe’nin maçtan istediği sonuçla ayrılmasının sarı-lacivertli takımı şampiyonluğa ulaştıracağını da ifade eden Güneş, "Galatasaray’ın puan kaybetmesi de bize yarayacaktır. 
     Galatasaray’ı yakalama şansımız var. Tabii biz 2 maçımızı da kazanmak zorundayız. İkinci yarıda iyi işler yaptık ancak sonuç bakımından başarılı olamadık. Geçen haftaki sonuçlar karşısında Avrupa Şampiyonlar Ligi’ne katılma hakkı konusunda umutlarımız arttı. Ama başardığımız birşey yok. 2 maçı alıp başarılı olmak istiyoruz" diye konuştu. 
     Samsunspor ile yapacakları maçın bu sezon sahalarında son maç olacağını dile getiren Güneş, şöyle konuştu 
     "Fenerbahçe-Galatasaray maçı kilit bir maç. Ancak o maçta futbolun fazla olmayacağını düşünüyoruz. Ligin en iyi futbol oynayan takımı Trabzonspor. Taraftarlarımız maça gelerek futbol izlesinler. 
     Taraftarlarımızın desteğini Samsunspor maçında görmek istiyoruz. 
     Samsunspor da iyi bir takım. Zorluklara karşın iyi mücadele örneği gösterdiler. Çaykur Rizespor maçının ilk 30 dakikasından çok dersler aldık. Biz panik yapmadan kendi futbolumuzu ortaya koyarsak yenemeyeceğimiz takım yoktur." 
     
     TRANSFER KONUSU 

     Güneş, yurtdışında 5 kamp yeri baktığını ve 1 maçı izlediğini ifade ederek, "Alınmış bir netice yok. Transfer görüşmesi de yapmadım. Baktığımız ve beğendiğimiz oyuncular var. Oyuncu izlemeye devam edeceğiz ve en sonunda bir karar vereceğiz. Türk oyuncuları bırakmayı düşünmüyorum. Yabancı oyuncu transferinde ise daha iyisini bulabilirsek, ona göre belirlenecek" dedi. 
     İç transferde sözleşmesi sona eren Emrah Eren ile anlaşmayı düşündüğünü ifade eden Güneş, sözlerine şöyle sürdürdü 
     "Ben onu beğeniyorum ve kalmasını istiyorum. Kendisine söyledim. 
     Alacağı para da geçen seneden aldığından daha fazla bir para olacak. 
     ’Trabzonspor’u seviyorum’ diyorsa o zaman imza atar. Ancak sevmiyorsa, beğenmiyorsa gidebilir. Trabzonspor’da her oyuncu değerlidir. 
     Futbolcuların iyi oynadığı zaman fiyatını artıracak, kötü oynadıkları zaman da azaltacağız mı Karşılıklı iyiniyetin olması önemli" diye konuştu. 
     Szmykowiak’a gelen transfer önerisini nasıl değerlendirdiği biçimindeki bir soruya da Güneş, şu yanıtı verdi 
     "Transfer teklifi nereye gelir, nasıl olur bunları biliyoruz. 
     Trabzonspor, biraz iyi gittiği zaman bu tür şeyler ortaya atılıyor. 
     Teklif gelirse bu teklif kulübe gelir. Şu ana dek Tolga’nın haricinde bir transfer teklif yok. Benim oyuncularım ’Türkiye’nin en iyi oyuncularıdır’ diyorum ve bırakmak istemiyorum. Onlardan da ’bana gitmek istiyorum’ diyen yok. 3-5 transfer yapabiliriz. Benim için elimdeki oyuncular daha değerli oyunculardır." Yurtdışından döndükten sonra bordo-mavili futbolcuları iyi bulmadığını kaydeden Güneş, "Herkesi tatil havasında buldum. Bu iyi değil. Futbolcu tatilde de futbolu unutmalalıdır. Bunları oyuncularımla konuşup anlatacağım" dedi. 
     
     FATİH’E AMELİYAT YOLU 

     Güneş, bordo-mavili takımın kaptanı Fatih’in kasıklarındaki ağrısının ciddi olduğunu ve son haftalarda sıkıntılı biçimde forma giyebildiğini belirterek, şunları söyledi 
     "Son haftalarda idmanlara da çıkaramıyoruz. Fizik olarak düşüklüğü var. Ameliyat olması gerekiyor. Bu hafta da olabilir, daha sonra da olabilir. Doktorlar buna karar verecek. Kendisi özveriyle oynuyor, ancak oyun olarak istediği mücadeleyi gösteremiyor. Fatih’in ağrıları arttı ve hem bu yıl hem de gelecekteki futbol hayatı için ameliyat olması gerekiyor." Güneş, Galatasaraylı Hakan Şükür’ün Gençlerbirliği maçında teknik direktör Gheorghe Hagi tarafından oyundan alınmasına sinirlenerek pazubandını atıp oyunu terketmesiyle ilgili olarak bir soruya da, "Maç içinde duygusal olarak böyle davranılabilir. Yaptığı doğru birşey değil ama o an içinde bir olay değerlendirerek hoşgörüşle bakabilirim. Ama bu sürdürülüyorsa o zaman onu yok ederim" dedi. 
     
</TEXT>
</DOC>
