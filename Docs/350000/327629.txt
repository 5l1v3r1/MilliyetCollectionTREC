<DOC>
<DOCNO> 327629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonyas02.html </URL>
<DATE> 2005/03/27/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Yaz saati uygulamasına geçildi... 
</HEADLINE>
<TEXT>

     Saatler, bir saat ileri alınarak yaz saati uygulamasına geçildi. 
     Bu gece saat 01.00’de saatler, bir saat ileri alınarak yaz saati uygulamasına geçildi. 
     Yaz saati uygulaması, 30 ekim 2005 pazar günü saat 02.00'de, saatlerin bir saat geri alınmasıyla sona erecek. Uygulama, çalışma saatlerinin günün güneşli bölümüne alınması suretiyle, gün ışığından daha fazla yararlanılması, elektrik enerjisinin aydınlatmada kullanılan bölümünden tasarruf sağlanması amacını taşıyor. 
     Yaz saati uygulamasıyla, akşam saatlerinde en yüksek değerine ulaşan enerji talebinin azaltılması da hedefleniyor. Uygulamaya ilişkin kararname teklifi, Enerji ve Tabii Kaynaklar Bakanlığı tarafından hazırlanırken, Dışişleri Bakanlığı tarafından Enerji ve Tabii Kaynaklar Bakanlığı'na gönderilen Avrupa Birliği'nde kabul edilen karar metinleri dikkate alınıyor. Böylece Avrupa Birliği ülkeleri ile saat birliği sağlanıyor. 
     
     700 milyon kilovat enerji tasarrufu 

     Uygulamayla her yıl, 'orta ölçekli' bir hidroelektrik santralin yıllık üretimi kadar tasarruf sağlanıyor. Bu yılki uygulamadan yaklaşık 700 milyon kilovat saatlik tasarruf öngörülüyor. 
     Yaz saati, bir başka deyişle ileri saat uygulaması, Avrupa Birliği ülkeleriyle birlikte mart ayının son pazar günü başlayıp ekim ayının son pazar günü sona eriyor. 
     
</TEXT>
</DOC>
