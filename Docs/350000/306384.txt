<DOC>
<DOCNO> 306384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun11.html </URL>
<DATE> 2005/01/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İsrail Seçim bitti, terörizm aynen devam ediyor 
</HEADLINE>
<TEXT>

     İsrail ordusu, dün gece Gazze Şeridi'nde düzenlenen saldırıyla ilgili olarak Filistin Ulusal Yönetimi'nin yeni lideri Mahmud Abbas'ı suçladı. 
     Haaretz gazetesine konuşan İsrail Genelkurmay Başkanlığı'ndan bir yetkili, ''Abbas'ın konuyu derhal ele alması'' gerektiğini belirterek, ''Seçimlerden önce Filistinliler bize, onun Abbas diyalog aracılığıyla sükuneti sağlamaya çalıştığını söylemişlerdi. Bu çalışmadı. Şimdi seçimler bitti, terörizm aynen devam ediyor. Filistin Yönetimi hiçbir şey yapmamıştır'' dedi. 
     Gazze Şeridi ve İsrail sınırındaki Karni geçiş noktasında dün gece meydana gelen patlama ve Filistinli militanların açtığı ateş sonucu, sınır geçişindeki 6 İsrailli ölmüş, 2'si ağır 5 kişi yaralanmıştı. Filistinli silahlı militanlar, patlamadan sonra, geçiş noktasında bulunanlara ateş açmış ve çıkan çatışmada, 3 Filistinli militan öldürülmüştü. 
     Abbas'ın Filistinli militanlara karşı daha fazla şey yapması gerektiğini söyleyen İsrail ordu yetkilisi, ''Açıktır ki Kassamlar düşmeye devam ederken, biz de haftalarca bekleyemeyiz'' diye konuştu. 
     Öte yandan, İsrail Radyosu, Filistin'e ilaç, gıda ve ticari malların naklinde kullanılan Karni geçişinin kapandığını duyurdu. İsrail ordusunun Gazze sorumlusu Tuğgeneral Abir Kochavi radyoya, ''Teröristler, bizim Filistinlilerin, kendi halklarının hayatını kolaylaştırmak için her teşebbüsümüzü bertaraf etmeye çalışıyorlar'' diye konuştu. 
     Filistinli militanların saldırısı, Mahmud Abbas'ın Devlet Başkanlığı'na seçilmesinden sonra ilk büyük saldırı. Saldırının sorumluluğunu Hamas, El Aksa Şehitleri Tugayı ve Filistin Halk Direniş Komitesi üstlenmişti. 
     
</TEXT>
</DOC>
