<DOC>
<DOCNO> 317310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo40.html </URL>
<DATE> 2005/02/21/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Samsunspor'da Galatasaray maçı hazırlıkları 
</HEADLINE>
<TEXT>

     Samsunspor, cumartesi günü sahasında yapacağı Galatasaray maçının hazırlıklarına başladı. 
     Nuri Asan Tesisleri'nde teknik sorumlu Ertuğrul Sağlam gözetiminde bu akşam yapılan çalışmalara izinli olan Celil dışındaki tüm futbolcular katıldı. 
     Dün oynanan Çaykur Rizespor maçında alınan 1-0'lık yenilgi nedeniyle futbolcuların neşesiz olduğu gözlenen antrenman, yaklaşık 1 saat sürdü. 
     Çalışma öncesi açıklamalarda bulunan teknik sorumlu Sağlam, Çaykur Rizespor yenilgisinin, beklemedikleri bir sonuç olduğunu söyledi. 
     Ligin devam ettiğini, bu nedenle cumartesi günü yapacakları Galatasaray maçına konsantre olmaya çalıştıklarını anlatan Sağlam, şunları kaydetti 
     ''Artık bu haftaki Galatasaray maçına bakacağız. Futbolcu kardeşlerimizle bu konuyu konuştuk. Eğer bunun muhasebesini iyi yapabilirsek, kaybedilen maçlar bu anlamda bizim için bir kazanç olacak. Geride bıraktığımız olumsuz görüntüleri bu maçla olumlu hale çevireceğiz.'' Dün oynanan maçta tribünlerden Ergin'e karşı yapılan olumsuz tezahürattan üzüntü duyduğunu da belirten Sağlam, bu oyuncunun taraftarlardan özür dilediğini, taraftarların da affedici olmasını beklediğini söyledi. 
     Sağlam, cumartesi günkü maçta taraftar desteğinin önemli olduğunu da vurgulayarak, bu konuda gereken desteği beklediklerini bildirdi. 
     
</TEXT>
</DOC>
