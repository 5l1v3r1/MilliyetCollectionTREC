<DOC>
<DOCNO> 336637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko03.html </URL>
<DATE> 2005/04/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Telefonica, Telekom ihalesinden Avea'daki belirsizlik nedeniyle çekildi 
</HEADLINE>
<TEXT>

     İspanyol telekom şirketi Telefonica yetkililerinin, Telekom ihalesinden çekilme kararını bildirmek için özel uçakla Ankara'ya gelerek, ÖİB'ye bir mektup verdiği öğrenildi. 
     ''Uygun koşulların var olmadığı'' görüşüyle ihaleye girmeyeceğini açıklayan şirketin asıl gerekçesinin ise bu olmadığı belirtiliyor. 
     Telefonica'nın Telekom ihalesine katılmayacağını açıklamasının ardında, ''Avea yönetiminde etkinliğin nasıl sağlanacağı konusunun yeterince açık olmadığı'' görüşünün yattığı kaydediliyor. 
     
     ÖZEL UÇAKLA GELDİ 
     Edinilen bilgiye göre, Telefonica'nın ihaleye katılmayacağına ilişkin açıklamasının yapıldığı sıralarda, özel bir uçakla gelen Avrupa ve Ortadoğu'da birleşmelerden sorumlu Genel Müdür Angel Villa, Özelleştirme İdaresi'ne gelerek kararlarını bildirdi ve bir mektup bıraktı. 
     Görüşmede, İdare yetkililerinin ''koşulların uygun olmadığı'' yönündeki açıklamadan duydukları rahatsızlığı dile getirmeleri üzerine şirket yetkilileri özür diledi. 
     Telefonica yetkilisi, koşulların uygun olmadığı yönündeki açıklamalarına ilişkin olarak da, ''Bunu kastetmediklerini'' ifade etti. Havaalanında bekleyen özel uçak, görüşmenin gerçekleşmesinin ardından hemen döndü. 
     
     TELEFONİCA'NIN MEKTUBU 
     Bu arada, Telefonica tarafından yazılan mektupta, ÖİB tarafından ihale sürecinde gösterilen gayret için teşekkür edilirken, şartların uygun olmadığı kanaati nedeniyle ihaleye katılmaktan vazgeçildiği belirtildi. Avea'nın yönetiminde etkinliğin nasıl sağlanacağı konusunun yeterince açık olmadığı da ifade edildi. 
     
     AVEA'DA YÖNETİM 
     Yetkililerden alınan bilgiye göre, Telekom'u alacak firma Avea'nın da yüzde 40'lık bölümüne sahip olurken, Telefonica ile birlikte bazı firmalar bilgilendirme sürecinde, bunun sınırlarının belli olmadığı yönünde eleştiri getirdi. 
     Bunun ardından ÖİB tarafından, alıcının Avea'daki hakları konusunda yatırımcılara bilgi verildi, fakat bazı firmalar bu bilgileri Avea'nın diğer ortaklarından onaylı olarak istedi. 
     Hissedarlar da buna olumlu bakarken, belge hazırlandı, buna karşılık Telefonica bunun gelmesini beklemeden çekilme açıklaması yaptı. Avea ortaklarından Çarşamba akşamı onay gelirken, bu sıralarda Telefonica'nın çekilme haberi geldi. 
     Telefonica'nın Çek Telekom Şirketi Cesky Telekom'un çoğunluk hisselerini almak istemesinin de, şirket içinde sıkıntılara neden olmuş olabileceği belirtiliyor. 
     
     ''İHALENİN GİDİŞATINDA ETKİLİ OLMAZ'' 
     Öte yandan yetkililer, Telefonica'nın ihaleden çekileceği yönündeki açıklamasının rekabet açısından olumsuz olduğunu, teklif sayısının fazla olmasının ihale sürecinde rekabeti artırıcı etkisi bulunduğunu belirtirken, ''Ama ihalenin gidişatında pek etkili olmaz'' değerlendirmesinde bulundu. 
     Türk Telekom'un yüzde 55'inin blok satışı yoluyla özelleştirilmesi için açılan ihaleye teklif verme süresi, 31 Mayıs 2005'te sona eriyor. 
     
</TEXT>
</DOC>
