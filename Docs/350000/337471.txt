<DOC>
<DOCNO> 337471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo48.html </URL>
<DATE> 2005/04/27/ </DATE>
<TIME> 22.38 </TIME>
<AUTHOR>  </AUTHOR>
<HEADLINE>
Fenerbahçe den finale veda... 
</HEADLINE>
<TEXT>

     Basketbolda, FIBA Erkekler Avrupa Ligi dörtlü finalindeki ilk maçında, Ukrayna'nın BC Kiev takımına 88-72 yenilen Fenerbahçe, final şansını kaybetti. 
     Karşılaşmaya kötü başlayan Fenerbahçe karşısında BC Kiev, Norris ve Giannoulis'in sayılarıyla 5. dakikada 17-4'lük bir üstünlük yakaladı. Sarı-lacivertliler savunmada ve hücumda organize olamayınca, konuk ekip, Chikalkin'in basketleriyle 8. dakikada farkı 14 sayıya 21-7 çıkardı ve 1. periyodu 26-15 önde kapadı. 
     İkinci periyotta da kötü oyununu sürdüren ve düşük bir şut yüzdesiyle oynayan Fenerbahçe, rakibinin farkı daha da açmasını engelleyemedi. BC Kiev, ilk yarıda maçın en skorer oyuncusu Chikalkin'in sayılarıyla 16. dakikada farkı 17 sayıya kadar 38-21 çıkardı. Ömer, Erdal ve Harvey'in sayılarıyla farkı azaltmaya çalışan Fenerbahçe, devre sonunda 11 sayılık farkla soyunma odasına gitti 45-34 Fenerbahçe'de ilk yarıda Salyers sayı atamazken, Mrsic sadece 19. dakika içinde bir üçlük atabildi. 
     Maçın üçüncü periyodunda da rakibini durdurmayı başaramayan Fenerbahçe, farkı kapatamadı. Bu periyotta sarı-lacivertlilerin 13 sayısından 10'unu Ömer atarken, diğer oyuncular Ömer'e eşlik edemeyince konuk ekip yine farkı açtı. BC Kiev, son periyoda 18 sayı farkla 65-47 önde girdi. 
     Son periyoda hızlı başlayan Fenerbahçe, Ömer ve Erdal'ın arka arkaya 3 sayılık basketleriyle 33. dakikada farkı azaltarak 65-'lük skoru yakaladı. Sarı-lacivertliler, maçın en skorer oyuncusu Ömer ve Emre'nin 3 sayılık basketleriyle 37. dakika içinde farkı 9 sayıya kadar indirdi. Bu dakikadan sonra Ömer 5 faulle oyun dışında kalırken, BC Kiev farkı yeniden açarak, karşılaşmadan 88-72 galip ayrıldı. 
     Fenerbahçe'de 25 sayı atan Ömer, maçın en skorer oyuncusu olurken, Mrsic 6, Salyers 8 sayıyla maçı tamamladı. 
     BC Kiev, yarın finalde Rusya'nın Dinamo Saint Petersburg takımıyla karşılaşırken, Fenerbahçe ise Rusya'nın BC Khimki takımıyla üçüncülük maçı yapacak. 
     Fenerbahçeli taraftarlar, BC Kiev'ye yenilerek final şansını kaybeden oyuncuları, soyunma odasına alkışlayarak gönderdi. 
     BC Kiev oyuncuları soyunma odasına giderken, bazı taraftarlar, güvenlik güçlerinin engelleme çabalarına karşın konuk oyunculara yabancı madde attı. 
     

     
</TEXT>
</DOC>
