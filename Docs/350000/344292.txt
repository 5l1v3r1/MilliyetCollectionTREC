<DOC>
<DOCNO> 344292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy16.html </URL>
<DATE> 2005/05/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yıldırım Kıbrıs'ta 24 Nisan 2004'ten bu yana her şey değişti 
</HEADLINE>
<TEXT>

     Ulaştırma Bakanı Binali Yıldırım, Kıbrıs’ta 24 Nisan 2004 tarihinden itibaren her şeyin değiştiğini ve dünyanın Kıbrıs’taki oyunu anladığını söyledi. 
     Bu sürecin geri döndürmeye kimsenin gücünün yetmeyeceğini kaydeden Yıldırım, Rum tarafının izolasyonları sürdürmesiyle son çırpınışlarını yaşadığını, dünyanın izolasyonların haklı ve haksız tarafını gördüğünü, bunun Türkiye ve KKTC için en büyük kazanım olduğunu belirtti. 
     KKTC’ye gelen Ulaştırma Bakanı Yıldırım, Doğu Akdeniz Üniversitesi’nde DAÜ düzenlenen "Kuzey Kıbrıs Türk Cumhuriyeti ile Türkiye Cumhuriyeti Telekomünikasyon Sektörlerindeki Gelişmeler ve Yerel Uygulamalar" konulu sempozyuma katılarak bir konuşma yaptı. 
     Bir ülkenin ekonomik ve sosyal gelişmesinin en önemli göstergelerinden birinin haberleşme hizmetleri olduğunu kaydeden Yıldırım, haberleşme ve ulaşım sektörünün bir ülkenin ekonomisinde önemli yer tuttuğunu kaydetti. 
     Yıldırım, telekomünikasyon sektöründe serbestleşme ve özelleşmenin 1980’li yılların başında ABD’de başladığını, 1980’li yılların sonunda 
     da Avrupa’da görüldüğünü kaydetti. Şimdi bu ülkelerin tamamında telekomünikasyon sektörünün serbestleştiğini ve rekabete açıldığını anlatan Yıldırım, Türkiye’nin telekomünikasyonun özelleştirilmesinde geç kaldığını belirtti. Yıldırım, "Türk Telekom’un 1990’lı yılların ortalarında özelleştirilmesi tamamlanabilmiş olsaydı, hem kamu bundan çok büyük fayda sağlayacaktı, hem de sektör bugün 7-8 milyar dolar gibi küçük bir pazarda kalmayacaktı" dedi. Kendilerinin, o dönemde yapılamayan özelleştirmenin nedenleri üzerinde çok çalıştığını ve neden başarısız olunduğunu araştırdıklarını ifade eden Yıldırım, özelleştirmede önce yasal altyapının çok iyi düzenlenmesi gerektiğini, Türk Telekom’un özelleştirilmesinden önce çok önemli hukuki düzenlemeleri gerçekleştirdiklerini söyledi. Binali Yıldırım şöyle konuştu "Bugün artık, hukuk altyapısı mümkün olduğunca en iyi şekilde, sorunsuz şekilde düzenlenmiş bir özelleştirme takvimi yaşıyoruz. Ve Bu takvimin de sonuna yaklaşıyoruz. 24 Haziran itibarıyla Türk Telekom’un yüzde 55 hisse devri, mülkiyetiyle beraber hisse devri satışını gerçekleştirmek için teklifleri toplayacağız. Bu anlamda yeterli ulusal ve uluslararası düzeyde ilgi olduğunu görmekteyiz. İnşallah buradan ülkemiz yararına olumlu bir sonuç elde ederiz." Türk Telekom’un bir kamu şirketi olarak Türkiye’nin haberleşmesinde 164 yıllık mazisi olduğunu ve ülkenin haberleşmesine damgasını vuran tarihi bir kurum ve prestijli bir şirket olduğunu kaydeden Binali Yıldırım, "Ancak sektörün önünün de açılması gerekir. Bunun da zamanı gelmiş geçmiştir. Artık özel sektörümüz, telekomünikasyon alanında Türk Telekom’u aratmayacak bir güce ulaşmıştır" dedi. Binali Yıldırım, telekomünikasyon alanında Türkiye’de ne yapılmışsa KKTC’de de aynısının yapıldığını ve yapılacağını, KKTC’nin Türkiye’den ayrı tutulmadığını vurguladı. Avrupa Birliği’nin, Doğu Akdeniz’i kontrol etmek amacıyla Güney Kıbrıs’a bir tarayıcı istasyon kurmak istediğini anlatan Yıldırım, bunu kabul etmediklerini belirtti. Yıldırım, Lübnan’dan Girit’e, Mersin’den İskenderiye’ye kadar alanı tarayacak sistemi KKTC’ye kurmakta olduklarını ifade ederek, "Avrupa bunu yeni düşünüyor, biz bunu yapıyoruz" dedi. 
     
</TEXT>
</DOC>
