<DOC>
<DOCNO> 300543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko15.html </URL>
<DATE> 2004/12/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Unilever KDV indirimi bizi kapsarsa tüketiciye yansıtacağız 
</HEADLINE>
<TEXT>

     Unilever Türkiye Yönetim Kurulu Başkanı İzzet Karaca, KDV indiriminin piyasaya sundukları ürünleri kapsaması halinde bunu yüzde yüz tüketicilere yansıtacaklarını söyledi. 
     Sana margarininin üretildiği Unilever Çorlu Fabrikası'nın, Japan Institute of Plant Maintanence JIPM tarafından verilen ve toplam üretken bakım yönetimi, TPM Mükemmellik Ödülü almasıyla ilgili fabrikada bir basın toplantısı düzenlendi. 
     Karaca, toplantıda yaptığı konuşmada, kayıt dışı üretimin yüksek olduğu sektörde üretim verimliliği alanında dünyanın en prestijli ödülleri arasında görülen TPM'i alarak Avrupa'da ödül alan 3 Unilever margarin fabrikası arasına girdiklerini belirtti. 
     Alınan ödülün, Sana ve Becel yağlarıyla Avrupa'ya girme konusunda hiçbir problemlerinin olmadığının göstergesi olduğunu vurgulayan Karaca, TPM çalışmaları kapsamında fabrikada yüzde 42'lik verimlilik sağlandığını söyledi. 
     Konuşmasında YTL'ye değinen Karaca, YTL'nin Türk ekonomisine son derece yararlı olacağını ifade ederek, şunları kaydetti 
     ''Vatandaşlar olarak dolar ve eurodan YTL'ye biran önce geçmemiz gerektiğini düşünüyorum. Halkımızla hep beraber YTL'ye kayarsak krizlerin bir daha çıkmamasını sağlamış oluruz. Bundan sonra biz yurtdışı raporlarımızı göğsümüzü gere gere YTL ile yurtdışından satın almalar hariç her türlü kontratlarımızı YTL ile yapacağız.'' Soruları da yanıtlayan Karaca, KDV indirimini doğru bulduğunu ifade ederek, ''KDV indirimi bizim ürünlerimizi kapsarsa bunu yüzde yüz tüketiciye yansıtacağız. KDV indirimi, halkımızın satın alma gücünü artırması, en önemlisi de Türkiye'nin rakipleriyle arasını kapatmasının en önemli işareti'' diye konuştu. 
     
     ''TÜRKİYE'YE GİRMEMİŞ BÜYÜK DEVLER VAR'' 
     İzzet Karaca, AB sürecinde kaydedilen gelişmelerin Türkiye'ye yabancı sermaye girişi ile satın almaları ne şekilde etkileyeceği sorusuna şöyle yanıt verdi 
     ''Yabancı sermaye ilk etapta teşviklere değil ülkedeki istikrara bakar. Tabii ki enflasyonun düşmesi, Türk parasının kuvvetlenmesi olumlu gelişmeler. 2005'te gıda ve perakende sektöründe uluslararası alımlar beklenebilir. Çünkü Türkiye'ye henüz girmemiş büyük devler var. Türkiye pazarı yabancılar için enteresan. Ancak yabancı yatırımcılar açısından sadece Avrupa'ya bakmamak lazım. Ortadoğu'nun da gözü Türkiye'de ve buradaki gelişmeleri yakından izliyorlar.'' 
     
     İLK ZEYTİNYAĞLI MARGARİN 
     Unilever Türkiye Gıda Kategorisi Direktörü Hakan Behlil de, 19'te üretime başlayan Türkiye'nin ilk margarini Sana'nın bir yılda 130 bin ton satarak dünyada tek marka altında en çok satan margarini olduğunu ifade etti. 
     Behlil, Ocak ayında Türkiye'de sızma zeytinyağından yapılmış ilk paket margarini piyasaya sunacaklarını bildirerek, dörtte biri Komili sızma zeytinyağından üretilecek yeni ürünün fiyatının mevcut margarin fiyatından yüzde 20 daha pahalı olacağını belirtti. 
     Margarinlerin her yemek ve hamur işinde iyi sonuçlar vermediğini ifade eden Behlil, ''Biz zeytinyağlı margarin ile yemeklerde katı yağ kullanmayan ama zeytinyağı lezzeti arayan yeni bir tüketici, yepyeni bir pazar yaratmayı amaçladık'' dedi. 
     Unilever Çorlu Fabrikası Müdürü Temel İşiten de vizyonlarının Unilever'in dünyadaki ilk 5 fabrikası arasına girmek olduğunu vurguladı. 
     
</TEXT>
</DOC>
