<DOC>
<DOCNO> 319687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo28.html </URL>
<DATE> 2005/03/01/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Süreyya Ayhan'ın 2 yıl pistlerden men cezasına yaptığı itiraz görüşülüyor 
</HEADLINE>
<TEXT>

     Gençlik ve Spor Genel Müdürlüğü Merkez Ceza Kurulu, milli atlet Süreyya Ayhan'ın 2 yıl süreyle pistlerden men cezasına yaptığı itirazı görüşmek üzere toplandı. 
     GSGM Merkez Ceza Kurulu başkanının odasında yapılan toplantıya Merkez Ceza Kurulu Başkanı Eyüp İspir, Başkanvekili Mehmet Bilgin ve üyeler Hasan Odabaşı ile Ramazan Emre yer alırken, Süreyya Ayhan toplantıya yalnız girdi. Milli atletin antrenörü ve eşi Yücel Kop ise toplantı salonuna alınmadı. 
     GSGM'nin 1 Şubat 2005 tarihinde yaptığı 4. duruşmasında milli atlet Süreyya Ayhan'a, doping kontrol sürecini bozmak ve değiştirmek, yasak metod kullanma ya da kullanmaya teşebbüs etmek, Uluslararası Amatör Atletizm Federasyonu'nun IAAF anti-doping kurallarını ihlal etmek gerekçesiyle 2 yıl süreyle pistlerden men cezası vermişti. 
     Süreyya Ayhan Kop ile eşi ve antrenörü Yücel Kop ise verilen 2 yıllık pistlerden men cezasının kaldırılması için avukatları Günay Işık aracılığıyla GSGM Merkez Ceza Kurulu'na itirazda bulunmuştu 
     
     YÜCEL KOP'UN TEPKİSİ 
     Toplantı öncesinde Süreyya Ayhan Kop ile basın mensuplarına açıklamalarda bulunan Yücel Kop, yargılamanın IAAF kurallarına göre yapılmasının yanlış olduğuna değinerek, ''Bizim yargılamamız iç sistemimize göre yapılmalıydı. Biz de bunu talep ettik ve cezanın da kaldırılmasını istedik. Şayet bugün beklediğimiz sonucu alamazsak B ve C planlarımızı uygulamaya koyacağız. Onlar da bir üst mahkeme olan idari mahkeme ve IAAF'in bir üst mahkemesi olan Uluslararası Tahkim Mahkemesi'ne başvuracağız. Amacımız hak etmediğimiz bu cezanın kaldırılması ve ülkemizi uluslararası müsabakalarda başarıyla temsil etmek'' diye konuştu. 
     
</TEXT>
</DOC>
