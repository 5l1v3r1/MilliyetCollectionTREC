<DOC>
<DOCNO> 306860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/guncel/gun02.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, kurbanda işi sıkı tutuyor 
</HEADLINE>
<TEXT>


GÜVEN ÖZALP Brüksel 

Avrupa Birliği AB ile üyelik müzakerelerine hazırlanan Türkiye, Kurban Bayramı'nda da önemli bir sınav verecek. AB'nin büyük önem verdiği kurban kesiminde, Türkiye bugüne kadar başarılı bir performans sergileyemedi. 
AB, her ne kadar hayvan kesimindeki sıkı kurallarının "dini yükümlülükler" çerçevesinde uygulanması yetkisini üyelerine bıraksa da fazla esneklik göstermiyor. AB'nin, 1993'te yayımladığı yönergeyle belirlediği hayvan kesimiyle ilgili kurallar şöyle 
Kesim, mutlaka bu iş için belirlenmiş merkezlerde gerçekleştirilmeli.Hayvan kesilmeden önce bayıltılmalı.Hayvanı bayıltma ve kesme işlemleri uzman kişilerce yapılmalı.Hayvanın kesilmeden önce acı çekmesinin önüne geçilmeli. Bacaklar bağlanmamalı, bayıltmadan ve öldürülmeden önce askıya alınmamalı.Kesim merkezleri yetkililerce sürekli denetim altında tutulmalı. 

Kısıtlı esneklik 
AB, genel hatları yukarıda belirtilen bu kurallarda, dini yükümlülükler nedeniyle, belli düzeyde esneklik gösterebiliyor. Ancak bu durumda da ciddi ihlal olmaması gerekiyor. AB, sorumluluk ve yetkiyi üyelerine verse de denetimini sürdürüyor. 
Kurban Bayramı'nı genelde yakından izlemekle geçiren ve müdahale etmeyen AB Komisyonu, bu kuralı 1999'da Fransa için bozdu. Buna gerekçe olarak kesimlerin yüzde 6'sının kurallara uygun yapılmaması gösterildi. Açıklama istenen Fransa, 2002'de belirlenen alanlar dışında kesim yapılmasını mümkün olduğu kadar yasaklamak durumunda kaldı. 


</TEXT>
</DOC>
