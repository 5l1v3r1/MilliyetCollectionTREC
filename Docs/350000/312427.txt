<DOC>
<DOCNO> 312427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo21.html </URL>
<DATE> 2005/02/04/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Panathinaikoslu İbrahim Kutluay İkinci memlekete dönmek güzel... 
</HEADLINE>
<TEXT>

     Yunanistan'ın Panathinaikos takımıyla anlaşan milli basketbolcu İbrahim Kutluay ''ikinci memleketi'' olarak adlandırdığı Yunanistan'a dönmekten mutluluk duyduğunu söyledi. 
     ABD Profesyonel Basketbol Ligi NBA takımlarından Seattle Supersonics ile sözleşmesi önceki gün son bulan İbrahim Kutluay, sezon sonuna dek forma giymek üzere Panathinaikos'a dönmesini, ''Yunanistan'dan biraz buruk ayrılmıştım. Şimdi döndüğüm için çok mutluyum. Aklımda hep burada olmak vardı'' diyerek yorumladı. 
     ''Yunanistan, benim ikinci memleketim, kendimi burada çok rahat hissediyorum. Gerek ABD'de gerekse İstanbul'da da çevremdeki insanlara söylediğim gibi, ben Yunanistan'da çok mutluyum'' diyen Kutluay, ''Panathinaikos'u tanıyorum, arkadaşlarım, sevdiğim insanlar hep burada. Dönüşüm beni çok heyecanlandırdı. Karşılaşmalara çıkarken de aynı heyecanı, daha fazlasını hissedeceğim'' dedi. 
     Kutluay, A.A muhabirine yaptığı açıklamada, ''Yunan basketbolunun bir duraklama dönemi yaşadığı, yıldız oyunculardan yoksun kaldığı bu çerçevede tüm projektörlerin Türk basketbolcunun üzerine düşeceği'' biçiminde Yunan basınında yer alan yorumları da değerlendiği konuşmasında, ''Bu dönemin geçmesi ve düze çıkılması için elimden geleni yapacağım'' diye konuştu. 

     
</TEXT>
</DOC>
