<DOC>
<DOCNO> 325925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy16.html </URL>
<DATE> 2005/03/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
AKP'li Fırat Bayrağa saldıranlar akıl hastası 
</HEADLINE>
<TEXT>

     AKP Genel Başkan Yardımcısı Dengir Mir Mehmet Fırat, Nevruz eylemlerinde Türk bayrağına saldıranların "Ya akıl hastası ya da toplumsal barışı sabote etmek isteyen provokatörler" olduğunu savundu. 
     Dengir Mir Mehmet Fırat, AKP Genel Merkezi'nde düzenlediği basın toplantısında, Mersin'deki Nevruz kutlamaları sırasında yaşanan, bayrak yakma girişimine değindi. Fırat, "Nevruz bahar bayramı. Bazı kendini bilmezlerin bu toplumun en temel müşterek ve en temel kutsalı olan Türk bayrağına karşı kabul edilemez haraketlerini şiddetle kınıyoruz" dedi. Sadece Türkiye'nin değil hiçbir ülkenin bayrağına saygısızlık yapmanın doğru olmadığını ifade eden Fırat, "Bunu yapanlar ya akıl hastasıdır, ya da toplumsal barışı sabote etmek isteyen provakatörlerdir" dedi. 
     Fırat, söz konusu eylemi gerçekleştirenlerin cezalandırılıp cezalandırılmayacağına ilişkin soruya "Onlar milletin kafasında cezalandırılmışlardır" karşılığını verdi. 
     
     TCK'DA DEĞİŞİKLİK 
     Fırat, 1 Nisan'da yürürlüğe girecek yeni TCK'nın çeşitli maddelerinin değiştirilmesine yönelik talepler hakkındaki soruyu da "Bazı kesimler ceza yasasının değişmesi gerektiği iddiasındalar. Şimdi bu tip yasaların çok sık ve kolay değişebileceği kanısında değilim" diye yanıtladı. 
     Adalet Bakanı ve Hükümet Sözcüsü Cemil Çiçek'in açıklamalarında bu yönde bir içerik bulunmadığını savunan Fırat, "Ben Sayın Çiçek'in konuşmasını basından okudum, ama ben bir sinyal görmedim orada, yani tabii siz bir sinyal görmüş olabilirsiniz ama ben bir sinyal görmedim" dedi. 
     TCK'nın AKP'nin damgasını taşıyan bir yasa olarak değerlendirilemeyeceğini savunan Fırat, şöyle konuştu 
     "TCK iki yıla yakın tartışma sürecine rağmen toplumun hiçbir kesiminden ilgi görmemiştir. Bine yakın kuruma gönderdik, sadece iki hukuk fakültesinden cevap geldi. Sanki yeni bir yasa gibi tartışmaya açılmıştır. Bunu mesleki sorumlulukla nasıl bağdaştırabilirsiniz Alt komisyonunda değerli sayın muhafelet milletvekilleri oradaki çalışmaları unutarak beyan veriyorlar. Tam zabıtları görmek mümükündür, kimin ne şekilde teklif verdiğini gizlemenin imkanı yoktur." 
     
     "UYGULAMAYI GÖRMEK LAZIM" 
     Fırat, "Gelen şikayetleri dinlemek bizim görevimiz, bu dört başı mamur hiç eleştirilemeyecek, herşeyiyle çok düzgün çok iyi bir yasadır iddiasında bulunabilmek de mümkün değildir. İnsan yapımıdır, ama bunun yürürlüğe girmesi, tatbikatını görmemiz lazım" diye konuştu. 
     Yeni TCK'nın yürürlüğe girmesiyle birlikte gazetecilerin yolsuzluk haberlerini yazamayacağı yolundaki iddiaların gerçeği yansıtmadığını söyleyen Fırat, "Ne padişahız, ne sultanız o devirler bitmiştir" dedi. 
     
     ÖCALAN YENİDEN YARGILANACAK MI 
     "Öcalan yargılanacak mı " sorusu üzerine Fırat, politikacıların "olanla" ilgilendiği, "olacak olanlar"ın ise daha çok romancı ve fütüristlerin işi olduğunu ifade ederek, "Enerjimizi olacak olanlara yoğunlaştırmak doğru değildir" dedi. Fırat, "Bu kişi AİHM'e başvurmuştur, başvurusu kabul edilmiştir" diye konuştu. 
     
     ARITMAN'IN ÖNERİSİNE "KAHVEHANE MUHABBETİ" NİTELEMESİ 
     Fırat, CHP İzmir Milletvekili Canan Arıtman'ın, evine giren hırsızı vurana ceza verilmemesi yönündeki önerisini ise "kahvehane muhabbetine" benzetti. Fırat, "Kahvehanelerden ülkeye nizam vermek çok kolaydır, siz öldürme yetkisini vererek suçu önleyemezsiniz" dedi. 
     Fırat, ABD güçlerinin Türkiye'yi işgali senaryosunu işleyen Metal Fırtına romanıyla ilgili tartışmaları "abesle iştigal" olarak değerlendirdi ve "Toplumu biz irrite ediyoruz, Türkiye'nin korkacak bir şeyi yok" dedi. 
     
</TEXT>
</DOC>
