<DOC>
<DOCNO> 328359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/siyaset/siy02.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP tetikte, Saadet kuliste 
</HEADLINE>
<TEXT>


ÖNDER YILMAZ Ankara 


AKP ve CHP'den istifa eden milletvekillerinin DYP, ANAP ve SHP'ye geçerek mensup olduğu partilerin Meclis'te temsil edilmesini sağlamaları üzerine, MHP ve Saadet Partisi de parlamentoyu izlemeye aldı. 
Milli Görüş'ün lideri Necmettin Erbakan, AKP'den milletvekili koparmak için kulis yaptırırken MHP yönetiminin de eski DEP'lilerin tahliye edilmesine tepki gösteren milliyetçi kökenli AKP'li, TBMM Başkan Vekili Sadık Yakut ve 10 arkadaşının yanı sıra bağımsız milletvekilleri ile temas kurduğu kulislere yansıdı. MHP Genel Başkanı Devlet Bahçeli'nin milletvekili transfer ederek TBMM'de temsil edilmeye şimdilik mesafeli olduğu öne sürülüyor. 
Transfer pazarlığı görüntüsü vermek istemeyen Bahçeli, "Ülkesini seven herkesi milliyetçi hareketin çatısı altında olmaya davet ediyorum" diyerek kapıyı açık tutuyor. MHP Genel Başkan Yardımcısı Mehmet Şandır, partisinin transferlere bakışını şöyle özetliyor 
"Transferle işimiz yok. Bahçeli, 'Geçmişte yaşananlar yaşandı ve geride kaldı' diyerek herkesi MHP'de görev almaya davet ediyor. Ama gelmek isteyene de kapımızı kapatmayız." Erbakan'ın da AKP'nin, Milli Görüş'ün bayraklaşan konularında "davaya ihanet ettiğini" düşünen milletvekilleri ile dirsek temasında olduğu belirtiliyor. 



</TEXT>
</DOC>
