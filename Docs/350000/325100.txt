<DOC>
<DOCNO> 325100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo27.html </URL>
<DATE> 2005/03/19/ </DATE>
<TIME> 21.03 </TIME>
<AUTHOR>  </AUTHOR>
<HEADLINE>
Beşiktaş evinde galip 1 - 0 
</HEADLINE>
<TEXT>

     Birinci Süper Futbol Ligi'nde Beşiktaş, Trabzonspor'u 1-0 yendi. 
     Karşılaşmanın ikinci yarısına kötü başlayan Beşiktaş, Trabzonspor baskısı karşısında devrenin başlarında bocalayıp, bir süre sahasından çıkamadı. Ancak ilerleyen dakikalarda oyunda dengeyi kuran siyah-beyazlılar, gol bulmak amacıyla rakip kaleye yüklendi. Savunmada başarılı bir grafik çizen Beşiktaş rakibine gol şansı tanımadı. Özellikle maçın son dakikalarında önemli gol pozisyonları üreten siyah-beyazlılar, uzatma dakikalarında Tayfur'un golüyle öne geçti ve sahadan 1-0 galip ayrıldı. 
     Karşılaşmanın ikinci yarısına hızlı başlayan Trabzonspor ise Beşiktaş kalesine yüklendi. Ancak bordo-mavililer baskılarına rağmen Beşiktaş savunmasını aşmakta güçlük çekti. Yattara'nın kötü gününde olması, Fatih'in de etkisiz kalmasıyla aradığı gole ulaşamayan Trabzonspor, son dakika içinde Tayfur'un golüne engel olamadı ve sahadan puansız ayrılarak şampiyonluk yarışında büyük bir avantajı yitirdi. 
     
     İLK YARI 

     3. dakikada Szymkowiak'ın sağ kanattan kullandığı serbest atışta, Fatih'in ceza alanı içinden kafa vuruşunda, kaleci Cordoba estetik bir hareketle meşin yuvarlağa sahip oldu. 
     8. dakikada İbrahim Akın'ın ceza alanı dışından sert şutunda top kaleci Petkoviç'de kaldı. 
     19. dakikada Fatih'in savunmanın üzerinden aşırdığı topla ceza alanının sol çaprazında buluşan Yattara, müsait durumda meşin yuvarlağa kötü vurunca, kaleci Cordoba topa sahip oldu. 
     25. dakikada Lee'nin ceza alanı dışından sert şutunda, top üstten auta gitti. 
     34. dakikada İbrahim Akın'ın ceza alanı dışından şutunda, kaleci Petkoviç son anda uzanarak meşin yuvarlağı tokatladı ve büyük bir gol tehlikesini önledi. 
     Devrenin kalan dakikalarında iki takım da gol pozisyonu üretemedi ve ilk 45 dakika 0-0 berabere bitti. 
     
</TEXT>
</DOC>
