<DOC>
<DOCNO> 339657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur20.html </URL>
<DATE> 2005/05/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Terör örgütü operasyonu... 2 kişi yakalandı 
</HEADLINE>
<TEXT>

     Terör örgütü PKK KONGRA-GEL’e yönelik düzenlenen operasyonda İstanbul ve Antalya’da 2 kişi gözaltına alındı. Operasyonda 7.5 kilogram plastik patlayıcı ele geçirildi. 
     İstanbul Terörle Mücadele Şube Müdürlüğü’nden yapılan açıklamada, terör örgütüne yönelik İstihbarat Şube Müdürlüğü ile koordineli gerçekleştirilen operasyonda, "kırsal alanda siyasi ve askeri eğitim aldıktan sonra bombalı eylemler yapmak üzere gönderildiği belirlenen 1 örgüt üyesinin İstanbul’da, 1 örgüt üyesinin ise başka bir ilde yakalandığı" bildirildi. 
     Açıklamada, yakalanan kişilerin üzerlerinde ve hücreevlerinde yapılan aramada ise 7 kilo 500 gram plastik patlayıcı, 10 adet elektrikli fünye, 2 adet elektronik telsiz başlığı, 2 adet telsize ait soket ve kablo, 2 sahte nüfus cüzdanı, 1 cep telefonu, 3 sim kart, 1 şifreli doküman, bol miktarda örgütsel içerikli doküman ile bomba düzenek krokisi elde edildiği kaydedildi. 
     Ayrıca, yakalanan kişilerin soruşturmaları neticesinde 16 Haziran 1999 tarihinde Ağrı’nın Diyadin İlçesi’nde İlçe Jandarma Komutanlığı 
     ile İlçe Emniyet Amirliği hizmet binalarına silahlı saldırıda bulunulması eylemine katıldığının anlaşıldığı belirtilen açıklamada, örgüte yönelik operasyonların aralıksız devam ettiği vurgulandı. 
     
     PATLAYICI ÜMRANİYE’DEKİ HÜCREEVİNDE.. 
     Bu arada emniyet yetkilileri, örgüt üyesi oldukları ileri sürülen Ozan Ö’nün Antalya’da, Yunus A’nın ise İstanbul’da yakalandığını, patlayıcı maddenin de Ümraniye’de bir hücreevinde ele geçirildiğini bildirdiler. 
     Plastik patlayıcının türünün belirlenmesi amacıyla laboratuvar çalışmalarının sürdüğü ve bu çalışmaların uzun zaman alabileceğini belirten yetkililer, patlayıcının C-4 çıkma ihtimalinin yüksek olduğunu söylediler. 
     Herhangi bir eylem ya da bombalı saldırı hedefi konusunda henüz tespit olmadığını anlatan yetkililer, İkitelli İETT Garajı ile Haliç Köprüsü altına patlayıcı yerleştirilmesi eylemleri ile yakalanan 2 kişinin bağlantısının belirlenemediğini kaydettiler. 
     
</TEXT>
</DOC>
