<DOC>
<DOCNO> 316996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonspo28.html </URL>
<DATE> 2005/02/20/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Ümit "Bu galibiyeti Selçuk'a armağan ediyorum" 
</HEADLINE>
<TEXT>

     Fenerbahçe'nin kaptanı Ümit Özat, Kayserispor maçında alınan galibiyeti, Real Zaragoza karşılaşmasında taraftarlardan tepki gören takım arkadaşı Selçuk'a armağan etti. 
     Selçuk ve Serkan gibi oyuncuların, Fenerbahçe'nin geleceği olduğunu ifade eden Ümit, ''Onlara sahip çıkılmalı. Umarım Selçuk kısa sürede takımdaki yerini alır ve moralini yükseltir. Bu galibiyeti Selçuk'a armağan ediyorum'' dedi. 
     Ümit Özat, uzun vade için kurulan bir takım olduklarını vurgulayarak, ''Bir Zaragoza mağlubiyeti ile kimse ümitsizliğe kapılmasın. Futbolda kesin konuşmak doğru olmaz ama ben Zaragoza'yı deplasmanda yeneceğimize inanıyorum'' diye konuştu. 
     Yeni transfer Anelka'yı da öven Ümit, ''Henüz iki haftadır birlikteyiz. Kendisi pırlanta gibi bir arkadaşımız. Bize hemen uyum sağladı'' ifadelerini kullandı. 
     Ümit Özat, bu maçta orta sahada oynamasıyla ilgili olarak da, ''Hocam bu maçı mutlaka atlatmamız gerektiğini söyledi ve bana orta sahada görev verdi. Ben ne görev verilirse yaparım'' diyerek sözlerini tamamladı. 
     
</TEXT>
</DOC>
