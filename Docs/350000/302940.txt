<DOC>
<DOCNO> 302940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/yasam/yas10.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tsunami, ruhlara da ağır hasar verdi... 
</HEADLINE>
<TEXT>


DIŞ HABERLER SERVİSİ 

Yaralarını sarmaya çalışan felaketzedelerin, fiziksel rahatsızlıkların yanı sıra psikolojik sorunlar yaşaması bekleniyor. Dünya Sağlık Örgütü'nün Güney Asya sözcüsü Harsaran Pandey, felaketin, binlerce kişide de ciddi akıl sağlığı problemlerine yol açacağını söyledi. Pandey, olay sırasında bölgede bulunanların ve olayı ekranlardan izleyen çok sayıda insanın psikolojik yardıma ihtiyaç duyacağını vurguladı. Tüm ülkelerden yardım beklediklerini söyleyen Pandey, "Psikolojik destek için bir ekip oluşturmaya çalışıyoruz, ancak 10 kişi milyonlara yardım edemez" dedi. Malezyalı psikiyatr Lim Chee Min de, felaketzedelerde önce birkaç gün süren şok ve uyuşukluk hissi görüleceğini, ardından dış dünyayla bağlantılarının kopacağını belirtti. Lim Chee Min, bu işaretleri ölüm korkusunun izleyebileceğini söyledi. 


</TEXT>
</DOC>
