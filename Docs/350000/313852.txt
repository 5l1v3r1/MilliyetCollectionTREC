<DOC>
<DOCNO> 313852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy22.html </URL>
<DATE> 2005/02/09/ </DATE>
<TIME> 17.34 </TIME>
<AUTHOR>  </AUTHOR>
<HEADLINE>
Domaç "Türkiye genelinde SSK'lı hastalar 9 bin eczaneden ilaç alabilecek" 
</HEADLINE>
<TEXT>

     SSK'lılar, yarından itibaren kurumla anlaşma yapan, Türkiye genelinde 9 bin eczaneden ilaç alabilecek. 
     SSK Sağlık İşleri Genel Müdürü Servet Rüştü Karahan, AA muhabirine yaptığı açıklamada, SSK'lıların serbest eczanelerden ilaç alabilmesi için imzalanan protokol kapsamında, eczacıların SSK ile anlaşma yapma taraftarı olduklarını, ancak bazı oda temsilcilerinin uygulamaya karşı çıktığını söyledi. 
     SSK'nın, Türkiye genelinde 7 bin eczane ile anlaşması bulunduğunu kaydeden Karahan, SSK hastanelerinin Sağlık Bakanlığı'na devrinin gerçekleşeceği 19 Şubat'a kadar bu sayıyı Türkiye genelinde 11 bine çıkarmayı hedeflediklerini anlattı. 
     Karahan, 11 bin eczaneyle anlaşma yapılması halinde hastalara ilaç temininde sıkıntı yaşanmayacağını belirterek, şunları söyledi 
     ''Biz aslında tüm eczanelerle anlaşma yapma taraftarıyız. 19 Şubat'a kadar, hem SSK eczaneleri hem de serbest eczanelerden hastalar ilaçlarını alabilecek. Yaptığımız anlaşmaya göre, ayın 19'una kadar işyeri hekimlerinin yazdığı reçeteler ile heyete dayalı ilaçları kendi hastane eczanelerimiz verecek. Ama, kendi eczanelerimizi kapattıktan sonra tüm ilaçlar eczanelerden verilecek. Sanırım 3 ay kadar SSK kendi ilaç uygulama talimatı uyarınca bu talimat içinde yer alan ilaçları hastalarına verecek. Daha sonra liste tüm sosyal güvenlik kuruluşları için birleştirilecek. SSK eczaneleri, 20 Şubat tarihi itibariyle Sağlık Bakanlığı'na geçtiği için SSK bünyesinden çıkmış olacak. Vatandaşa sıkıntı çektirmektense, SSK hastalarına mevcut eczanelerinde ilaç dağıtabilir. Uygulamada sıkıntıyı azaltmak için her türlü alternatifi görüşüyoruz.'' 
     
     TEB GENEL BAŞKANI DOMAÇ 
     Türk Eczacıları Birliği TEB Genel Başkanı Mehmet Domaç da protokol kapsamında, son 3 günde yaklaşık 2 bin eczanenin kurumla anlaşma imzaladığını söyledi. 
     SSK'nın daha önce, çoğunluğu ilçe ve kasabalarda olan 7 bin eczane ile anlaşması bulunduğunu anımsatan Domaç, böylece yarından itibaren Türkiye genelinde SSK'lı hastaların yaklaşık 9 bin eczaneden ilaç alabileceklerini kaydetti. 
     Uygulamadan eczacıların zarar görmeyeceğini, eczanelere iskonto yapmayan ilaç firmalarına karşı çeşitli önlemler alacaklarını anlatan Domaç, ''Biz zaten Emekli Sandığı ve Bağ-Kur'a provizyon sistemi üzerinden ilaç veriyoruz. SSK'ya da bu yolla ilaç vereceğiz. Ama SSK, provizyon için gerekli şifreyi tüm eczanelere dağıtsın ve anlaşmayı kolaylaştırsın. Yarın, anlaşma yapan ve şifresi olan eczanelerimiz, SSK'lılara hizmet vermeye başlayacak'' diye konuştu. 
     Mehmet Domaç, protokolün uygulanmasına karşı çıkan bazı eczacı odası temsilcilerinin kendilerine muhalif olduklarını da savundu. 
     
</TEXT>
</DOC>
