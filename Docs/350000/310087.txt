<DOC>
<DOCNO> 310087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/guncel/gun03.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte faturayla alım 
</HEADLINE>
<TEXT>


DKK'daki yolsuzluk iddialarına ilişkin davada savcılık, Erdil'in komutanlık yaptığı dönemde, yüksek fiyattan, sahte fatura ve kaşelerle mal alımı yapıldığı belirledi 

GÖKÇER TAHİNCİOĞLU Ankara 

Deniz Kuvvetleri Komutanlığı'ndaki DKK yolsuzluk iddialarına ilişkin açılan ikinci davada verilen ifadeler, komutanlığa mal alımlarının yıllarca sahte teklif mektupları hazırlanarak yapıldığını ortaya çıkardı. Eski komutan İlhami Erdil, eşi Füsun ve kızı Deniz'in yargılandığı davanın soruşturması sürerken, dosyanın bir bölümü, DKK Askeri Savcılığı'na gönderildi. Savcılık, Erdil'in komutanlık yaptığı 1999-2001 arasında, DKK'na yüksek fiyattan, sahte fatura ve kaşelerle mal alımı yapıldığını belirledi. Savcılık, bir kısmı emekli 11 subay ve astsubayla 8 firma yetkilisi hakkında dava açtı. Sanıkların, kazanmasını istedikleri firmanın teklifinden yüksek fiyatlı sahte teklif mektupları hazırladığı, böylece alımların 3-5 firma üzerinden yapıldığı iddia edildi. 
Son duruşma, 13 Ocak'ta DKK Askeri Mahkemesi'nde yapıldı. Sanıkların "İhaleler kurallara uygun. 'Çarşı pazarlığı' olarak nitelendirilen piyasadaki firmalardan teklif alınıp en uygun teklifi sunan firmaya ihalenin verilmesi yöntemiyle yapıldı" ifadeleri üzerine mahkeme, teklif alındığı ileri sürülen firmaların sahiplerini dinledi. Tahta Mobilya'nın sahibi Mehmet Tulumoğlu, "Teklif vermedim. Firmamda bir veya 2 kişi çalışmaktadır" dedi. 
Gürbüz Ticaret'in sahibi Hayati Binbir, Niğde Pazarı firmasının sahibi Ahmet Aydoğan ve Kardeş Züccaciye'nin sahibi Emin Başer ise teklifleri yanlarında çalışanların vermiş olabileceğini kaydetti. 
Anıl Mefruşat firmasının sahibi Murat Çağıgan ile Herçeşit Mefruşat firmasının sahibi Mehmet Mete ise, teklif vermelerine rağmen, bu güne kadar hiçbir ihaleyi kazanamadıklarını dile getirdi. 


</TEXT>
</DOC>
