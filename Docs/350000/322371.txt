<DOC>
<DOCNO> 322371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/siyaset/axsiy02.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a göre suçlu medya 
</HEADLINE>
<TEXT>


Başbakan Erdoğan, İstanbul'daki polisin kadınları 'dövmesi' olayıyla ilgili medyayı suçlayarak, "Reyting için Avrupa'ya bizi ihbar ettiler" dedi 

ANKARA Milliyet 


Başbakan Recep Tayyip Erdoğan, İstanbul'da polisin kadınları dövmesi olayıyla ilgili olarak medyaya yüklendi. "Yere düşmüş bir bayana vurulmasını insani bulmuyorum" diyen Erdoğan, "Ama kendi medyamız reyting için Türkiye'yi Avrupa'ya ihbar etti. Oradaki provokasyonu kimse görmedi. Orada bölücübaşının fotoğrafının ne işi vardı" dedi. 
Erdoğan, TGRT Haber'in sorularını yanıtlarken İstanbul'daki olaylar ve arkasından gelen AB tepkisiyle ilgili medyayı eleştirdi. Erdoğan, "Orada ne oldu, kimse sormuyor. Ayın 6'sı mı, yoksa 8'i mi kadınlar günüydü. Bölücübaşının fotoğrafının orada ne işi vardı Provokasyon olarak görüyorum. Emniyet güçlerinin yaptığı yanlışlar yok mu ,bunu bir kenara koyalım. Provokasyona gelmemek lazım" diye konuştu. 
Erdoğan, medyayı şöyle eleştirdi "Bunu bir kere gösterdin geç, her haberde bunu göstermek olmaz." 
Erdoğan, Cumhurbaşkanı Sezer'in veto ettiği 2B yasasıyla ilgili sorunu mutabakatla çözeceklerini belirterek, "Halkım bizi buraya getirmişse bu problemi çöz diye getirdi" şeklinde konuştu. ABD ile üst düzeyde stratejik ortaklığın devam ettiğini bildiren Erdoğan, "Bazı çevreler suni kriz üretmek istiyorlar ama üst düzeyde böyle şey yok" dedi. Erdoğan, erken seçimin gündemlerinde olmadığını da belirtti. 


</TEXT>
</DOC>
