<DOC>
<DOCNO> 313673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/spor/spo02.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üstüne alınmadı 
</HEADLINE>
<TEXT>


Daum, Tuncay ve Selçuk'un davranışlarıyla ilgili yönetime verdiği raporda, "Görüntüleri izledim. Tepkilerin bana olduğunu zannetmiyorum. Aşırı hırstan böyle davrandılar" ifadesini kullandı 


Acil operasyon 
SAMSUN deplasmanında oyundan alındıktan sonra yedek kulübesinde eldivenlerini fırlatan, kendilerine verilen montları giymeyen Selçuk ve Tuncay Şanlı için Fenerbahçe Yönetimi, Teknik Direktör Daum'dan rapor istedi. Sarı-Lacivertli yöneticiler, iki futbolcunun kamuoyunda büyük yankı bulan bu hareketlerinin cezasız kalmaması konusunda Alman hocanın görüşlerine başvurdu. 

Dosya kapatıldı 
DAUM konuyla ilgili yönetime, "Karşılaşmadan sonra görüntüleri bir kez daha izledim. Tuncay ve Selçuk'un tepkilerinin bana olduğunu zannetmiyorum. Golün gecikmesinden dolayı ikisi de bir hayli gergindi. Hırsları davranışlarına yansıdı" açıklamasını yaptı. Alman hocanın düşünceleri üzerine yönetim iki oyuncuya ceza vermekten vazgeçti ve bu dosya hemen kapatıldı. 

Pierre, Mart'ta sahada 

SARI-Lacivertli takımın Hollandalı yıldızı Pierre van Hooijdonk, mart ayında takımla birlikte çalışmalara başlayacak. Uzun süredir sakat olan tecrübeli oyuncunun, Teknik Direktör Daum'un verdiği programı eksiksiz uyguladığı belirtildi. Real Zaragoza ile oynanacak UEFA Kupası maçlarında takımdaki yerini alamayacak olan Hooijdonk'un, ikinci yarının altıncı haftasına yetiştirilmesi hedefleniyor. 

Biletlerde damping 

YÖNETİM, İstanbulspor ile pazar günü oynanacak olan karşılaşmanın biletlerinde indirime gitti. Kötü hava şartları nedeniyle seyircinin stada gelmemesinden çekinen Fenerbahçeli yöneticiler, Anelka'nın da ilk kez Şükrü Saracaoğlu'na çıkacağı karşılaşmada tribünlerin dolması için gayret gösteriyor. Bu arada İstanbulspor maçının biletleri dün satışa çıktı. 

Dereağzı'na konuk oldular 

Samandıra felç 
SAMANDIRA Tesisleri'nde zeminin karla kaplı olması nedeniyle Fenerbahçe dünkü çalışmasını Dereağzı Tesisleri'nde yaptı. Samandıra'daki sahaları temizlemekte güçlük çeken Sarı - Lacivertliler, İstanbul Büyükşehir Belediyesi'nden gelen kar temizleme makineleri ile Dereağzı'nı kısa sürede hazır hale getirdiler. Yönetim, Şükrü Saracoğlu'nda da temizleme çalışmalarını dün başlattı. 

Neşeli çalışma 
DAUM, yönetimindeki idmana koordinasyon çalışmalarıyla başlayan Sarı-Lacivertliler, daha sonra çift kale maç oynadı. Koordinasyon çalışmaları sırasında ikişerli gruplara ayrılan futbolcular, karşılıklı havlu tutarak ve birbirlerinden ayrılmadan çift kale maç yaptı. Bu çalışma sırasında oldukça ilginç görüntüler ortaya çıkarken, futbolcular da eğlendi. Çalışmaya sakat Van Hooijdonk, Luciano ve Servet ile izinli olan Önder katılmadı. 


</TEXT>
</DOC>
