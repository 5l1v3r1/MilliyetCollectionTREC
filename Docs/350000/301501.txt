<DOC>
<DOCNO> 301501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/yazar/guclu.html </URL>
<DATE> 2004/12/28/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitimde bir yılın değerlendirmesi 1 
</HEADLINE>
<TEXT>


Eğitimde yoğun bir yıl geride kaldı. Belki de en çok projenin gündeme geldiği bir yıl oldu. Bazen öyle bir noktaya gelindi ki yeni proje açıklamaktan, eskilerin takibi yeterince yapılamadı. Bu yüzden de çok ses getirecek işler unutuldu gitti. 
Örneğin Eğitime Yüzde 100 Destek kampanyası, örneğin Haydi Kızlar Okula seferberliği. Müfredattaki yeni düzenlemeler de bir o kadar önemliydi. Ama kaynadı gitti. Oysa her biri bir bakanı bir ömür boyu sevgiyle anmaya yeter de artardı. 
YÖK yasası ve ÖSS değişikliği gibi can sıkıcı, boşa kürek çektirici gelişmeler de olmadı değil. Ama hepsi geride kaldı. Şimdi yeni yıla, yeni projeler ve yeni bir heyecanla giriliyor. Milli Eğitim Bakanı Çelik, yarın gece Genç Bakış'ta konuğumuz olacak ve bir yılın değerlendirmesini yapacak. O kadarla da yetinmeyip 2005'e yönelik projelerini açıklayacak. 
Sanıyorum bu işe en çok yıllardır tayin bekleyen öğretmen adayları sevinecek. Çünkü aylardır Bakan Bey'den bir müjde bekliyorlar... Müjde bekleyen bir başka kesim ise, çeşitli nedenlerle üniversitelerden ilişiği kesilen öğrenciler. Onlar da içinde bulunduğumuz yıl çok umutlandılar ama hayallerinin gerçekleşmesi, maalesef gelecek yıla kaldı. Bakalım yeni yıl onlara ne getirecek 
Ücretsiz ders kitabı ve kolejlerde 10 bin öğrencinin bedava okutulması, AKP iktidarının öncelikli hedefleri arasındaydı. Ücretsiz öğrenci uygulaması Cumhurbaşkanı Sezer'den veto yedi. Ama ücretsiz ders kitabı uygulaması devam ediyor. KDV'nin kolejlerde olmasa bile dershane, kantin ve servislerde yüzde 18'den 8'e indirilmesi de olumlu bir gelişme. 
Liselere giriş sınavlarının tek elde toplanması, bu yıl içerisinde gerçekleşen projelerin belki de en hayırlısıydı. Öğrenci ve velilerin yaz tatili artık zehir olmayacak. Öğretmen başvurularının da tıpkı atamalar gibi sanal ortam üzerinden gerçekleşmesi ve torpilin asgariye indirilmesi de iktidarın övünç duyduğu konulardan biri oldu. 
Üzerinde en çok konuşulacak ve derin izler bırakacak projelerden biri de her okula internet bağlantılı bilgisayar ve her öğretmene laptop projesi. Bu gerçekleştiği takdirde tümüyle olmasa bile bir ölçüde bilişim çağını yakalamış olacağız. Eski dünya klasikleri kadar olmasa da 100 Temel Eser projesi de okuma sevgisini geliştirmeye yönelik önemli adımlardan biri. Ama pek çok proje gibi o da rüzg r gibi geldi geçti. 
Uzman Öğretmenlik Yasası üzerinde yıllarca konuşulan ama bir türlü yasal alt yapısı oluşturulmayan girişimlerden biriydi. O da gerçekleşti. Ama yarattığı rahatsızlık diz boyu. Üstelik mahkemelik. 
Asker ve polis okulları dışındaki tüm okulların tek çatı altında toplanması da bu yıl ele alınan konulardan bir diğeriydi. Okullarda demokrasi eğitimi de her ne kadar fazla ilgi görmese de uygulanmaya çalışılan projelerden biriydi. 
AB ile yatıp AB ile kalktığımız şu günlerde AB'ye yönelik projeler de unutulmadı. Bu alanda ciddi hazırlıklar içerisine girildi. Sonuçlarını önümüzdeki yıllarda göreceğiz. 

Gensoru yarın 
Milli Eğitim Bakanı Çelik hakkında yarın TBMM'de okul ihaleleriyle ilgili olarak Meclis soruşturması açılıp açılmayacağına karar verilecek. İhale koşullarına uyulmadığı gerekçesiyle CHP milletvekillerince verilen soruşturma önergesi muhtemelen reddedilecek ama bu arada pek çok konu da masaya yatırılacak. 
Milli Eğitim Bakanlığı koltuğu iğneli fıçı gibi. Sanki politikacı öğütme makinesi. Bakanlar içerisinde en yoğun mesai gerektirmesine karşın en fazla eleştiri alan bir makam... 
Bugün yapılanları ortaya koyduk. Yarın da eleştirileri masaya yatıracağız. Ayrıca yüzlerce öğrenciyle birlikte Kanal D'de Genç Bakış'ta sorularımızı Çelik'in kendisine yönelteceğiz. Sizler de telefon ya da internet üzerinden sorularınızı direkt olarak kendisine iletebileceksiniz. 
Özetin özeti Milli Eğitim'de yapacak daha çok iş var .. 



</TEXT>
</DOC>
