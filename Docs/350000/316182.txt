<DOC>
<DOCNO> 316182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur16.html </URL>
<DATE> 2005/02/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
14 yaşındaki kızına tecavüzden yargılanan arkadaşını savundu .. 
</HEADLINE>
<TEXT>

     İsmail AKDUMAN DHA 

      SAMSUN'da arkadaşının evden kaçan kızı 14 yaşındaki M.K.'yi evine alıp tecavüz ettiği iddiasıyla tutuklu yargılanan 61 yaşındaki Muzaffer Kurt, iftiraya uğradığını söyledi. M.K.'nın babası 56 yaşındaki Abidin K., ise, "Kızım sürekli evden kaçıyor. Suçlu benim kızımdır. Muzaffer benim 30 yıllık arkadaşımdır. Öyle bir şey yapmaz'' dedi. Kurt, bu ifade üzerine serbest bırakıldı. 
     Fevziçakmak Mahallesi'ndeki evinden, iddiaya göre baba baskısına dayanamayarak bir ay önce kaçan M.K., babasının arkadaşı Muzaffer Kurt'un evine sığındı. Ertesi gün karakola giden M.K., evine sığındığı Muzaffer Kurt'un kendisine tecavüz ettiğini öne sürüp şikayetçi oldu. Kurt şikayet üzerine tutuklandı. 
     Samsun 1'inci Ağır Ceza Mahkemesi'nde 7 yıldan az olmamak kaydıyla yargılanan Muzaffer Kurt'un yargılanmasına başlandı. M.K.'nın katılmadığı ilk duruşmada babası Abidin K. hazır bulundu. 
     Seyyar satıcı olan sanık Muzaffer Kurt, iftiraya uğradığını belirterek kendisini şöyle savundu "Ben kızı değil, babasını tanıyorum. Yaklaşık 30 yıldır arkadaşlığımız var. Kızı bana gelip kendisini tanıttıktan sonra evden kaçtığını söyledi ve akşam olduğu için geceyi bende geçirdi. Sabah olunca ailesini arayacaktım. Ancak o uyandıktan sonra benden 150 milyon lira istedi. Vermedim. Bunun üzerine karakola gidip şikayet etmiş. Ben kötü bir şey yapmadım.'' 
     
     ARKADAŞINI SAVUNDU 
     Duruşmaya katılan Abidin K. ise kızını suçladı. Abidin K., "Kızım sürekli evden kaçıyor. 15 gündür de kayıp. 30 yıllık dostumun kızıma kötü bir şey yaptığını sanmıyorum. Suçlu benim kızımdır. Arkadaşıma iftira attığını düşünüyorum. Şikayetçi değilim'' dedi. 
     Duruşmaya gelmeyen M.K ise, soruşturma aşamasında karakolda ve savcılıkta verdiği ifadelerde Muzaffer Kurt'un kendise tecavüz ettiğini öne sürmüştü. M.K., "Babam gezmeme karışıyordu. Ben de evden kaçtım. Ancak kalacak yer bulamayınca, Muzaffer Amca'nın evine gittim. Gece ben uyurken odama girerek, benimle zorla ilişkiye girdi'' diyerek şikayetçi olmuştu. 
     Mahkeme, M.K.'nın babasının ifadesi doğrultusunda tecavüz olayının gerçekleşmediğine ve suç vasfının değiştiğine kanaat getirerek, sanık Muzaffer Kurt'un tutuksuz yargılanmasına karar verdi. 
     
</TEXT>
</DOC>
