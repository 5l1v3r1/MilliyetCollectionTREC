<DOC>
<DOCNO> 308820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun16.html </URL>
<DATE> 2005/01/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Papa ilk kez Ağca suikastını anlatıyor 
</HEADLINE>
<TEXT>

     Papa İkinci John Paul, Mart ayında piyasaya çıkacak kitabında ilk defa Mehmet Ali Ağca'nın 1981 yılında kendisine karşı gerçekleştiriği suikastı ayrıntılı bir biçimde anlatıyor. 
     Kitabının son bölümünde saldırı günündeki düşüncelerini aktaran Papa'nın kaldırıldığı hastanedeki hasta yatağında kendisini ağır yaralayan Ağca için "Beni vuran ve içtenlikle affettiğim kardeşimiz için dua edin" dediğine dikkat çekiliyor. 
     The Times gazetesine göre, Papa, "son vasiyeti" olarak değerlendirilen "Hatıra ve Kimlik" isimli kitabında ilk kez Mehmet Ali Ağca'nın gerçekleştirdiği suikastı tüm ayrıntılarıyla dile getiriyor. 84 yaşındaki Papa'nın suikast günündeki düşüncelerini aktardığı 400 sayfalık kitabın bir "best seller" olması bekleniyor. 
     Mart ayında piyayasa çıkacak olan soru yanıt formatındaki kitabın sadece Katolikler değil tüm insanlara yönelik olduğu ifade edilirken kitabın "son dönemin en iyi dini kitabı" olarak değerlendirilmesinin beklendiği kaydediliyor. 
     Kitabı yayınlayacak olan zengin yayıncı Lord Weidenfel de, The Times'e yaptığı açıklamada kitabın suikast ile ilgili bölümünün "çok etkileyici" bir son bölüm olduğunu belirterek "Cinayet günü ayrıntılı bir biçimde anlatıyor. Birdenbire kendisini ölüm ile yüzyüze buldu. 
     Bir adamın kendisine ateş ettiğinin farkındaydı. O anda kendi kafasındaki olup bitenleri aktarıyor" dedi. 
     The Times, suikasttan dört gün sonra Papa'nın, kaldırıldığı hastanedeki yatağında Mehmet Ali Ağca için "Beni vuran ve içtenlikle affettiğim kardeşimiz için dua edin" dediğine dikkat çekiyor. 
     Papa'nın Polonya dili ve İtalyanca olarak yazdığı kitaptan sağlanacak gelir insani projelerde kullanılacak. İkinci Dünya Savaşı'nın başlangıcından bugüne kadar uzanan yılları kapsayan kitapta komünizme ile kapitalizm arasındaki çatışma ve Katolik Kilisesi'nin geleceği gibi Papa'nın yakından ilgilendiği konular üzerinde duruluyor. 
     
</TEXT>
</DOC>
