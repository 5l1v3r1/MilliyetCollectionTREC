<DOC>
<DOCNO> 327423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/dunya/axdun02.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Roza, 'yıldırım devrim'i anlattı 
</HEADLINE>
<TEXT>


Kırgızistan'da yeni yönetimde Dışişleri Bakanlığı görevini üstlenen Roza Otunbayeva, AGİT'e üye ülkelerin büyüklelçilerine, 'Niyetimiz çadırlar kurup aylarca saray önünde kalmaktı, ancak Akayev'e bağlı güvenlik güçleri sertleşince halkı durduramadık" dedi 

UTKU ÇAKIRÖZER Ankara 


Kırgızistan'da Askar Akayev'i devirerek iktidarı ele geçiren muhaliflerin liderlerinden Roza Otunbayeva, "Bizim niyetimiz, çadırlar kurup aylarca Beyaz Ev'in önünde kalmaktı. Ancak Akayev'e bağlı güvenlik güçleri sertleşince halka hakim olamadık, böylece devrim tamamlandı" dedi. 
Kırgızistan'da yeni dönemde Dışişleri Bakanlığı'nı üstlenen Otunbayeva, Türkiye'nin Bişkek Büyükelçisi Serpil Alpman'ın da aralarında bulunduğu Avrupa Güvenlik ve İşbirliği Teşkilatı AGİT üyesi ülkelerin büyükelçilerini dün toplantıya çağırarak, "yıldırım devrim"i anlattı. 

Ukrayna örneği 
Uzun süreli bir gösteri planladıklarını söyleyen Otunbayeva, "Başkanlık Sarayı 'Beyaz Ev'in önüne Ukrayna'daki gibi çadırlar kurup günlerce protestolara devam edecektik. Ancak Akayev'e bağlı güçler zor kullanınca çatışma oldu. Halka egemen olamadık ve Beyaz Ev'e girdiler" dedi. Kırgızistan'da şu anda 2 farklı meclis olduğunu kaydeden Otunbayeva, "Hangisinin geçerli olduğunu belirlemek için cumhurbaşkanının belirlenmesi gerekli. Ama Akayev, 'İstifa etmiyorum' dedi. Biz ülke dışında olduğunu biliyoruz. Onun için bu makam boş sayılır" ifadelerini kullandı. 

'Bizi tanıyın' 
Devlet başkanlığına ve başbakanlığa vek let edecek bir isim atadıklarını da ifade eden Otunbayeva, şöyle devam etti 
"Hükümet kuruldu. Parlamento konusunda yaşanan görüş ayrılığını da gidereceğiz. Uluslararası camiayı yönetimimizi tanımaya çağırıyorum. Birinci önceliğimiz güvenlik olacak. Sınır ve gümrük birliklerimiz bundan sonra merkezi otoriteye bağlanacak." 
Otunbayeva, Türk Büyükelçi Alpman'ın, "Türklerin işyerlerine yapılan saldırıları idareniz üstlenecek mi " sorusuna da, "Talanı yapanlar bizim hareketimizden değil, güvenlik boşluğundan istifade edenler. Ancak biz tabii ki bu olumsuz gelişmelerin sorumluluğunu hissediyoruz" diye yanıt verdi. 
Kırgız yetkililer, Otunbayeva'nın bu sözlerinden birkaç saat sonra, Türk işadamı Yusuf Uğur'un Bişkek'in en büyük alışveriş merkezindeki mağazasında zarar tespitinde bulundu. 

Büyükelçi Alpman Kırgız TV'sinde 

Türk işyerlerine yapılan yağma üzerine Büyükelçi Serpil Alpman'ın, darbeyle yeni yönetimin eline geçen Kırgızistan devlet televizyonundan KTR Kırgız halkına bugün seslenmesi bekleniyor. İşadamlarıyla bir toplantı yaptığını kaydeden Alpman, "Kırgız halkına doğrudan seslenmenin en doğru yol olduğunu düşündük. Aracılar vasıtasıyla randevu aldık ve bu sabah dün 2 Türk işadamıyla KTR'ye gittim. 20 dakikalık bir röportaj yapıldı. Yarın bugün yayımlayacaklar" dedi. Alpman, röportajda, "Görevinin Türkiye ile Kırgız halkı arasındaki ilişkilerin geliştirilmesi ve iki halkın birbirine yakınlaşması olduğunu, özde - sözde bir olan iki halkın dostluğunun daha da artacağı" mesajını verdiğini belirtti. Alpman'la birlikte Kırgız halkına seslenen Bellona Şirketler Grubu Temsilcisi Kamil Dede de, "Üzücü olaylar oldu. Ama biz bunun sadece bize yönelik olduğunu düşünmüyoruz" diye konuştu. 


</TEXT>
</DOC>
