<DOC>
<DOCNO> 311533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/guncel/gun09.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatma Şahin SSK'lıya da tüp bebek isteyecek 
</HEADLINE>
<TEXT>


GÜNSELİ ÖNAL Ankara 

Bebeği olmayan ve kocasının üzerine kuma getirmesinden korkarak kendisinden yardım isteyen Güneydoğulu kadınların talebi üzerine Emekli Sandığı ve Bağ-Kur'luların devlet yardımıyla tüp bebek sahibi olmasının yolunun açılmasını sağlayan AKP Gaziantep Milletvekili Fatma Şahin, bu kez SSK'lılar için kolları sıvadı. 
Şahin, önceki gün Çocuğumu İstiyorum Derneği'nin temsilcileriyle Maliye Bakanlığı Müsteşarı Hasan Basri Aktan ile görüşerek, SSK'lıların da devlet yardımıyla tüp bebek sahibi olmalarının sağlanmasını istedi. 

Bakanla görüşecek 
Aktan, Maliye Bakanlığı'nın bu ay yayımlanacak olan bütçe talimatına memur ve Bağ-Kur'lular için tüp bebek sahibi olma hakkı konulduğunu, tüm sosyal güvenlik kurumlarının tek çatı altında toplanması durumunda bu haktan SSK'lıların da yararlanacağını belirtti. 
Bunun zaman alacağını kaydeden Şahin ise, SSK'lıların da devlet yardımıyla tüp bebek sahibi olabilmesini sağlayacak bir yönetmeliğin yayımlanması için Çalışma ve Sosyal Güvenlik Bakanı Murat Başesgioğlu ve bakanlık müsteşarı ile görüşme kararı verdi. 




</TEXT>
</DOC>
