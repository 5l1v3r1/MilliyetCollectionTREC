<DOC>
<DOCNO> 317530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko15.html </URL>
<DATE> 2005/02/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tüketici Güven endeksi yükseldi... 
</HEADLINE>
<TEXT>

     Tüketici Güven Endeksi bu yılın Ocak ayında, bir önceki aya göre yüzde 0.25, bir başka deyişle 0.2 puan artarak 105.4'e çıktı. 
     Tüketici Güven Endeksi, 2004 yılı Aralık ayında 105.2 düzeyindeydi. 
     Güven endeksindeki artış, ''tüketicilerin, gelecek dönem satın alma güçlerine, genel ekonomik durum ile iş bulma olanaklarına ilişkin değerlendirmelerin iyileşmesinden'' kaynaklandı. 
     Devlet İstatistik Enstitüsü ile Merkez Bankası tarafından her ay ortaklaşa düzenlenen ve tüketicilerin harcama davranış ve beklentilerinin değerlendirildiği Tüketici Eğilim Anketi'nin Ocak ayı sonuçları açıklandı. 
     Endeksin alt kalemleri ve değişim oranlarına bakıldığında ise mevcut dönemde satınalma gücü endeksi 92.7'den 92.8'e, gelecek dönem için satın alma gücü endeksi 97.5'den 99.2'ye, genel ekonomik durum endeksi 104.7'den 108.6'ya, iş bulma olanakları da yüzde 93.1'den 94.2'ye yükseldi. 
     Mevcut dönemin dayanıklı tüketim malı satın alma için uygunluğu endeksi ise 137.9'dan 132.3'e geriledi. 
     
     SATIN ALMA GÜCÜ 
     Ankete katılanların verdiği yanıtlar çerçevesinde, 6 ay öncesine göre şu andaki satın alma gücü kapsamında, kişilerin ''geçen aya göre satın alma gücü çok daha iyi'' diyenlerin oranı yüzde 0.8'den yüzde 0.9'a, ''aynı'' diyenlerin oranı da yüzde 51.6'dan yüzde 51.7'ye çıktı. Aynı dönemde, ''biraz daha iyi'' diyenlerin oranı yüzde 17.2 ile değişmedi. 
     Kişilerin gelecek 6 aylık dönemdeki satın alma gücüyle ilgili beklentilerinde, Ocak ayında 2004 yılı Aralık ayına göre ''çok daha iyi olacak'' diyenlerin oranı yüzde 0.7'den yüzde 0.9'a, ''aynı kalacak'' diyenlerin oranı yüzde 51.2'den yüzde 51.3'e, ''biraz daha iyi olacak'' diyenlerin oranı da yüzde 20.3'den yüzde 21.4'e yükseldi. 
     
     İŞ BULMA OLANAKLARI 
     Kişilerin gelecek 6 aylık dönemde, Türkiye'de iş bulma olanaklarına ilişkin beklentilerinde bu yıl Ocak ayında bir önceki aya göre, ''belirgin olarak artacak'' ile ''aynı kalacak'' diyenlerin oranlarında azalma yaşandı. 
     ''Biraz artacak'' diyenlerin oranlarında ise artış yaşandı. Kişilerin, içinde bulunulan ayın, buzdolabı, TV, mobilya gibi dayanıklı tüketim malları satın almak isteyenler için uygunluğuna ilişkin olumlu düşünceleri, Ocak ayında azalarak yüzde 51.8'den yüzde 49.3'e geriledi. 
     
     TASARRUF ETME OLANAĞI 
     Kişilerin genel ekonomik durum göz önünde bulundurulduğunda, içinde bulunulan dönemin tasarruf etmek Türk Lirası, döviz, altın, mevduat, diğer finansal yatırım araçları vb için uygunluğuna ilişkin düşünceleri kapsamında, ''kesinlikle uygun bir zaman'' ile ''pek uygun bir zaman değil'' diyenlerin oranında artış yaşandı. 
     ''Kesinlikle uygun bir zaman değil'' ve ''uygun bir zaman'' diyenlerin oranında ise azalma görüldü. 
     Endeksin 100'den büyük olması, tüketici güveninde ''iyimser durum'', 100'den küçük olması tüketici güveninde ''kötümser durum'', 100 olması ise tüketici güveninde ''ne iyimser ne de kötümser durum'' olduğunu gösteriyor. 
     
</TEXT>
</DOC>
