<DOC>
<DOCNO> 339970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur36.html </URL>
<DATE> 2005/05/05/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Vetolu Gelir İdaresi Yasası 
</HEADLINE>
<TEXT>

     Cumhurbaşkanı Ahmet Necdet Sezer tarafından, başkan yardımcılarının atanmasının üçlü kararname ile öngörülmediği gerekçesiyle TBMM’ye iade edilen Gelir İdaresi Başkanlığı’nın Teşkilat ve Görevleri Hakkında Kanun’un 28. maddesi, TBMM Genel Kurulu’nda aynen kabul edildi. 
     Madde üzerinde CHP Grubu adına söz alan İstanbul Milletvekili Ali Kemal Kumkumoğlu, tasarının dün Plan ve Bütçe Komisyonu’nda görüşüldüğünü ve 48 saat geçmeden Genel Kurul’a indirildiğini belirterek, bu yaklaşımın alışkanlık haline getirilmesinden rahatsız olduğunu ifade etti. 
     Kumkumoğlu, vetolu her yasa Genel Kurul’a geldiğinde iktidar sözcülerinin bunu bahane ederek, Cumhurbaşkanı Sezer’e yönelik haksız eleştirilerde bulunmasının da kabul edilemez olduğunu söyledi. 
     AK Parti Grubu adına söz alan Nevşehir Milletvekili Osman Seyfi, yapılan eleştirilerin Cumhurbaşkanı’nın yetkilerini tartışmak değil, maddenin geri gönderilme gerekçeleri olduğunu söyledi. 
     Madde üzerindeki görüşmelerde, hükümet adına Devlet Bakanı ve Başbakan Yardımcısı Mehmet Ali Şahin söz aldı. Yürürlükte kaldığı sürece Anayasa’yı ve Cumhurbaşkanı’nın yetkilerini tartışmayacaklarını ifade eden Şahin, "Ancak, bu maddenin geri gönderilme gerekçelerini kabul etmemiz mümkün değildir" dedi. Hangi atamaların kararnameye bağlı olacağını tespit etme yerinin TBMM olduğunu ve bu yetkinin Cumhurbaşkanı’nda olmadığını belirten Şahin, o nedenle söz konusu maddede Anayasal bir sorun olmadığını belirtti. 
     Şahin, şunları söyledi 
     "Beni en fazla rahatsız eden, geri gönderilme gerekçesindeki bazı ibareler. Biz, burada Anayasal sistemi tartışmıyoruz. Türkiye’de rejim oturmuştur, bunu tartışmanın gereği de lüzumu da yoktur. Ayrıca, bu Parlamento’dan çıkan hükümet bu erkini kullanırken, bunu, ’siyasi emelleri için kullanabilir’. Bu ifade bizi rencide etmiştir. Belki maksadı aşan bir ifadedir. Ama beni ve inanıyorum ki tüm Parlamento’yu üzmüştür. ’Tecrübesiz’ değerlendirmesi de yakışık almamıştır. Bu gerekçelerle Meclis ve milli irade yaralanmıştır. Her kişi ve kurumun, Meclis ve milletvekillerine daha saygılı bir üslup kullanması herkesin beklentisidir." Yeniden kabul edilen madde ile gelir idaresi başkan yardımcılarının, daire başkanlarının ve gelirler kontrolörlerinin Başkan’ın önerisi üzerine bakan tarafından atanması öngörülüyor. Madde uyarınca, 2451 sayılı kanun hükümleri dışında kalan diğer personelin atamaları Başkan tarafından yapılacak ve gerekli gördüğü takdirde Başkan, bu yetkilerini alt kademelere devredebilecek. 
     
</TEXT>
</DOC>
