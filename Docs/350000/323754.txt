<DOC>
<DOCNO> 323754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo34.html </URL>
<DATE> 2005/03/14/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Çalımbay Maçın ilk 30-35 dakikasında istediğimiz oyunu sergileyemedik 
</HEADLINE>
<TEXT>

     Beşiktaş Teknik Direktörü Rıza Çalımbay ve kaptan Tayfur Havutçu, bir oyuncak mağazasının açılışına katıldı. 
     Beşiktaş Kulübü Divan Kurulu üyelerinden Metin Doğantimur'un Pendik'teki Toy Toys isimli mağazasının açılışında, kurdelayı teknik direktör Çalımbay kesti. 
     Çalımbay, açılış sonrası basın mensuplarının sorularını yanıtladı. Büyükşehir Belediyesi Ankaraspor maçına değinen Çalımbay, karşılaşmanın başında İbrahim Akın ile bir gol pozisyonundan yararlanamadıklarını hatırlatarak, ''Bu pozisyonu değerlendirebilseydik maç daha farklı bitebilirdi. Karşılaşmanın ilk 30-35 dakikasında istediğimiz oyunu sergileyemedik. Maçın ilk yarısını bitirdikten sonra devre arasını iyi değerlendirdik. İlk yarıda oynanan oyuna göre tedbirlerimizi aldık ve maçın ikinci yarısına öyle başladık. Herkes ikinci yarıda iyi bir Beşiktaş izledi. Güzel goller bulduk. İnşallah önümüzdeki karşılaşmaları da kazanıp sezonu en iyi yerde bitirmeyi hedefliyoruz'' diye konuştu. 
     Kaptan Tayfur da Başkent ekibiyle sezonun ilk yarısında oynadıkları maçı kaybettiklerini hatırlatarak, ''Bunu telafi etmek istiyorduk. Bu maçtan galip ayrılmak bizim için çok önemliydi. Özellikle 2-0'dan maçı çevirmek ve galip gelen taraf olmak bizlere ayrı bir ivme kazandırdı'' dedi. 
     Trabzonspor ile hafta sonunda yapacakları maçın zorlu geçeceğini anlatan Tayfur, ''Trabzonspor zor bir ekip. Şampiyonluğu kovalıyorlar. Biz de taraftarlarımızın desteğiyle Trabzonspor maçından galip ayrılan taraf olmak istiyoruz. Ankara'da ikinci yarıda oynadığımız oyunu Trabzonspor maçına yansıtabilirsek, kazanacağımıza inanıyorum'' şeklinde konuştu. 
     
     YARIN ÇALIŞACAKLAR 
     Beşiktaş, Trabzonspor ile yapacağı zorlu maçın hazırlıklarına yarın başlayacak. 
     Bugünü dinlenerek geçiren siyah-beyazlılar, yarın akşam haftanın ilk çalışmasını yapacak. 
     
</TEXT>
</DOC>
