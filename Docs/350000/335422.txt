<DOC>
<DOCNO> 335422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/ygokce.html </URL>
<DATE> 2005/04/21/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
İhtiras kazandı 
</HEADLINE>
<TEXT>



Düelloyu Galatasaray kazandı. 120 dakikalık kupa macerası Cim-Bom'u finale taşırken, Trabzon büyük hayal kırıklığı yaşadı. 
Hagi ile Güneş arasındaki taktik savaşında Ali Sami Yen'in ev sahibi, kupa mantalitesini taşıyan, kazanmak için her yola başvuran taraftı. Kopuk kopuk, çoğu zaman beceriksiz, zaman zaman umutsuz ve çaresizdiler. Ama Galatasaray'ın öyle dört adamı vardı ki, oyunun normal süresinde yenik duruma düştükten sonra adeta kaderlerine isyan edercesine, o kaderi değiştirmek için ikişer kişilik oynadılar. Song, Tomas, Ergün ve Hasan Kabze. Diğerleri, evet koşuyorlardı, mücadele ediyorlardı, ama maçı kazanma ruhunu taşımıyorlardı. Düşünün koca maçın ancak 75. dakikasında en büyük golcü Hakan Şükür topa kafasıyla ilk defa dokunuyordu. Bu bir vuruş özelliği taşıyor muydu Hayır Maçın başlarında Hagi'nin takımı, ligdeki yenilgiden ders çıkararak daha iyi oynadı. Orta alan özellikle Ergün ve Ayhan'la forveti destekliyor, Ribery sağdan yaptığı inanılmaz çabuk ve etkili ataklarla Trabzon savunmasında gedikler açıyordu. Ancak Şükür ve Kabze bunlardan yararlanamadılar. Sonra tempo düştü. Trabzonspor oyuna daha çok ortak olmaya başladı. Şenol Güneş'in Ribery'ye karşı çektiği kart Yattara idi. Gineli takımının ikinci kornerini kullanırken Fatih sıçradı, kafayı çaktı ve uzak direkte Conceiçao'nun önünden top ağlara gitti. 
Hagi oyunun gidişini değiştirmek için 64'te öyle bir tablo kurdu ki, Galatasaray Hakan, Hasan, Sabri ve Necati'yle adeta dörtlü bir hücum timi oluşturdu. Bir tür 4-2-4 uygulayan ev sahibine karşı Trabzon yine dayanıyordu. Hakan Şükür'ü çıkarıp, Hasan Şaş'ı aldı oyuna. Daha akılcı, daha üretken format Hasan Şaş'ın ortaladığı topa önce Kabze'nin, sonra Necati'nin darbesiyle beraberliği getirdi. 
Trabzon da Gökdeniz gibi önemli silahından yoksundu. Yattara tıpkı Ribery gibi tutukluk yapmaya başladı. Celalettin'in kaçırdığı bir gol var ki, işte o anda kaybetme psikolojisine girdiler. Kupa maçlarının penaltılarla sonuçlanması futbol otoritelerini ve vicdanları her zaman tatmin etmez. Dün bizce doğru seçilmemiş ya da talihsiz penaltıcılar Trabzon'daydı. Ancak burada Mondragon'un ustalığını da unutmamak gerek. 



</TEXT>
</DOC>
