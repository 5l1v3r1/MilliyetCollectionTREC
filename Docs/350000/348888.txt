<DOC>
<DOCNO> 348888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/soneko02.html </URL>
<DATE> 2005/06/04/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Mayısta YTL yatırımcısının yüzü güldü... 
</HEADLINE>
<TEXT>

     Mayıs ayında YTL yatırım araçlarını seçenler reel getiri sağlarken, dövizi seçenler kaybetti. En yüksek reel getiri yüzde 6’yla Borsa’da oluşurken, YTL mevduat yüzde 0.4, kamu kağıtları yüzde 0.4-1.0 reel getiri sağladı. 
     Euro yatırımcısı yüzde 7.5, dolar yatırımcısı ise yüzde 3 reel kayba uğradı. 
     Yapılan belirlemeye göre, mayıs ayında yalnızca YTL yatırım araçlarında reel bazda getiri oluştu. 
     En yüksek reel getiriyi Borsa yatırımcısının sağladığı belirlendi. Borsa’da söz konusu ay nominal olarak yüzde 7’lik getiri oluştu. Devlet İstatistik Enstitüsü’nün DİE 
     mayıs ayı için yüzde 0.92 olarak açıkladığı tüketici fiyatları artışından indirgendiğinde, Borsa’nın reel getirisi yüzde 6 oldu. Borsa yatırımcısı ilk beş aylık dönemde ise yalnızca yüzde 1.1’lik nominal getiri sağladı. Aynı dönem için yüzde 2.49 olan TÜFE artışından arındırıldığında, Borsa’nın reel olarak yüzde 1.4 kayba uğrattığı belirlendi. Son bir yıl itibarıyla Borsa’nın getirisi yüzde 47.7’yi buldu. Aynı dönem için yüzde 8.70 olarak açıklanan TÜFE’den arındırıldığında Borsa yatırımcısının yıllık reel getirisi yüzde 35.9 olarak hesaplandı. 
     
     YTL MEVDUAT VE KAMU KAĞITLARI 
     Mayıs ayında YTL mevduat ve kamu kağıtlarında da getiri oluştu. YTL mevduata yatırım yapanlar reel olarak yüzde 0.4’lük reel kazanç elde etti. YTL mevduatın ilk beş aylık 
     reel getirisi yüzde 4.5-5.8, son bir yıllık getirisi yüzde 9.9-12 oldu. Söz konusu ay 3 aydan 15 aya kadar vadeli kamu kağıtlarına dayalı fonlarda ise yüzde 0.4 ile yüzde 1 arasında reel getiri oluştu. Kamu kağıtlarına yatırım yapanlar ocak-mayıs döneminde yüzde 4.9 ile yüzde 8 arasında, yıllık bazda yüzde 12.5 ile yüzde 20.9 arasında kazanç elde etti. 
     
     DÖVİZDE REEL KAYIP 
     Döviz yatırımcısı ise reel bazda kayba uğradı. Mayıs ayında euroda yüzde 7.5, dolarda yüzde 3’lük reel kayıp oluştu. Buna göre 1 dolar artı 0.77 eurodan oluşan döviz sepetindeki reel zarar yüzde 5.3 oldu. Sterlin söz konusu ay yüzde 7.8, yen yüzde 5.7 kayba uğrattı. 
     Ocak-mayıs döneminde dolar yatırımcısı yüzde 1.1, euro yatırımcısı yüzde 10.4, sterlin yatırımcısı yüzde 6.8, yen yatırımcısı yüzde 6.3 reel zararla karşılaştı. 
     Yıllık bazda ise dolarda reel olarak yüzde 16.5, euroda yüzde 15.5, sterlinde yüzde 15.5, yende yüzde 11’lik kayıp oluştu. 

ANKA 
     
</TEXT>
</DOC>
