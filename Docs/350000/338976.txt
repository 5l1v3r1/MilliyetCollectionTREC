<DOC>
<DOCNO> 338976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur14.html </URL>
<DATE> 2005/05/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Topbaş Haliç'e iki balık lokantası düşünüyorum 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, turizme yönelik olarak Haliç sahiline balık lokantaları yapma projesi olduğunu söyledi. 
     Topbaş, AA muhabirine yaptığı açıklamada, Perşembe Pazarı’nın uzun zamandan beri beklediğini, gayrimenkullerini elden çıkartmak istemeyen mülk sahipleriyle birlikte bölgede yeni adım atmaya hazırlandıklarını kaydetti. 
     Bölgede mesai saatinden sonra hayatın durduğunu, insanların tedirgin olduğunu ifade eden Topbaş, şunları söyledi 
     "Bu bölge 24 saat yaşayan bir alan olmalı. Bu amaca yönelik olarak Haliç’in Perşembe Pazarı sahiline, yurtdışında da gördüğümüz, İstanbul ile özdeşleşecek iki tip balık lokantası projem var. Birisi turizm amaçlı lüks balık lokantası, diğeri de ayak üstü ekmek arası balık yenilebilecek fast-food tarzında lokanta olacak. Ayrıca balık da satılacak. Bu proje bölgenin 24 saat canlı kalmasını sağlayacak bir proje. O zaman bölge hayat bulur." Topbaş, projenin Taksim-Yenikapı arasında yapılan İstanbul Metrosu’nun Haliç köprü projesiyle birlikte hayata geçeceğini bildirdi. 
     Büyükşehir Belediyesi’nin projeyi konsept olarak ortaya koyacağını, yap-işlet olarak veya yapıp kiraya verebileceklerini belirten Topbaş, "İstanbul’un da ciddi anlamda balık lokantaları, balık satılan yeri olsun istiyoruz" dedi. 
     
</TEXT>
</DOC>
