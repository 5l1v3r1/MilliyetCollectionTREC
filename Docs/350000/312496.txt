<DOC>
<DOCNO> 312496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur39.html </URL>
<DATE> 2005/02/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
TÜBİDER Kredi kartları faizlerine dava açın 
</HEADLINE>
<TEXT>

     Tüketici Bilincini Geliştirme Derneği TÜBİDER Genel Başkanı Fuat Engin, kredi kartları konusundaki haksız uygulamalara ilişkin iki banka aleyhine açtıklarını davada, mahkemenin tüketici lehine karar verdiğini ve tüketicilerin, bu davayı emsal göstererek dava açmaları koşuluyla, kaybettikleri hakları geri alabileceklerini bildirdi. 
     Fuat Engin, Makine Mühendisleri Odası'nda düzenlediği basın toplantısında, tüketicinin korunması hakkındaki yasanın, Sanayi ve Ticaret Bakanlığı ile tüketici örgütlerine, toplumu ilgilendiren konularda bağlayıcı davalar açma hakkı verdiğini kaydetti. 
     Yasaya uymayan bankaların takipçisi olduklarını belirten Engin, ''Kredi kartları konusundaki haksız uygulamalara ilişkin iki banka aleyhine geçen yıl açtığımız davalar kapsamında, İstanbul Tüketici Mahkemesi lehimize karar verdi'' dedi. 
     Engin, kredi kartı sözleşmeleri, ekstre, ihtarname ve icra takipleri ile konuya ilişkin her türlü belgede, ''yüzde 30'u geçmemek üzere temerrüt faizi alınacağının'' açık olarak yazılması, herhangi bir talebe bağlı kalmaksızın sözleşmenin bir örneğinin tüketiciye verilmesi ve haksız uygulamaların ortadan kaldırılmasını talep ettiklerini, mahkemenin de bu yönde karar verdiğini bildirdi. 
     Kararın bundan sonra görülebilecek benzer davalara emsal teşkil edeceğini ifade eden Engin, ''Kredi kartı mağduru tüketiciler, mağdur edildikleri dönemden sonra yeniden bu davayı emsal göstererek dava açmaları koşuluyla, kaybettikleri haklarını tekrar geri alabileceklerdir'' diye konuştu. 
     
     ''FAİZ ORANLARININ GERİYE ÇEKİLMESİ GEREKMEKTEDİR'' 
     Engin, bazı bankaların halen tüketicinin korunmasına ilişkin yasaya uymadığını da savunarak, şöyle devam etti 
     ''Özellikle yasanın 6. maddesinde, sözleşme metninin 12 punto olması ve maddelerin tüketici aleyhine olmaması gereği söz konusudur. Ama bankalar bunu yerine getirmemekte, sözleşme örneğini tüketiciye vermeyerek, metnin yasaya uygun olup olmadığının tespitini olanaksız kılmaktadırlar. 
     Ülkede artık enflasyon yüzde 9.5'lere düşmüşken, bankaların aktif faiz ve temerrüt faizi olarak tüketicilerden talep ettiği yasal oran bugün yüzde 70 ile 180 arasında değişmektedir. Hükümeti işin bu boyutuyla ilgili de göreve çağırıyoruz. Bu faiz oranlarının geriye çekilmesi gerekmektedir.'' Gazetecilerin sorularını da yanıtlayan Engin, geçen yıl kredi kartı mağduriyeti konusunda kendilerine binin üzerinde başvuru yapıldığını ve bu başvurular arasında devlet memurlarının ilk sıralarda yer aldığını, az sayıda da sözleşmeli işçi bulunduğunu kaydetti. 
     
</TEXT>
</DOC>
