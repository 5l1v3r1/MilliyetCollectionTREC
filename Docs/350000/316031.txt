<DOC>
<DOCNO> 316031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun24.html </URL>
<DATE> 2005/02/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
AB'de uçak yolcularına yeni haklar... 
</HEADLINE>
<TEXT>

     Uçak yolcularının haklarını koruyan yeni AB uygulamaları bugünden itibaren yürürlüğe girdi. 
     ''AB üyesi ülkelerden birinin havaalanından hareket eden veya AB dışı bir ülkeden AB'ye gelmek üzere yola çıkan uçaklar ve yolcular için'' geçerli olan uygulamaya göre, uçuşunda 5 saatten fazla rötar olan bir şirket, yolcularının bilet parasını iade etmek veya başka bir seçenek sunmak zorunda olacak. Şirket, bu durumda, yolcuların yemek, içki ve otel masraflarını da karşılayacak. 
     Uçuş iptali durumunda, iptal şirketin sorunlarından kaynaklandığı takdirde, yolculara 1500 kilometreye kadar uçuş mesafeleri için 250 euro, 1500 ila 3500 kilometre için 400 euro, 3500 kilometreden fazla uçuş mesafeleri için 600 euro tazminat ödenecek. 
     Öte yandan, AB Komisyonu'nun yeni önerileri çerçevesinde, her üye ülkenin, güvensiz bulduğu ve havaalanlarına kapattığı şirketlerin listesini açıklaması öngörülüyor. 
     Ayrıca, sakatlık ve yaşlılık gibi nedenlerle hiçbir yolcuya bilet satışı reddedilemeyecek. 
     Bazı hava taşımacılığı şirketleri, AB uygulamasına itiraz ederek Avrupa Adalet Divanı'na başvurdular. Şirketler, kara, deniz ve demiryolları taşımacılığında aynı önlemlerin neden alınmadığını da sorguluyorlar. 
     
</TEXT>
</DOC>
