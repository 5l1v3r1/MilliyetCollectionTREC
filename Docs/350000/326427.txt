<DOC>
<DOCNO> 326427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas04.html </URL>
<DATE> 2005/03/23/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Öğretmenine resim kursu veriyor 
</HEADLINE>
<TEXT>

     Durmuş SEVİNDİK DHA 

      ZONGULDAK Belediye Kültür Merkezi'nde kurs açan 23 yaşındaki ressam Cengiz Alabaşoğlu'nun 26 kursiyeri arasında ilkokul öğretmeni 59 yaşındaki Nurçin Kaya da yer aldı. Ressam Alabaşoğlu, "Bana resim yapmayı öğreten öğretmenime kurs vermek benim için çok büyük bir gurur'' dedi. Emekli öğretmen Kaya ise "Öğrencimin öğrencisi olmak çok farklı bir durum'' diye konuştu. 
     Abant İzzet Baysal Üniversitesi Güzel Sanatlar Fakültesi Resim Bölümü mezunu doğuştan sol elinin iki parmağı olmayan ve sağ kolu dirsekten itibaren protez olan Cengiz Alabaşoğlu, Belediye Kültür Merkezi'nde resim kursu açtı. Haftada 8 saat olan yağlı boya ve kara kalem çalışmalarının yapıldığı kursta, ressam Alabaşoğlu'nun öğrencileri arasında ilkokul öğretmeni Nurçin Kaya da yer aldı. 
     1988- 1993 yılları arasında Mithaşa İlkokulu'nda okurken kendisine resim yapmasını öğreten, resim yarışmalarına katılmasını teşvik eden ve ödüller almasını sağlayan sınıf öğretmeni Nurçin Kaya'ya da ders veren ressam Alabaşoğlu, "Öğretmenime resim dersi vermek benim için büyük bir gurur. Bana resim yapmayı sevdiren odur. Bana hayatı öğreten insana birşeyler verebiliyorsam ne mutlu'' dedi. 
     
     GURUR DUYUYORUM 
     Mithatpaşa İlkokulu'nda görevliyken 1994 yılında öğretmenlikten emekli olan 2 çocuk annesi Nurçin Kaya, "Mesleğimle gurur duyorum. Ama en büyük gururu öğrencimin öğrencisi olduğum zaman duydum. Belkide, hayattaki en güzel duygulardan birisi bu. Yetiştirdiğiniz, emek verdiğiniz öğrenciniz size bilmediğiniz şeyleri öğretiyor. Ben resim yapmasını seviyorum. Resim öğretmeni olmak istiyordum. Ancak olmadı. Hobi olarak resim yapıyorum. Öğrencimin kurs açtığını duyduğumda neden olmasın' dedim. Koşarak geldim ve geldiğime çok memnun oldum. Cengiz'in öğrencisi olduğum için çok mutluyum'' diye konuştu. 
     
</TEXT>
</DOC>
