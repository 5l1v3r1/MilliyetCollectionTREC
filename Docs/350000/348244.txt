<DOC>
<DOCNO> 348244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko52.html </URL>
<DATE> 2005/06/02/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Edelman giderayak eleştirdi Boykot çağrıları ezilmelidir 
</HEADLINE>
<TEXT>

     ABD’nin Ankara Büyükelçisi Eric Edelman, ABD ile Türkiye’nin ticari ve ekonomik ilişkiler açısından hedeflere ulaşma konusunda başarıya ulaştığının söylenemeyeceğini belirterek, "Bizim ilişkimize karşı, yanlış yönlendiren fikirler ve Amerikan şirketlerini boykot çağrıları, özellikle çirkin başlarını kaldırdıkları zaman ezilmelidirler" dedi. 
     Büyükelçi Edelman, Türk-Amerikan İş Konseyi’nin 20. yılı dolayısıyla düzenlenen Boğaziçi Üniversitesi’ndeki konferansın açılışında yaptığı konuşmada, toplantıya katılan eski ve yeni kongre üyelerine işaret ederek, bu kadar önemli üyenin burada bulunmasının gurur verici olduğunu söyledi. 
     Kongre’nin Türkiye İnceleme Grubu üyelerinin Kuzey Kıbrıs’tan yeni döndüklerini anımsatan Edelman, "Şunu bilmenizi istiyorum, Bush yönetimi BM Genel Sekreteri’nin Kıbrıs’ta çözüm için attığı adımları destekliyor" dedi. 
     Birkaç hafta içinde Türkiye’den ayrılacağını kaydeden Eric Edelman, yapılan iyi işler için kendilerini kutlamaları gerektiğini ancak ABD ile Türkiye’nin ticari ve ekonomik ilişkiler açısından hedeflere ulaşma konusunda başarıya ulaştığının da söylenemeyeceğini, bu ilişkileri, siyasi, güvenlik, stratejik ilişkiler seviyesine çekmeyi başaramadıklarını bildirdi. 
     Son 5 yıllık rakamların ABD-Türkiye ticari ve ekonomik ortaklık ilişkilerinde bir ilerleme kaydedilemediğini gösterdiğini belirten Büyükelçi Edelman, Amerikan şirketlerinin doğrudan yatırımlarının da Türkiye açısından düşük kalmaya devam ettiğini kaydetti. 
     
     AŞIRI BÜROKRASİ, YOLSUZLUK... 
     Bunun nedenlerinin bilindiğini, ABD-Türkiye ekonomik gündeminin 2003 yılından çok farklı olmadığını, bazı konular çözüme 
     ulaştırılırken, bazı yeni konuların da ortaya çıktığını anlatan Edelman, "Ancak temel bazı gerçeklikler aynı olmaya devam etti. Aşırı bir bürokrasi, yolsuzluk, çok fazla memur zihniyeti ve reform ihtiyacı..." dedi. Eric Edelman, sözlerinin bir eleştiri olarak değil, harekete geçmek için bir teşvik olarak kabul edilmesini istedi. "Biz Amerikalılar olarak zemin kaybettiğimiz için ilişkilerimizi katmerlendirmek zorundayız" diyen Edelman, köprüyü daha iyi inşa etmek için çok çaba gösterilmesi gerektiğini vurguladı. ABD’nin Ankara Büyükelçisi Edelman, "Bizim ilişkimize karşı, yanlış yönlendiren fikirler ve Amerikan şirketlerini boykot çağrıları, özellikle çirkin başlarını kaldırdıkları zaman ezilmelidirler. Çünkü bunlar gerçekten çok büyük zarar veriyorlar. Ekonomik ilişkiyi geliştirmek için önümüzde büyük iş var" dedi. 
     
</TEXT>
</DOC>
