<DOC>
<DOCNO> 310126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/spor/spo06.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabaha kadar tenis 
</HEADLINE>
<TEXT>


Avustralya Açık'ta gece yarısına kadar süren maçta Federer'in 26 maçlık yenilmezliğine Safin son verdi. Tek bayanlarda ise Serena Williams ve Lindsay Davenport finale yükseldi 


Federer yıkıldı 
AVUSTRALYA Açık'ta son şampiyon ve tek erkeklerin bir numaralı seribaşı Roger Federer'in yıldızı yarı finalde söndü. Rus raket Marat Safin, nefesleri kesen 4.5 saatlik bir mücadele sonunda Federer'i 5-7, 6-4, 5-7, 7-6 ve 9-7'lik setlerle mağlup ederek rakibinin 26 maçlık yenilmezliğine son verdi. Turnuvada bu tura kadar hiç set vermeyen Federer, tedavi gördüğü beşinci sette altı maç sayısı çevirmesine rağmen sonunda teslim oldu. 

4.5 saatlik savaş 
MÜTHİŞ maçın sadece beşinci seti 80 dakika sürdü. Safin toplam yedi maç sayısı atarken, Federer sadece bir kez maç sayısı kullanabildi. Federer 59, Safin 60 basit hata yaptı. 4 saat 28 dakika süren ve geç saatlere kadar sarkan maç, tribünleri dolduran binlerce izleyiciyi tenise doyurdu. Son dört yılda üçüncü kez finale yükselen Safin, şampiyonluk için bugün Lleyton Hewitt - Andy Roddick arasında oynanacak diğer yarı final maçının galibiyle karşılaşacak. 

Final randevusu 
TEK bayanlarda ise final iki Amerikalı raket arasında oynanacak. Serena Williams, Wimbledon finalinde yenildiği 17'lik Rus Maria Sharapova'dan rövanşı Melbourne'de aldı. ABD'li raket, 2.5 saati aşan maçta 2-6, 7-5 ve 8-6'lık setlerle sonuca gitti. Diğer karşılaşmada ise son beş yıldır grand slam finaline hasret Lindsay Davenport, Fransız Nathalie Dechy'yi 2 saat 15 dakikalık mücadele sonunda 2-6, 7-6, 6-4 yendi. 

Notlar...Notlar... Notlar... 
Serena'dan destek 
ABD'Lİ raket Serena Williams, kortlarda meydana gelen hakem hatalarının önüne geçilmesi için elektronik çizgi sisteminin yaygınlaştırılması gerektiğini savundu. 

Golfçü tenisçi 
Aynı zamanda profesyonel golfçülüğe soyunan Avustralyalı Scott Draper bugün karışık çiftlerde yarı final oynadıktan sonra, Melbourne yakınlarındaki Victoria Open golf turnuvasına yetişmeye çalışacak. 

Seyirci rekoru 
MELBOURNE'DEKİ turnuvada hava şartlarının da elverişli olması sonucu tüm zamanların toplam seyirci rekoru kırılırken, Rod Laver Arena'da maçları dün 15 binin üzerinde seyirci izledi. 

Hayvan dostu Navratilova 
AVUSTRALYA'DA karışık çiftlerde mücadele eden Martina Navratilova, Avustralya'da koyunların kırpılması sırasında acı çekmemesi için hayvan hakları savunucularına destek verdi. 


</TEXT>
</DOC>
