<DOC>
<DOCNO> 302936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/yasam/yas07.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayat kurtaran filler şimdi ceset taşıyor... 
</HEADLINE>
<TEXT>


DIŞ HABERLER SERVİSİ 

Tsunaminin vurduğu Tayland'da, turistik gezilerde kullanılan fillerin, felaketi önceden sezerek çok sayıda turisti ölümden kurtardığı ortaya çıktı. Khao Lak sahilinde fil gezileri düzenleyen Dang Salangam, depremden kısa süre önce fillerin ağlamaya benzer sesler çıkardığını, tsunami gelmeden önce de tepelere kaçtıklarını söyledi. Tsunaminin vurmasıyla sahilin sular altında kaldığını ancak dalgaların fillerin gittiği bölgeye ulaşamadığını anlatan Salangam, böylece 10 turistin hayatının kurtulduğunu belirtti. Hayat kurtaran filler şimdi de enkaz kaldırma ve ceset toplama çalışmalarında kullanılıyor. 

İskender'in filleri de çalıştı 
Bu arada Oliver Stone'un 'Büyük İskender' filminde rol alan 6 fil de, Phuket Adası'ndaki arama ve enkaz kaldırma çalışmalarına katıldı. 



</TEXT>
</DOC>
