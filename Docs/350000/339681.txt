<DOC>
<DOCNO> 339681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur45.html </URL>
<DATE> 2005/05/04/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Çanakkale'de 1. Roman şenliği başladı... 
</HEADLINE>
<TEXT>

     Çanakkale Bilim Sanat Kültür Etkinlikleri Derneği ÇABİSAK tarafından düzenlenen, Çanakkale 1. 
     Roman Şenliği, çok sayıda Romanın geleneksel kıyafetleriyle katıldığı kortej yürüyüşüyle başladı. 
     Çanakkale ve ilçelerinde yaşayan çok sayıda Roman, İskele Meydanı’nda toplandı. Geleneksel kıyafetlerini giyen ve çoğunluğunu gençler ile çocukların oluşturduğu grup, bir süre müzik eşliğinde dans etti. Vatandaşların ve turistlerin ilgiyle izlediği grup, daha sonra belirlenen güzergahı takip ederek, yürüyüşlerini, Romanların yoğun olarak yaşadığı Fevzipaşa Mahallesi’nde sona erdirdi. 
     Korteje bir süre katılan Vali Süleyman Kamçı, Çanakkale’de Romanlar’ın sayısının oldukça fazla olduğunu, danslarıyla müzikleriyle Çanakkale’ye renk kattıklarını söyledi. 
     ÇABİSAK Başkanı Saim Yavuz da Romanlar’ın Çanakkale’de yüzyıllardır yaşayan bir topluluk olduğunu belirterek, şöyle konuştu 
     "İlk kez düzenlediğimiz şenliğe gelecek yıl uluslararası bir boyut katmak istiyoruz. Romanlar müziğiyle, dansıyla Çanakkalelilere güzel bir şenlik düzenledi. 4 gün sürecek şenlik kapsamında çeşitli etkinlikler yapılacak." Şenliliğin ilk günü, Fevzipaşa Mahallesi’nde Roman dans gruplarının gösterileri ve çeşitli sanatçıların katılacağı konserlerle sona erecek. 
     
</TEXT>
</DOC>
