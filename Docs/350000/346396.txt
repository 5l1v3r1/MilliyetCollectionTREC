<DOC>
<DOCNO> 346396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy17.html </URL>
<DATE> 2005/05/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ağar Doğan'a yapılan kalleşçe ve kahpece bir saldırı 
</HEADLINE>
<TEXT>

     DYP Genel Başkanı Mehmet Ağar, Mersin’in Silifke İlçesi’ne bağlı Atakent Beldesi Belediye Başkanı Fevzi Doğan’ın uğradığı bombalı saldırı sonucu ölmesiyle ilgili olarak, "Kalleşçe ve kahpece bir saldırı" dedi. 
     Afyon programını iptal eden Ağar, Doğan’ın cenazesine katılmak üzere, Genel Başkan Yardımcısı Rıza Akçalı, Genel İdare Kurulu üyesi Bekir Sami Daçe ve Cevher Cevheri ile Atakent Beldesi’ne geldi. 
     Ağar, olayın üzüntü verici olduğunu, katillerin kısa sürede bulunup adalete teslim edileceğine inandığını belirterek, "Kalleşçe ve kahpece bir saldırı. Doğan, haysiyetli ve onurlu bir kişiydi. 
     Faillerin kısa sürede yakalanacağını umuyorum" diye konuştu. 
     Bir gazetecinin, "bombalı saldırı olayında herhangi bir rant olayı bulunup bulunmadığı" yönündeki sorusuna karşılık olarak da Ağar, "Bu konuda kesin bir şey söylemem mümkün değil. Ancak, olay en kısa sürede aydınlığa kavuşacaktır" dedi. 
     Ağar, Belediye Başkanı Doğan’ın Kapızlı Mahallesi’ndeki evinde ailesi ve yakınlarına başsağlığı dileğinde bulundu. 
     Cenazenin, öğle namazından sonra, Susanoğlu Mezarlığı’nda toprağa verileceği bildirildi. 
     
</TEXT>
</DOC>
