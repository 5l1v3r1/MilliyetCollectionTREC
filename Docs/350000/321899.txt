<DOC>
<DOCNO> 321899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo16.html </URL>
<DATE> 2005/03/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Galatasaray'da kar yağışı altında idman... 
</HEADLINE>
<TEXT>

     Galatasaray, İstanbulspor ile 12 Mart Cumartesi günü yapacağı lig maçının hazırlıklarına bu sabah yaptığı idmanla devam etti. 
     Teknik direktör Gheorghe Hagi yönetiminde, Florya Metin Oktay Tesisleri'nde gerçekleştirilen kondisyon ağırlıklı idmanda sarı-kırmızılı futbolcular dar alanda top kapma çalışmasının ardından, depar atıp, istasyon hareketleri yaptılar. 
     Kar yağışı altında gerçekleştirilen idmana beli ağrıyan Ergün, sakatlığı süren Hakan Ünsal ile sağ ayak üst adalesinde sakatlığı bulunan Song katılmadı. 
     Bu arada, idmanda hafif bir sakatlık geçiren Necati, çalışmaya devam etti. 
     Galatasaray, İstanbulspor maçı hazırlıklarını yarın çift idmanla sürdürecek. Sabah Florya Metin Oktay Tesisleri'nde çalışacak olan sarı-kırmızılılar, akşam da İstanbulspor maçının yapılacağı Atatürk Olimpiyat Stadı'nda basına kapalı bir antrenman yapacak. 

     
</TEXT>
</DOC>
