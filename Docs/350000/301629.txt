<DOC>
<DOCNO> 301629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy26.html </URL>
<DATE> 2004/12/28/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
2005 Mali Yılı Bütçe Kanunu Tasarısı, Genel Kurul'da kabul edildi 
</HEADLINE>
<TEXT>

     TBMM Genel Kurulu'nda 2005 Mali Yılı Bütçe Kanunu Tasarısı kabul edildi. 
     Başbakan Recep Tayyip Erdoğan, ''Hükümetimize bütçe vesilesiyle verdiğiniz bu güvenoyu geleceğe olan azmimizi, gayretimizi şüphesiz ki daha da artıracaktır'' dedi. 
     TBMM Başkanı Bülent Arınç'ın yönettiği Genel Kurul'da 2005 Mali Yılı Bütçe Kanunu Tasarısı üzerindeki görüşmelerin tamamlanmasının ardından oylamalara geçildi. Yapılan açık oylama sonucu 2005 Mali Yılı Bütçe Kanunu Tasarısı 152'ye karşı 346 oyla kabul edildi. 2005 Mali Yılı Katma Bütçeli İdareler Kanunu Tasarısı ise 140'a karşı 346 oyla benimsendi. 
     Genel Kurul'da 2003 Mali Yılı Kesin Hesap Tasarısı ile 2003 Yılı Katma Bütçeli İdareler Kesin Hesap Tasarısı da kabul edildi. 
     Başbakan Recep Tayyip Erdoğan, tasarıların kabulünün ardından kürsüye çıkarak kısa bir teşekkür konuşması yaptı. Erdoğan, yoğun ve yorucu görüşmelerin ardından Hükümet'e bütçe vesilesiyle verilen güvenoyunun geleceğe olan azimlerini, gayretlerini daha da arttıracağını söyledi. Milletvekillerine en kalbi duygularla saygı ve sevgiler ilettiğini ifade eden Erdoğan, ''Türkiye'yi el ele omuz omuza çok daha aydınlık günlere taşıyacağız'' dedi. 
     
     ZİRAAT BANKASI FAİZLERİ 
     Başbakan Erdoğan'ın Ziraat Bankası'nın çiftçi kredilerine uyguladığı faizin yüzde 132 olmadığı yolundaki sözleri üzerine CHP Genel Başkanı Deniz Baykal, oturduğu yerden söz aldı. 
     Bununla ilgili elindeki belgeyi Devlet Bakanı Ali Babacan'a ilettiğini kaydeden Baykal, Trakya'da yaşayan bir çiftçiye Banka'dan gönderilen yazıyı okudu. Baykal, Ziraat Bankası yöneticilerinin imzasını taşıyan mektupta aylık yüzde 11 oranında temerrüt faizi uygulanacağının ifade edildiğini söyledi. 
     Baykal'ın bu sözlerini Bakan Babacan yanıtladı. Ziraat Bankası'nın farklı kategorilerde çiftçi kredileri verdiğini belirten Babacan, Baykal'a, ''Bahsettiğiniz krediler 2001- 2002 senesinden önce kullandırılan ve zamanında ödemediği için yeniden yapılandırılan krediler. Yeniden yapılandırıldıktan sonra taksit ödenmediği takdirde aylık tarımsal TEFE puanı ve artı yüzde 5 puan faiz uygulanıyor. 3 ay sonra normal yıllık yüzde 34 faiz uygulanmaktadır'' dedi. 
     CHP İstanbul Milletvekili Berhan Şimşek de şahsı adına yaptığı konuşmada Türkiye'de nüfusun yüzde 50'sinin açlık sınırında olduğunu söyledi. ATO'nun yaptığı bir araştırmaya göre Türkiye'de vesikalı ya da gizli yaklaşık 100 bin hayat kadını, 50 bin de dilenci bulunduğunu ifade eden Şimşek, 2 yıllık AK Parti iktidarı süresinde halkın daha da yoksullaştığını ileri sürdü. Şimşek, Ekim 2002'de 3086 dolar olan kişi başına düşen borç miktarının Ekim 2004'te 4229 dolara yükseldiğini belirterek, ''Bu iktidar döneminde kişi başına düşen dış borç miktarı yüzde 40 artmıştır. Buna rağmen Türkiye'de her şeyin iyiye gittiğini söylemek vicdan ister'' dedi. 
     
</TEXT>
</DOC>
