<DOC>
<DOCNO> 305081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun50.html </URL>
<DATE> 2005/01/10/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Tutukluları çırılçıplak soymak işkence değilmiş... 
</HEADLINE>
<TEXT>

     Irak'ın başkenti Bağdat'taki Ebu Garib Cezaevi'nde Iraklı tutuklulara işkence etmekle suçlanan Amerikalı asker Charles Graner'in avukatı, ''Tutukluları çırılçıplak soymanın işkence olmadığını'' söyledi. 
     Teksas'ta askeri mahkemede yargılanan Graner'ın avukatı Guy Womack, Iraklı tutukluların çırılçıplak soyularak piramit gibi birbirlerinin üstüne yığılmaya zorlandığının görüldüğü fotoğraflar için, ''ABD'nin her yerinde amigo kızlar piramit oluşturuyor. Bu işkence değildir'' dedi. 
     Tutukluların teknik denetimden geçirilmeleri için üst üste çıkmak zorunda bırakılmış olabileceğini belirten Womack, bir Amerikan askerinin tutuklulardan birinin boynuna bağlanmış bir iple görüldüğü fotoğrafı da ''hiç şaşırtıcı bulmadığını'' kaydetti. 
     Duruşmada savcı Michael Holley, Graner'ı bir tutukluyu sopayla dövmek ve ölümüne neden olmakla suçladı. 
     Duruşmaya tanık olarak katılan askerlerden Matthew Wisdom, Ebu Garib'de gördüklerinin ''kendisini hasta ettiğini'' söyledi. Wisdom, mahkemede bazı tutukluların diğer tutukluların önünde mastürbasyon yapmaya zorlandığını söyledi. 
     Charles Graner, ABD'de görülen Ebu Garib skandalıyla ilgili davanın en önemli sanıklarından birisi. Duruşması geçen hafta başlayan Graner, ''sadece emirleri uyguladığını ve bu nedenle suçsuz olduğunu'' söylemişti. 
     Graner'ın suçlu bulunması halinde 17 yıldan fazla hapis cezasına çarptırılabileceği belirtiliyor. 
     
</TEXT>
</DOC>
