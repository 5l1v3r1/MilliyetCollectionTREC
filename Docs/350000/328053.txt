<DOC>
<DOCNO> 328053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yazar/yilmaz.html </URL>
<DATE> 2005/03/29/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Bayan Erdoğan konuştu Bayan Sabancı ağırladı 
</HEADLINE>
<TEXT>

Emine Erdoğan'ın konuşmacı olarak katıldığı Türk İşkadınları Derneği'nin düzenlediği uluslararası toplantı sonrasında, yabancı konuklar Demet Çetindoğan Sabancı'nın tarihi yalısında ağırlandı 

Kadınlar yüzünden kavga ettiler, kadınlarla yolları kesişti TÜSİAD'ın gösteri yapan kadınlara uygulanan polis şiddetini eleştirmesi nedeniyle, Başkanı Ömer Sabancı ile Başbakan Tayyip Erdoğan karşı karşıya gelmişti. Türk İşkadınları Derneği'nin TİKAD pazar günü, Çırağan'da düzenlenen "Önceliklerimizin Işığında Küresel Değişim" konulu uluslararası sempozyumuna, Emine Erdoğan ile Ömer Sabancı konuşmacı olarak katıldılar. 
TİKAD'ın daveti üzerine, 60 ülkenin kadın derneklerinin üye olduğu Dünya Girişimci İş Kadınları Derneği'nin FCEM Başkanı Tunuslu tekstilci Leyla Khaiat ile birlikte, 10 ülkeden kadın başkan İstanbul'a geldi. Sempozyum sonrası davetliler, Ömer Bey'in kardeşi ve Bossa ile Yünsa'nın Yönetim Kurulu Başkan Vekili Demet Çetindoğan Sabancı'nın, Anadoluhisarı'ndaki 300 yıllık Zarif Mustafa Paşa Yalısı'nda ağırlandı. Konuklar davetten önce yatla bir Boğaz turu da yaptılar. 
Yalıdaki davette Emine Hanım yoktu, sabahki sempozyuma da aynı gün İstanbul turu yapan Başbakan Erdoğan mazeret bildirip katılmamıştı. 

Suudi Bakan'dan aldı 
Yemeğin verildiği tarihi yalının geceye özel olarak Osmanlı giysilerinin sergilendiği bölümleri, rehber eşliğinde konuklara gezdirildi. 17. yüzyılın sonlarında yapımına başlanan ve en son 1990 yılında bir şilebin çarpması ile tahrip olan yalı, Zarif Paşa'nın varislerinden Suudi Enerji Bakanı'na geçmiş. Demet Hanım yalıyı bundan 3 yıl önce Suudi Bakan'dan almış. 1991 yılında restorasyon geçiren yalı, Osmanlı kadın başlıkları ve giysilerinin sergilendiği alanlarla, orjinal hamamı ve korunan at yolu ile bir tarihi yeniden yeşertiyor. 
Gecenin sonunda davetlilere, Türkiye'yi tanıtan bir kitap, modacı Atıl Kutoğlu'nun Sakıp Sabancı Müzesi için hazırladığı eşarp, yine Kutoğlu'nun Bossa için tasarladığı keten üzerine ay yıldız işlemeli yastık ve gümüş şekerliklikler armağan edildi. 
Yemekte 10 ülkenin müziği çaldı, Afrika delegelerinden biri yemeğe gelememişti, çünkü Türkiye vizesi yoktu. 

5. Başkan Müslüman 
Mart 2004 yılında kurulan TİKAD'ın kurucu üyeleri arasında yer alan Prof. Deniz Ülke Arıboğan, Toprak Sanat Galerisi ve restoran işletmecisi Ayfer Toprak, Marmara Üniversitesi Hastanesi Başhekimi Prof. Neşe Kavak, Koton Mağazaları'nın sahibi Şükriye Gülden Yılmaz, Kütahya Porselen yöneticisi Sema Güral Sürmeli, ETV yöneticisi Fulya Eyilik, Roman Hazır Giyim'in Genel Müdürü Suzan Toplusoy, modacı Dilek Hanif ve Dr. Aylin Yalçın'ın yanı sıra, Antalya ve Güneydoğu'dan da işkadınları yemeğe katıldılar. TİKAD yöneticilerinden sanatçı Hülya Avşar'ın katılmadığı davetteki en medyatik isim Ender Mermerci'ydi bir göründü, bir kayboldu. 
5'inci başkanı Müslüman bir işkadını olan FCEM ile "barış ve adaletli kalkınma" prokotolü imzalayan TİKAD, "Kadınların TÜSİAD'ı" olma iddiasında. Kadın politikalarına odaklanmak istemiyor. Ekonomik, sosyal ve bilimsel alanlarındaki çalışmaları ile güçlü konuma gelen kadınların seslerini duyurmayı amaçlıyor. 

Banka kurmak istiyor 
TİKAD Başkanı ve ANK reklam ajansı sahibi Nilüfer Bulut, Amerikan kadın derneği gibi banka ve medya sahibi olmak istediklerini vurguluyor. 
Tam da bu noktada Kadın Girişimciler Derneği'ni KAGİDER anmak gerekiyor. Meltem Kurtsan'ın Başkan olduğu KAGİDER'de, kendi işini kuran 100 kadar kadın üye yer alıyor. TÜSİAD'ın desteği ile kurulan KAGİDER, AB fonlarından yararlanarak Anadolu'da kadın girişimcileri destekleyen projeler üretiyor. Bulut iki kurum arasındaki farkı, KAGİDER üyeliğinin girişimcilikle sınırlı olmasıyla açıklıyor. 
Emine Erdoğan, TİKAD'ın düzenlediği "Dinler Arası Hoşgörü Yemeği'ne de" katılmıştı. Resim bozulmadı. 



</TEXT>
</DOC>
