<DOC>
<DOCNO> 335754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/siyaset/siy03.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İslamcı basında eleştiri 
</HEADLINE>
<TEXT>


Özkök'ün, "Türkiye bir İslam ülkesi değil" açıklaması için, Yeni Şafak gazetesi, "Kenan Evren de İslam Konferansı Örgütü'nün bir komitesinde başkandı" dedi 

İSTANBUL Milliyet 


Genelkurmay Başkanı Orgeneral Hilmi Özkök'ün, "Türkiye bir İslam ülkesi değil" açıklaması, kamuoyunda İslamcı olarak bilinen basını "memnun etmedi." Yorumlu bir haber yapan Yeni Şafak gazetesi, Türkiye'nin İslam Konferansı Örgütü üyesi olduğunun unutulduğunu ifade etti. Haberde, Türkiye'nin kuruluşundan bu yana İKÖ'nün aktif üyesi olduğunun altı çizilerek, 7. Cumhurbaşkanı Kenan Evren'in de bir dönem örgütün bir komitesinin başkanlığını yürüttüğü belirtildi. Vakit gazetesi, "Özkök, Mevlid Kandili gününde Harp Akademileri Komutanlığı'nda konuştu" diyerek, "Türkiye İslam devleti değildir" açıklamasına yer verdi. Milli Gazete de birinci sayfadan yer verdiği haberde yorum yapmazken, Zaman gazetesi, birinci sayfasında yer alan haberde Özkök'ün Kara Harp Okulu öğrencilerinin Yunanistan'ı ziyareti sırasında meydana gelen Türk bayrağına saldırı olayıyla ilgili olarak resmi özür bekledikleri yönündeki açıklamasını başlığa çıkardı. Gazete, konuşmaya geniş yer vermedi. 

Atina'dan cevap 

Atina, misafir Türk subay ve askeri öğrencilerin kaldığı odaya yakılarak konulan Türk bayrağından dolayı "üzüntüsünü" bir kez daha dile getirerek, olayı "kınadığını" açıkladı.Yunan basını, Özkök'ün konuşmasını "çok sert" buldu. Yunan gazeteleri, Özkök ile Erdoğan'ın Türk - Yunan ilişkileri ile ilgili söylemlerinin "uyum içinde olduğuna" dikkati çekti. 


</TEXT>
</DOC>
