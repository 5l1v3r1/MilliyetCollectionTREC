<DOC>
<DOCNO> 334659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/spor/axspo02.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan el koydu 
</HEADLINE>
<TEXT>


Aziz Yıldırım ve yöneticiler dün Samandıra Tesisleri'ne gittiler, oyunculara destek verdiler. Yönetici İlhan Ekşioğlu, "Gerçek tarihi iki kupayı alarak biz yazacağız. Taraftarımızın bundan şüphesi olmasın" dedi 


Fenerbahçe Başkanı Aziz Yıldırım ve yöneticiler dün sabah Samandıra Tesisleri'ne giderek önce futbolculara, sonra da Teknik Direktör Daum'a moral verdiler. 
Yıldırım'ın, "Trabzonspor ile Galatasaray maçlarını kazanarak şampiyon olacağız. Ben bundan eminim. Sizlere de güvenim tam" ifadesini kullandığı öğrenildi. 
Yönetici İlhan Ekşioğlu antrenman öncesi yaptığı açıklamada, "Hem futbol yönünden çok güzel bir maç oldu, hem de bir taraftar portresi nasıl olmalı, onu gösterdik. Bunun için çok mutluyuz. Taraftarın maç öncesi ve maç sonrası yenilmemize rağmen yaptığı olgunluk bizi çok memnun etti. Hepsine çok teşekkür ediyoruz ve şampiyonluğa ne kadar inandıklarını bir kez daha gördük ve gösterdik. İpi sonunda biz göğüsleyeceğiz. Çifte kupa ile gerçek tarihi biz yazacağız" diye konuştu. 

'Eze eze yeneceğiz' 
Murat Özaydınlı ise "Bize kötü takım diyorlar. İstatistiklere baktığınız zaman ligin en az gol yiyen, en fazla gol atan ekibiyiz. O zaman istatistikler yalan söylüyor. Fenerbahçe seyircisinin farkı da bu arada ortada. Birisi İstiklal Marşı'nda küfür ediyor, biri şampiyonluk yarışında yara alıyor ama maç sonunda Beşiktaş takımını ayakta alkışlıyor. Bunları yazsınlar, korkmasınlar. Galatasaray ve Trabzonspor'u Kadıköy'de eze eze yeneceğiz. İki iki daha dört eder. Haftalardır lideriz. Sezon sonunu da lider bitireceğiz. Kimsenin şüphesi olmasın. Tarih öyle küçük yazılmaz. Geçmişteki maçlarımızı hatırlatmak isterim" dedi. 

Psikolog Daum 

YALÇIN TÜRK 

Teknik Direktör Christoph Daum ve idari menajer Volkan Ballı takımın motivasyonunu artırmak için kolları sıvadı. Alman hoca, Denizli maçına kadar Samandıra Tesisleri'nde futbolcularıyla bire bir ve gruplar halinde görüşmeler yaparak Beşiktaş çöküntüsünü pozitif havaya çevirmek için çaba harcayacak. Daum'a bu konuda menajer Volkan Ballı ile kaptan Ümit Özat destek verecek. Alman hocanın, özellikle Rüştü, savunmanın göbeğinde oynayan Deniz ve Luciano ile büyük tepki toplayan Tuncay Şanlı'ya terapi uygulayacağı öğrenildi. 

Pankart ortada kaldı 

Beşiktaş Teknik Direktörü Rıza Çalımbay için açılan pankartın sorumluluğunu üstlenen olmadı. Maraton üst tribünde oturan gruplar olayla ilgileri bulunmadığını açıkladılar 

YUSUF KOBAL 

Beşiktaş derbisinde Fenerbahçe taraftarının açtığı, "Rıza efendi iki ekmek bir süt" pankartına sahip çıkan olmadı. Maraton üst tribününde bulunan Kill for you, 1899 Fenerbahçe Derneği, Sarı - Lacivert Derneği, Fenerlist ve Antu grupları, pankartı kendilerinin hazırlamadığını açıkladılar. 
Stattaki birçok pankart ve bayrağın organizasyonunu yapan Sarı Lacivert Derneği Başkanı Gökhan Erel, "Kesinlikle bizimle ilgisi yok. O pankartı açanları kınıyoruz ve arıyoruz. Statta küfürü kesen biziz. Aşağılamalara da karşıyız. İstiklal Marşı'na saygısızlık yapıldığı için maçta sadece yuhalama yaşandı. Rıza Çalımbay'ı hedef alan pankart bizim onayımızla olmadı. Bu pankartın Fenerbahçe'ye zarar verecek aptalca eylem olduğunu biliyoruz" dedi. 
Pankartın açıldığı tribünlerde oturan ve yeni kurulan 1899 Fenerbahçe Derneği üyeleri ise spor yasası çıktığından beri pankart olayına bulaşmadıklarını belirttiler, "O tribünde 7 bin insan oturuyor. Biz 200 kişilik bir grubuz. Bu pankartın bize maledilmesi yanlış. Biz yazmadık" diye konuştular. 

Özdemir Gerekeni yaparız 

İkinci Başkan Nihat Özdemir, Rıza Çalımbay için açılan pankarta tepki gösterdi. Özdemir, "Yönetimin inisiyatifi dışında gelişen bir olay. Taraftar bundan sonra daha dikkatli davranmalı. İnsanlar daima geçmişleriyle övünürler. Fenerbahçe Stadı'nda bir daha asla böyle bir pankart olayı yaşanmayacaktır. Yaşanırsa da gerekeni yaparız" dedi. Özdemir, iki kupayı alamasalar bile Teknik Direktör Daum'un kesinlikle takımda kalacağını belirtti. 

'Herkes Lordlar Kamarası'nda mı ' 

Beşiktaş Futbol Şube Sorumlusu Kıvanç Oktay da pankart olayına sert tepki verdi. Oktay, "Sayın Aziz Yıldırım sürekli kendisine yapılan küfürlerden söz ediyor. Rıza hocamıza yapılanlar doğru mu Açılan pankarta ne demeli Bir insanın çalışması, alın teriyle para kazanması suç mu Herkes lordlar kamarasında mı Elbette bu olumsuzlukların tümünü Fenerbahçe seyircisine bağlamak yanlış olur" diye konuştu. 

Saldırganlar yakalandı 

Sarı - Lacivertli yönetim, derbi maçından bir gün önce Şükrü Saracoğlu Stadı'nın dış duvarına 35 metre uzunluğunda çirkin bir slogan yazan Beşiktaşlılar'ı tespit ettirdi. Gece yarısı stada saldırı düzenleyen Siyah Beyazlılar, güvenlik görevlisini de tehdit edip gittiler. Araçlarının plakasını ve markasını gizleyemeyen saldırganlar polise bildirildi. 

Kemal Aslan terör estirdi 

ERDOĞAN DERMANCI 

Sarı - Lacivertliler, Beşiktaş yenilgisinin ardından Denizlispor maçının hazırlıklarına dün başladı. Derbide forma giyen oyuncular düz koşu yaptı. Yedekler ise kondisyon idmanının ardından çift kale maç ile antrenmanı tamamladı. Gergin geçen çift kalede Kemal, genç oyuncu Gürhan ile kavga etti. Olaya Teknik Direktör Daum ile antrenör Koch hiçbir müdahalede bulunmadı. 

Erselman görevde 

Fenerbahçe'de tüm şirketlerin başına getirilen Levent Erselman dün resmen görevine başladı. Kulüp binasında personelle tanışan Erselman'a yönetim katında bir oda tahsis edildi. Fenerbahçe'nin CEO'su sorumlu bulunduğu birimlerin başına tam yetki ile getirildi. 

Taraftara teşekkür 

Yönetim Kurulu, Beşiktaş derbisine gelen taraftarlara teşekkür etti. Yapılan yazılı açıklamada, "Türkiye'de bir futbol takımı seyircisinin takımı yenildiği zaman bile nasıl olması gerektiğini Türk kamuoyuna gösteren "Büyük Fenerbahçe Taraftarı"nı yürekten kutluyoruz" denildi. 


</TEXT>
</DOC>
