<DOC>
<DOCNO> 344950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/yazar/yilmaz.html </URL>
<DATE> 2005/05/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Uçakta diplomasi 
</HEADLINE>
<TEXT>

Suriye gezisinde, Emine Erdoğan ile işkadını Demet Sabancı Çetindoğan'ın uçakta sohbet etmesi, Başbakan Erdoğan ile TÜSİAD arasındaki buzları da eritti 

Suriye Devlet Başkanı Başar Esad'ın eşi Esma Esad'ın düzenlediği Uluslararası İşkadınları Forumu toplantısında "anlamlı bir buluşma" yaşandı. Bir araya gelen iki kadından biri, Başbakan Recep Tayyip Erdoğan'ın eşi Emine Erdoğan, diğeri TÜSİAD Başkanı Ömer Sabancı'ın kız kardeşi Demet Sabancı'ydı. "Gökyüzündeki buluşma"da tarafların "eşiyle ağabeyi" kısa bir süre önce tatsız bir polemikle karşı karşıya gelmişti. Aslında "erkeklerin" karşı karşıya gelmesinin sebebi yine "kadınlar"dı. TÜSİAD, 8 Mart Dünya Kadınlar Günü öncesi İstanbul'daki gösterilerde polisin kadın göstericilere karşı sert tavrını eleştirmiş ve şu açıklamayı yapmıştı 
"Sorumlular hızlı bir şekilde tespit edilir ve cezalandırılırsa, siyasi otoritenin değişim konusunda ısrarlı ve samimi olduğu ortaya konabilir. Yaşananların telafisi yönünde hiçbir tatmin edici adımın atılmamış olması, bizi, hükümet yetkililerinin bu konuda siyasi iradeyi göstermekten kaçındığını düşünmeye sevk etmektedir." 

Amca polemiği 
Başbakan da TÜSİAD'ın bu eleştirisini, TOBB'un bir toplantısında ağır şekilde yanıtlamış "Amcasını vuran katillerin istediği biçimde demeç veriyor. Birileri düğmeye bastı. Oyunlar oynanıyor" demişti. 
Erdoğan'ın bahsettiği amca, Sabancı Center'da öldürülen Özdemir Sabancı'ydı. TÜSİAD buna "İki olay arasında bağlantı yok' yanıtını vermiş, AKP yönetiminin TÜSİAD'ı ziyaretinde de Ömer Sabancı "kırgınlığının geçmediğini" dile getirmişti. 

Yan yana oturdular 
Bu gerilimin ardından iki kadın Şam yolunda bir araya geldi. Emine Erdoğan, Esma Esad'ın başkanlığında düzenlenenen Uluslararası İşkadınları Forumu'na Türkiye'den katılan Türk İşkadınları Derneği TİKAD Başkanı Nilüfer Bulut, BOSSA Yönetim Kurulu üyesi Demet Sabancı Çetindoğan, Kütahya Porselen'den Sema Güral ve TİKAD hukukçusu Emel Efe ile birlikte yolculuk yaptı. Uçakta Emine Erdoğan ve Demet Sabancı yan yana oturdu. Demet Sabancı, kısa süre önce yaşanan gerginlikle ilgili şöyle konuştu 

Sıcak bir sohbet 
"Ne ben, ne de Emine Erdoğan bu konuya değinmedik. Emine Erdoğan, benim Ömer Bey'in kardeşi olduğumu biliyordu. Aramızda çok sıcak bir sohbet gelişti. Bence konu biraz abartıldı. Büyütülecek bir şey yoktu. Toplantı sırasında tercüme sorunları yaşanması nedeniyle Erdoğan'ın konuşması tam olarak yansımadı. Konuşmacılar İngilizce olarak salona seslenirken, Emine Erdoğan Türkçe konuştu. Teknik sorunlar nedeniyle mesaj tam olarak anlaşılamadı." 



</TEXT>
</DOC>
