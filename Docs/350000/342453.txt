<DOC>
<DOCNO> 342453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/yasam/ayas.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hırsız' dedi canından oldu 
</HEADLINE>
<TEXT>


3 çocuk annesi kadın, kendisini hırsızlıkla suçlayan market kasiyerini kurşunladı 

M. AKİF ERDEM 

Kartal' da 3 çocuk annesi Zeliha Aslan 26 , mahalle marketinin kasiyeri Ebubekir Tatlı'yı kurşunlayarak öldürdü. 
İddiaya göre, bir ay önce marketin sorumluluğu ile kasiyerliğini yapan Tatlı, 3 çocuk annesi Aslan'ı çikolata ve deodorant çalarken yakaladı. Tatlı, Aslan'ı bir daha yapmama sözü vermesi üzerine serbest bıraktı. Ancak, genç kadın bir süre sonra marketin başka bir çalışanı tarafından hırsızlık yaparken yakalanınca Tatlı, bu kez durumu Aslan'ın mahalleden tanıdığı eşi Samet Aslan'a anlattı. Samet Aslan da eve giderek eşini tartakladı ve boşanacağını söyledi. Kadın, dün kayınpederinin silahını ve çocuklarını da alarak markete gitti. 
Tatlı ile tartışan Aslan, kasiyeri çocuklarının gözleri önünde kurşun yağmuruna tuttu. Evli bir çocuk babası Ebubekir Tatlı 2 kurşunla can verdi. Gözaltına alınan Aslan, hırsız olmadığını, kasiyerin şantajla kendisini taciz ettiğini öne sürdü. 


</TEXT>
</DOC>
