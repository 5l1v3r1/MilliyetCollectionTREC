<DOC>
<DOCNO> 316926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun24.html </URL>
<DATE> 2005/02/20/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Barzani'den Türkiye'ye 'içişlerimize karışmayın' mesajı... 
</HEADLINE>
<TEXT>

     Irak Kürdistan Demokratik Partisi KDP lideri Mesud Barzani, ''Türkiye'nin içişlerimize karışmasına izin vermeyiz'' dedi. Kürt lider, 'Kürtlerin bağımsız 'Kürdistan' hakkının olduğunu' tekrarladı. 
     KDP'nin internet sitesi, Barzani'nin İngilizce yayımlanan New Anatolian gazetesine verdiği röportajı yayınladı. 
     Barzani mesajında, Kürtlerin hiçbir şekilde Türklerin, 'Kürdistan'ın ve Irak'ın içişlerine karışmasına izin vermeyeceğini söylüyor. 
     
     Arap ve Türkmenlerle işbirliği mesajı 
     KDP lideri, Kürtlerin, Irak hükümetinin kurulması için Araplar ve Türkmenlerle iş birliği yapmaya hazır olduğunu bildirdi. 
     Kerkük'ün her zaman bir Kürt şehri olduğunu savunan Barzani, "bağımsız bir 'Kürdistan' için hakkımız var ve bunun demokratik yollarla halledilmesi için gereğini yapacağız" diye konuştu. 
     
     Talabani'den seçim mesajı 
     Kürdistan Yurtsever Birliği Lideri Celal Talabani de, Süleymaniye'de yaptığı açıklamada, "ne biz kendi başımıza hükümeti kurabiliriz, ne de bizsiz hükümet kurulabilir. Amacımız sorunların çözülmesidir" dedi. 
     
     Kürtlerin özerklik ve bağımsızlık tartışması 
     ABD'de yayınlanan New York Times gazetesinde geçtiğimiz cuma günü yayınlanan bir makalede, Iraklı Kürtlerin özerklik taleplerini bağımsızlıktan ayırt etmenin zor olduğu yorumu yapılmıştı. 
     Haberde, Kürtlerin bölgedeki doğal kaynakların sahibi olmayı ve gelirlerin merkezi hükümetle nasıl paylaşılacağına kendilerinin karar vermeyi istedikleri belirtilmişti. 
     
</TEXT>
</DOC>
