<DOC>
<DOCNO> 310300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo12.html </URL>
<DATE> 2005/01/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Rizespor Rıza Hocayı Beşiktaşa verdiğimiz için gururluyuz 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, ''Rıza hocayı Beşiktaş'a verdiğimiz için gururluyuz'' dedi. 
     Mustafa Tüylüoğlu, A.A muhabirine yaptığı açıklamada, Rıza Çalımbay'ın Çaykur Rizespor'a çok büyük katkılar sağladığını, bu nedenle kendisine minnettar olduklarını dile getirerek, ''Rıza Çalımbay'a sezon başında Beşiktaş'a transferi söz konusu olması halinde kolaylık sağlayacağımız yönünde söz vermiştik. Hocamızı Beşiktaş gibi büyük bir takıma verdiğimiz için gururlu, ondan ayrıldığımız için ise üzüntülüyüz. Rıza Çalımbay başka bir takıma gitseydi kırılırdık. İnşallah Beşiktaş'ı düzlüğe çıkarır'' diye konuştu. 
     Çalımbay'ın yıllarca emek verdiği takımın başına getirildiğini, bunun da onun en doğal hakkı olduğunu kaydeden Tüylüoğlu, şöyle devam etti 
     ''Rıza Çalımbay'ın Beşiktaş camiasına faydalı olmasını diliyoruz. Ligin ikinci yarısında ilk maçımızı Fenerbahçe ile yapacağız. Bu maça takımı antrenör Bülent Albayrak hazırlıyor. Biz de en kısa zamanda takımın başına kariyerini ispatlamış bir isim getireceğiz. Kimse endişe duymasın, Çaykur Rizespor hocasız kalmaz. Ligin ilk yarısında yakaladığımız havayı, ikinci yarıda yeni hocayla devam ettirmek istiyoruz.'' Tüylüoğlu, medyada bazı teknik direktörlerin Çaykur Rizespor'a geleceği yönünde haberler yer aldığını ifade ederek, ''Şu ana kadar herhangi bir hocayla görüşmedik. Basında isimleri geçen hocaların hepsi kaliteli. Ancak biz Çaykur Rizespor'a en fazla fayda sağlayacak hocayla anlaşmak istiyoruz. Bu konudaki görüşmeleri başkanımız Ekrem Cengiz İstanbul'da sürdürüyor'' diye konuştu. 
     Tüylüoğlu, hedeflerinin gelecek sezon UEFA Kupası'nda oynamak olduğunu ve bu hedeflerinden sapmadıklarını kaydetti. 

     
</TEXT>
</DOC>
