<DOC>
<DOCNO> 307728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/yazar/bila.html </URL>
<DATE> 2005/01/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
CHP bölünür mü 
</HEADLINE>
<TEXT>


Kurultay sonrasında CHP bölünür mü 
Genel başkan değişikliğine kilitlenmiş bir yarış söz konusu... 
Daha önce de birkaç kez değindiğimiz gibi Hurşit Güneş dışında, diğer aday adayları ortaya bir "görüş" koymuş değiller. 
Mustafa Sarıgül, Zülfü Livaneli ve dolaylı biçimde Kemal Derviş, Baykal'ı eleştiriyorlar. Ancak bu bir genel eleştiri. Baykal'ın şu kararı, bu yaklaşımı, şu politikası veya tutumu yanlıştır, şöyle yapmak gerekir, diyen henüz yok. Eleştiriler soyut. Partinin büyümediği ve Baykal'la iktidar olamayacağı iddiasına dayanıyor. 
Oysa kurultay yaklaşırken, ortaya Baykal'dan farklı olarak nasıl bir ideoloji koyulacağının belli olması gerekir. Lider değişikliği böyle bir çalışmaya ve yeni bir harekete dayalı olmalıdır. Tarihte böyle olmuştur. 
Bülent Ecevit'le İsmet İnönü arasındaki mücadele bu niteliktedir ve CHP böyle lider değiştirmiştir. 
1980 sonrasında Ecevit, bu kez yine farklı bir ideoloji ile yeni bir parti kurmuş ve öyle iktidara gelmiştir. 
AKP'nin kuruluşu da örnek gösterilebilir. Erbakan'ın desteklediği Recai Kutan'a karşı kurultayı çok az farkla kaybeden Abdullah Gül-Tayyip Erdoğan yeni bir parti kurarak ve farklı bir söyleme geçerek büyümüşler, kısa sürede iktidar olmuşlardır. Bu ayrışma da sadece "kişisel" mücadeleyle değil, çizgi değişikliğiyle gerçekleşmiştir. 
Ecevit 12 Mart'a İnönü'den çok farklı yaklaşmış ve mücadelesinde bu tutumu etkili olmuştur. "demokratik sol" olarak isimlendirdiği yeni bir sol anlayışı esas alarak mücadele etmiştir. 
CHP'ye baktığımızda böyle bir durum görülmüyor. 
Kemal Derviş için böyle bir farklılık söz konusudur, denilebilse de Avrupa solu esaslı bu yaklaşımlar, Baykal'lı CHP'de de var olagelmiştir. Baykal-Cem çalışmaları bunun örneğidir. Derviş'in AKP politikalarına yakın duruşu bir ideolojik yenilik olarak tanımlanamaz, belki kişisel tercih olarak nitelendirilebilir. 
Kaldı ki, Derviş veya destek verdiği Livaneli'nin yeni bir sol ideoloji kurmaları söz konusuysa, bu, kurultay sonrasında belli olur. Böyle bir esaslı farklılığa dayanıyorlarsa ve bunu sol adına savunuyorlarsa, zaten kendi partilerini kurup halkın karşısına çıkmaları gerekir. Derviş, böyle bir cesaret gösteremedi. 3 Kasım 2002 seçimleri öncesinde İsmail Cem-Hüsamettin Özkan ikilisine siyasi bir çalım atarak çareyi CHP'ye girmekte buldu. 
CHP'yi kurultaya götüren Mustafa Sarıgül'ün ise ideolojisi zaten bilinmiyor. "Hak ve halk" söylemi dışında bir çizgi geliştirmiş değil. 
O halde şu soruya yanıt bulmak gerekiyor 
Sarıgül, Livaneli, Derviş, CHP'nin ideolojisini mi, politikalarını mı beğenmiyorlar, yoksa, biz bunları Baykal'dan daha iyi uygularız mı diyorlar Yoksa ikisi birden mi Hem lideri hem CHP'nin ideolojisini mi beğenmiyorlar 
Henüz aday adaylarının ağzından bu konulara ilişkin net bir söylem duymadık. 
AKP'ye özenmek ise yeni solculuk anlamına gelmiyor... 
Bu koşullarda, kurultay sonrasında CHP ortasından bölünür, yeni bir parti, yeni bir ideoloji yeni bir akım doğar, demek çok zor. 
"Kişisel" mücadeleler, sonbahardaki olağan kurultaya ertelenir. Ola ki bir daha seçilemeyeceğini düşünen milletvekilleri kopar. 
Bu da CHP'nin sorununu çözmez... 
İktidar yerine kendi kendileriyle mücadele etmenin dayanılmaz hazzı dışında bir sonuç doğurmaz... 
Oysa bugün, CHP'nin içe değil, dışa dönmesi, halka ulaşmanın yollarını hep birlikte araması gerekiyor. 
Ama Nasrettin Hoca hesabı, başka yerde kaybolan yüzüğü, araması daha kolay diye içeride arıyor... 



</TEXT>
</DOC>
