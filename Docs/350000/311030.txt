<DOC>
<DOCNO> 311030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy15.html </URL>
<DATE> 2005/01/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Gül Kerkük'te bir çatışmaya seyirci kalamayız 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kerkük'te bir çatışma olması durumunda Türkiye'nin seyirci kalamayacağını kaydetti. 
     Gül, Turkish Daily News gazetesine verdiği demeçte, Irak halkının çok acılar çektiğini, artık bu acıların son bulması ve yeni bir dönemin başlaması gerektiğini belirterek, Irak'ın normalleştirilmesi sürecinin Türkiye için öncelikli konular arasında yer aldığını söyledi. 
     Türkiye'nin Irak'ın toprak bütünlüğünden yana olduğunu ifade eden Gül, Irak'ta çıkabilecek olası bir etnik çatışmayı bölgenin kaldıramayacağına dikkat çekti. 
     Seçimlerin Kerkük'te etnik bir çatışmayı tetikleyebileceğine de işaret eden Gül, ''Eğer akrabalarımız bu bölgelerde huzur içinde olmazlarsa, onlara haksızlıklar yapılırsa bu bizi derinden üzer ve demokratik bir ülkede yönetimler bu gibi gelişmelere seyirci kalamaz'' dedi. 
     

     
</TEXT>
</DOC>
