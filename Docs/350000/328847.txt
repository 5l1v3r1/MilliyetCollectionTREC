<DOC>
<DOCNO> 328847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun18.html </URL>
<DATE> 2005/03/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Filistin lideri Abbas'ın karargahına saldırı... 
</HEADLINE>
<TEXT>

     Filistin Devlet Başkanı Mahmud Abbas, silahlı bir grubun dün akşam Ramallah'taki karargahına ateş açmasının ardından, militanlara karşı sıkı tedbir alınması talimatını verdi. 
     Filistinli yetkililer, saldırı ve çatışmanın ardından Abbas'ın güvenlik yetkilileriyle toplantı düzenlediğini söyledi. Yetkililerin verdiği bilgiye göre, Abbas ''militanların tutuklanması, kente daha fazla asker konuşlandırılması ve zarara uğrayan işyerlerinin zararlarının tazmin edilmesi'' talimatını verdi. 
     Bu arada Batı Şeria'daki Tulkarim'de, Filistin polisi dün gece bir Filistin kontrol noktasına saldıran ve burada görevlilerin kullandığı çadırları yakan 7 silahlı Filistinlinin teslim olması çağrısında bulundu. 
     Ramallah'ta dün akşam 15 kadar silahlı saldırgan, Abbas içerdeyken karargaha saldırmıştı. Silahlı kişiler, ayrıca dükkan sahiplerini kepenk indirmeye zorlamış ve çok sayıda lokantayı tahrip etmişti. Olaylarda, ölen ya da yaralanan olmamıştı. 
     El Aksa Şehitleri Tugayı'na bağlı olduklarını söyleyen silahlı saldırganlar, Filistinli güvenlik yetkililerinin 6 militanı Ramallah'daki karargahtan çıkmaya zorlaması üzerine böyle bir taşkınlığın ortaya çıktığını belirtiyorlar. 
     Arafat, 20 kadar militanın karargahta kalmasına izin vermiş, Abbas da bunu sürdürmüştü. 
     Adını açıklamayan bir yetkili, 6 militanın adam kaçırma, silahla yaralama, şantaj gibi suçlara karıştığını, bu nedenle bu kişilerden ya silahlarını bırakmaları ya da karargahı terk etmelerinin istendiğini söyledi. 
     El Aksa Şehitleri Tugayı sözcüsü ise, bu kişilerin üyeleri olmadığını, hapse atılmaları gereken adi suçlular olduğunu belirtti. 
     
</TEXT>
</DOC>
