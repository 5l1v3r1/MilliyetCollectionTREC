<DOC>
<DOCNO> 334836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy29.html </URL>
<DATE> 2005/04/19/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ulaştırma Bakanı İsteyen demiryolunda işletmecilik yapabilecek 
</HEADLINE>
<TEXT>

     Ulaştırma Bakanı Binali Yıldırım, artık özel sektöre ait yük ve yolcu trenlerinin TCDD hatlarında taşımacılık yapabileceğini, bunun demiryollarında bir devrim olduğunu söyledi. 
     Yıldırım, AA muhabirine yaptığı açıklamada, TCDD dışındaki diğer şahıslara ait yük ve yolcu trenlerinin TCDD hatlarında işletilmesine dair usul ve esasları düzenleyen yönetmeliğin bugün Resmi Gazete'de yayımlandığını anımsattı. 
     Demiryollarında yük ve yolcu taşımacılığının halihazırda TCDD tarafından yapıldığını ancak bir süre önce TCDD'nin Ana Sözleşmesinde bir değişiklik yapıldığını kaydeden Yıldırım, buna paralel olarak hazırlanan yönetmeliğin yayınlanmasıyla ''İki nokta arasında taşımacılık yapmak istiyorum'' diye müracaat edenlere bu fırsatın verileceğini belirtti. 
     Öngörülen şartları taşıyan şirket ya da vatandaşa taşımacılık yapma imkanı sağladığını vurgulayan Yıldırım, uygulamanın demiryolu sektöründe bir ''devrim'' niteliği taşıdığını kaydetti. 
     Şartları taşıyan herkese yapılacak denetimlerin ardından taşıma izni verileceğini vurgulayan Yıldırım, ''Gerekli şartları taşıyanlar kendi lokomotif, vagon ve personeliyle demiryolu hatlarını, altyapısını kullanarak işletmecilik yapabilecekler. Bu değişiklikle üçüncü kişilerin de aynı altyapı ve üstyapıyı kullanarak taşımacılık yapabilmesi imkanı getirildi'' dedi. 
     Devletin karayollarını yaptıktan sonra ''buradan sadece devlet araçları geçer, diğerleri geçemez'' diyemediğini ifade eden Yıldırım, demiryollarında ise yolu yaptığını, ardından da bu yolun işletmesini üstlendiğini kaydetti. Devletin, daha önce, bu işi yapmak isteyenlere fırsat vermediğini dile getiren Yıldırım, şunları kaydetti 
     ''Bu değişiklikle demiryolu altyapısını daha verimli kullanmanın önünü açıyoruz. Demiryolu yüzde 30 kapasiteyle kullanılıyorsa şimdi yüzde 80 kapasiteyle kullanılabilecek. Altyapı müsait ama yeterince kullanılamadığı için verimsiz çalışıyordu. Bunu bir nebze iyileştirmeye yönelik bir başlangıçtır. Hayırlı bir iştir. İnşallah bu surette taşımacılık önemli ölçüde demiryollarında gelişecektir. Değişiklik, demiryollarına da kendi durumlarını, performanslarını gözden geçirme fırsatı verecek'' Bakan Yıldırım, Türk demiryolu sektörünü ''demiryolu eşittir TCDD'' anlayışından çıkarmak istediklerini, yönetmelikle özel sektörün önüne bir perspektif koyduklarını söyledi. 
     Demiryolu işletmeciliği yapacaklarda mesleki yeterlilik gibi kriterler aranacağını belirten Yıldırım, uygulamanın başlamasıyla eşya taşımacılığının artmasının beklendiğini ifade etti. 
     
</TEXT>
</DOC>
