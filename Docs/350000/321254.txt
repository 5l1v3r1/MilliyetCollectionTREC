<DOC>
<DOCNO> 321254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonsiy02.html </URL>
<DATE> 2005/03/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Denktaş Rumların uzlaşma niyeti, ihtiyaçları olsaydı çoktan uzlaşılırdı 
</HEADLINE>
<TEXT>

     KKTC Cumhurbaşkanı Rauf Denktaş, Güney Kıbrıs Rum kesiminin uzlaşmaz olduğunu belirterek, ''Rumların uzlaşma niyeti, ihtiyaçları olsaydı çoktan uzlaşılırdı'' dedi. 
     Denktaş, KTHY'nin tarifeli uçağıyla İstanbul'dan KKTC'ye gitti. Denktaş, hareketinden önce gazetecilerin, ''Kıbrıs'ta çözümü Rum kesiminin engellediğine dair Güney Kıbrıs Rum Kesimi gazetelerinde haberler çıktığını'' hatırlatmaları üzerine, ''Bu inşallah iyi değerlendirilir'' diye konuştu. 
     Denktaş, şunları kaydetti 
     ''Rumların uzlaşma niyeti, uzlaşma ihtiyaçları olsaydı çoktan uzlaşılırdı. Onlara 'meşru Kıbrıs hükümetisin' dendiği gün, Kıbrıs Rumları meseleyi halledilmiş bildi. Dünyanın arkasına saklanarak bütün görüşme sürecinde uzlaşma ihtiyacını duymadılar. Dolayısıyla ne referandumda 'Hayır' dedikleri için uzlaşmaz oldular, ne de şimdi itiraf ettikleri için uzlaşmaz oluyorlar. Uzlaşmazdılar... Bunu maalesef hükümet iyi değerlendiremedi ve Annan Planı'na 'evet' demek suretiyle bizi pazarlık edemez bir duruma getirdi.'' Denktaş, Annan Planı'nın tekrar canlandırılmayacağını ümit ettiğini dile getirerek, ''Rumların bu itirafı karşısında hiç düşünülmesin ki Annan Planı gelirse, leyhlerine daha da taviz verilirse uzlaşır olacaklar. Onlara Makarios'un vasiyeti. Meşru Kıbrıs hükümeti unvanından ancak Enosis için vazgeçilirdi. Benim görüştüğüm bütün liderler bu vasiyete riayet etmişlerdir'' diye konuştu. 
     KKTC Cumhurbaşkanı Denktaş, bir televizyon kanalındaki dizide oynamasına ilişkin kendisine nasıl tepkiler geldiğinin sorulması üzerine de şunları kaydetti 
     ''Rol almadım. Ben basına yaptığım beyanatlar değerlendirilmediği, sansür uygulandığı için böyle fırsat verilince beyanatlarımı orada vermiş oldum. Rol yapmadım. Rol açısından değerlendirilirse, pek kıymetli değerlendirme gelmez. Ama davayı Anadolu'ya duyurma açısından değerlendirildiğinde, çok olumlu neticeler, mesajlar geldi. İnşallah basın bize sayfalarını açar da başka yollara tevessül etme ihtiyacı doğmaz.'' 
     
</TEXT>
</DOC>
