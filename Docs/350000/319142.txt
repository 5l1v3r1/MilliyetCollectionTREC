<DOC>
<DOCNO> 319142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/siyaset/axsiy01.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hükümetten beklentim yok' 
</HEADLINE>
<TEXT>


Kırca'nın eşi, hükümetin cenazeye gelmemesine tepki göstererek, "Ben de zaten bu hükümetten bir şey beklemiyorum" dedi 

İSTANBUL Milliyet 


Başbakan Recep Tayyip Erdoğan'ın İstanbul'da önceki gün toprağa verilen eski Dışişleri Bakanı Coşkun Kırca'nın cenazesine katılmayıp şair ve yazar Necip Fazıl Kısakürek'in oğlu Ömer Kısakürek'in cenazesine katılması, Kırca ailesinin de tepkisine neden oldu. 
Hükümetin Kırca'nın cenazesine katılmamasına ilk tepki, CHP Milletvekili İnal Batu'dan geldi. Batu, bunu devlet geleneğinin bozulması olarak değerlendirerek, "Dışişleri bakanının burada olması gerekirdi. Gelenekleri kimse bozmasın" dedi. 
Olayın bütün milletin gözleri önünde cereyan ettiğini belirten Bige Kırca, şöyle dedi 

'Gelmeleri gerekirdi' 
"Bütün herkes bu olayı televizyonlardan izledi. Tabii ki Necip Fazıl Kısakürek büyük bir şair. Onun oğlunun cenazesine gitmek de vardı. Ama Coşkun Kırca'nın da cenazesine gelmek gerekirdi. Coşkun laik bir insandı, memleketi için çalışıyordu. Bu bir ölüm artık." 
Bige Kırca, Dışişleri Bakanı Abdullah Gül'ün telefonla, Başbakan Erdoğan'ın telgraf çekerek başsağlığı dilediklerini belirterek, "Bu böyle olmaz. Ben de onlardan ve bu hükümetten zaten hiçbir şey beklemiyorum" diye konuştu. 


</TEXT>
</DOC>
