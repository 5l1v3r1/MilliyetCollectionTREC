<DOC>
<DOCNO> 338658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/soneko03.html </URL>
<DATE> 2005/05/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Otomobil sektörü, yatırıma hazır... 
</HEADLINE>
<TEXT>

     Geçen yıl 862 bin adet motorlu araç üretimiyle rekor kıran Türk otomotiv sektörü, rekabet güçlerini artırmak için yapacakları yatırımlarının desteklenmesini bekliyor. 
     Tofaş Türk Otomobil Fabrikaları A.Ş Ticari Grup Direktörü Müfit Ataseven, Koyuncu A.Ş tarafından yaptırılan Fiat Plaza'nın açılışı için geldiği Konya'da, A.A muhabirine yaptığı açıklamada, 2004 yılının otomotiv sektörü açısından patlama yılı olduğunu söyledi. 
     Hurda araç desteği ile birlikte pazarda yaşanan dalgalanmalara karşın geçen yıl sektörün çok hareketli olduğunu ifade eden Ataseven, 2004 yılında, üretim ve satış rakamları açısında Tofaş olarak Türkiye'de üçüncü olduklarını anlattı. 
     Türkiye pazarında otomobil satışlarında yaklaşık yüzde 10'luk bir paya sahip olduklarını dile getiren Ataseven, şunları kaydetti 
     ''40 bin otomobil satışıyla birlikte iç pazarda toplam 80 bin adet otomobil ve ticari satışımız oldu. İhracatta da iç pazardaki satış rakamlarını yakaladık. Geçen yıl sektörde ortaya çıkan patlamayı Tofaş olarak biz de yaşadık. 2004 yılı ihracat rakamımız 800 milyon avroya ulaştı. Bu yılın ilk ayları geçen yıla göre biraz daha hareketsiz geçiyor ancak bizim yıl sonu hedefimiz yine aynı rakamları yakalamak. Bu yıl da 80 bin adet otomobil ve ticari araç ihracatı hedefliyoruz.'' 
     
     TÜRKİYE'DEKİ POTANSİYEL İYİ DEĞERLENDİRİLMELİ 
     Türkiye'nin otomotiv sektöründe inanılmaz bir potansiyele sahip olduğunu vurgulayan Ataseven, bu potansiyelin en iyi şekilde değerlendirilmesi gerektiğini anlattı. 
     Ataseven, sürekli kendini yenileyen, dünya pazarında rekabet gücünü artırmak için Ar-Ge çalışmalarına ağırlık veren Türkiye'nin adeta otomobil üssü olduğunu belirterek, şöyle devam etti 
     ''Bu üssün ayakta kalabilmesi için iç piyasanın çok güçlü olması gerekiyor. İç piyasada istenen gücün sağlanamaması dengeleri bozacağı için sektörü olumsuz etkileyecektir. Bu, yerli yatırımların sağlığı için de büyük önem taşıyor. Türkiye'de kişi başına düşen otomobil oranı çok düşük. Ülkede büyük potansiyel olmasına karşın vergilerin yüksekliği nedeniyle daha fazla gelişme sağlanamıyor. Otomobilde yüzde 60'lara ulaşan bir vergi yükü var. Bu vergilere bakıldığında bir otomobile ulaşmak çok zor.'' Ataseven, sektörün yurtiçi ve yurtdışındaki rekabet gücünün artırılması, yatırımların önünün açılması için vergi yükünün azaltılarak satışların artırılması ve sanayinin teşviklerle desteklenmesi gerektiğini söyledi. 
     Rekabetin giderek kızıştığı dünyada, Türk sanayicisine rekabet olanaklarının sağlanması gerektiğini vurgulayan Ataseven, ''Ülkedeki altyapının kıymeti iyi bilinmeli. Ana ve yan sanayideki avantajlarımızı iyi değerlendirmeliyiz. Otomobile yönelik temel bir politika oluşturulmaması durumunda bugün gerçekten iyi seviyeye ulaşmış sektör, ilerde kendisinden bekleneni vermeyebilir. Biz, 250 bin adetlik kapasitemizin sadece 150-160 binlik kısmını kullanabiliyoruz. Bunun tamamını kullanmak istiyoruz'' dedi. 
     
     YATIRIMLAR YURTDIŞINA KAÇABİLİR 
     Gelecekten umutlu oldukları için 350 milyon avroluk yatırımla Fiat, Citroen ve Peugeot için mini kargo üretimi konusunda ilgili firmalarla anlaşma yaptıklarını ifade eden Ataseven, şunları vurguladı 
     ''Firmalar yatırımlarıyla daha da büyümeyi düşünürken, teşviklerle desteklenmeyi bekliyor. Firmalar yeni yatırımlar için hazır. Ancak, karşıdan adım atılmasını bekliyor. Büyük bir potansiyele sahip Türkiye'de, vergi yükü ve teşvik konusunda çalışma yapılmazsa, maliyetlerin düşürülmesi adına, otomotiv sektörünün yeni yatırımları yurtdışına kaçabilir. Elde edilen karın yatırıma dönüştürülmemesi durumunda Türkiye elindeki potansiyeli kaybedebilir.'' Ataseven, geçen yıl 10 milyar doları aşan otomotiv sektörü ihracatının, desteklerin arkasından gelecek yatırımlarıyla daha da artacağını, ülkeye ciddi oranda katma değer kazandıracağını sözlerine ekledi. 
     
</TEXT>
</DOC>
