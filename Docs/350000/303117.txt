<DOC>
<DOCNO> 303117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo23.html </URL>
<DATE> 2005/01/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Everton, 11.5 milyon dolara Beattie'yi aldı... 
</HEADLINE>
<TEXT>

     İngiltere Premier Ligi'nin bu sezon en iyi çıkış yapan takımlarından Everton, ara transfer döneminde Southhampton'dan James Beattie'yi transfer etti. 
     Kulübün resmi internet sitesinde yapılan açıklamada, golcü futbolcuyla her konuda anlaşma sağlandığı, bir kaç gün içinde resmi sözleşmenin imzalanacağı kaydedildi. 
     Premier Lig'de 4. sırada bulunan Everton'ın, Beattie'nin transferi için 11.5 milyon dolar ödeyeceği belirtilirken, bu rakamın kulüp tarihinde ödenmiş en yüksek transfer ücreti olduğu bildirildi. 
     Southhampton Teknik Direktörü Harry Redknapp'ın ise ligde 14 puanla sondan ikinci durumda bulunan takımını düşme hattından kurtarmak için Beattie'yi gönderme kararı aldığı ve onun transfer ücretiyle daha fazla futbolcu alacağı ifade edildi. 
     Everton, sezon başında Wayne Rooney'i 52 milyon dolara Manchester United'a satmış ve yeni transferler için kaynak sağlamıştı. 
     4 kez İngiltere Milli Takımı forması da giyen James Beattie, daha önce çıktığı 233 karşılaşmada 76 gol kaydetmeyi başarmıştı. 
     
</TEXT>
</DOC>
