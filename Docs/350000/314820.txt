<DOC>
<DOCNO> 314820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/yasam/axyas01.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Eylül mağduru 
</HEADLINE>
<TEXT>


12 Eylül döneminde Ankara'ya gelen Arthur Miller, yazarlara baskıyı eleştirdi. Masadan arkadaşı 'kovulunca' da, ABD elçiliğini terk etti... 

DIŞ HABERLER SERVİSİ 

Yaşamını yitiren ABD'li oyun yazarı Arthur Miller'in, 1985'te Ankara'ya yaptığı bir ziyarette ABD elçiliğindeki yemekte 'eylem' yaptığı ortaya çıktı. Olaya, Miller'la ortak anılar yaşayan yazarların anekdotlarından derlenen bir metinde rastlandı. İngiliz oyun yazarı Harold Pinter, Miller'in 80. yaş gününde kaleme aldığı anekdotta, 12 Eylül döneminde Ankara'ya Arthur Miller ile yaptıkları bir ziyarete değindi. Miller'ın, ABD büyükelçisinin masasında Türkiye'de yazarlara işkence yapılmasını eleştirdiğini aktaran Pinter, "Sonra beni dışarı çıkardılar, Miller da arkamdan geldi" ifadelerine yer verdi. 
Miller'a "Sanırım beni kovdular" dediğini aktaran Pinter, ABD'li yazarın da hiç tereddüt etmeden, "Seninle geliyorum" diye karşılık verdiğini belirtip ekledi "Miller'la Ankara'dan gönüllü sürgüne gidişimiz, en çok gurur duyduğum olaylardan biri." 



</TEXT>
</DOC>
