<DOC>
<DOCNO> 312477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur20.html </URL>
<DATE> 2005/02/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
80'lerde fuhuş skandalı ile sallanan Soğukoluk Yaylası turizme açılıyor 
</HEADLINE>
<TEXT>

     Amanos Dağları'nda, Akdeniz'i Amik Ovası'na bağlayan en önemli geçitte kurulu yaklaşık 200 yıllık bir yerleşim bölgesi olan Hatay'ın Belen İlçesi'ne bağlı Güzelyalı Köyü, eski adıyla Soğukoluk Yaylası yeniden turizme kazandırılıyor. 
     Bir dönem Ortadoğu'nun eğlence merkezi olan ancak, 1980'li yıllardan sonra ortaya çıkarılan fuhuş olayları nedeniyle tüm otellerin kapatıldığı Soğukoluk, yeni adıyla Güzelyayla'nın turizme açılması için Hatay Valiliği'nin öncülüğünde çalışmalar yapılıyor. 
     Hatay Valisi Abdulkadir Sarı, AA muhabirine yaptığı açıklamada, Çam ormanlarıyla kaplı 800 rakımlı tepede kurulu çok sayıda terkedilmiş konutlar ile bazı kamu kuruluşlarına ait tesislerin bulunduğu Soğukoluk'ta yıldızlı otellerin yanı sıra eğlence ve dinlenme merkezleriyle bungalov tipi konutların yapılmasının planlandığını bildirdi. 
     Sarı, geçen haftalarda yöreye gelen Kültür ve Turizm Bakanı Erkan Mumcu'nun Soğukoluk'taki oteller ile dinlenme tesislerini gezerek buranın turizme kazandırılması için onay verdiğini söyledi. Sarı, şunları söyledi 
     ''1980 öncesinde köy sınırlarında 13 adet otel faaliyetini sürdürürken, bu otellerden bir kısmının yasal olmayan faaliyetler yürütmeye başlaması nedeniyle, 1981 yılında köyde faaliyet gösteren tüm oteller kapatılmıştı. Bu gelişmelerin sona erdirilmesi ile ilgili müdahaleler yazılı ve özellikle görsel basında geniş yer bulması sonucunda zihinlerde iz bırakacak biçimde kamuoyunun gündemine girmesi bölgenin kaderini değiştirdi.'' 
     
     KÖTÜ İMAJIN SİLİNMESİ İÇİN ADI DA DEĞİŞTİRİLDİ 
     Vali Sarı, yörenin kamuoyundaki izlenimini silmek açısından köyün resmi kayıtlardaki Soğukoluk isminin Güzelyayla olarak değiştirildiğini belirterek, ''En kısa sürede projelerimizi hayata geçirmek için öncelikle yöredeki hazine arazilerinin tespitini yaptık'' dedi. 
     Turizme yatırım yapmak isteyenler için en akılcı bölgenin Güzelyayla Soğukoluk olacağına dikkati çeken Sarı, yaylada hazineye ait arazilerin yanı sıra atıl sayılacak tesisler de bulunduğunu belirterek, şunları kaydetti 
     ''Emin Turizm Oteli olarak bilinen 6 bin 231 metrekare yüzölçümlü Milli Eğitim Bakanlığı'na tahsis edilmiş ve Hizmetiçi Eğitim ve Dinlenme tesisi olarak kullanılan daha sonra Öğretmenevi'ne dönüştürülen binaya, yılda 7-8 öğretmen bile gelmiyor. Mimari projesi ise oldukça dağınık. Buranın da en iyi şekilde değerlendirilmesini arzu ediyoruz.'' Sarı, Hatay'ın sınır komşusu Suriye ile diğer Ortadoğu ülkeleri halkının yayla turizmine meraklı olduğuna dikkati çekerek, ''Dağ ile denizin birleştiği mekanda, çam kokan temiz havasıyla ideal bir tatil yöresi olan Güzelyayla'daki projeler hayata geçirildiğinde burası Ortadoğu'nun turizm merkezi haline gelecek'' dedi. 
     Vali Sarı, yörenin turizme açılmasının, Hatay ekonomisine, dolayısıyla ülke ekonomisine büyük katkı sağlayacağını sözlerine ekledi. 
     
</TEXT>
</DOC>
