<DOC>
<DOCNO> 306221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur26.html </URL>
<DATE> 2005/01/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TEDAŞ'tan elektriğini kestiği tüketiciye tazminat .. 
</HEADLINE>
<TEXT>

     Artvin'in Yusufeli İlçesi'nde, şarküteri sahibi Ömer Köse'nin, haber vermeden 24 saat elektrik kesintisi yapan TEDAŞ hakkında Yusufeli Tüketici Mahkemesi'ne açtığı tazminat davasının sonuçlandığı bildirildi. 
     Köse'nin avukatı Recep Akyürek, AA muhabirine yaptığı açıklamada, 9 Temmuz 2002 tarihinde, TEDAŞ görevlilerince haber verilmeden yapılan ve 24 saat süren elektrik kesintisinde, şarküteri işleten müvekkili Köse'nin mağdur olduğunu söyledi. 
     Köse'nin dükkanındaki ürünlerin tamamının bozulması üzerine uğradığı zararın tespiti için 10 Temmuz 2002'de Yusufeli Tüketici Mahkemesi'ne başvurduklarını ifade eden Akyürek, ''Müvekkilimin zararı 1 milyar 873 milyon 580 bin lira olarak tespit edildi. Bunun üzerine 4 Mart 2003 tarihinde zararın tarafımıza ödenmesi için TEDAŞ Genel Müdürlüğü'ne başvurdum. Başvurumdan 6 gün sonra gelen cevapta, mahkeme kararı olmadan tazminat ödenmesinin mümkün olmadığı belirtildi'' dedi. 
     Bunun üzerine, Yusufeli Tüketici Mahkemesi'ne zararın yasal faiziyle birlikte ödenmesi için dava açtıklarını belirten Akyürek, şöyle konuştu 
     ''Mahkeme, dosyayı bilirkişiye göndererek kusur oranının tespitine gitti. Bilirkişi raporunda, müvekkilim, risk oranı yüksek gıda maddeleri sattığından elektrik kesilmesi durumunda gerekli tedbirleri almadığı için yüzde 50, TEDAŞ ise elektrik kesintisini tüketicilere bildirmemesi ve kesintiden sonra uzun süre tamirat yapmadığından dolayı yüzde 50 kusurlu bulundu. Mahkeme, Eylül 2004'te, bilirkişi raporunu usul ve yasaya uygun bularak talep edilen tazminatın yarısının davalı idareden alınarak davacıya faiziyle birlikte ödenmesine karar verdi. TEDAŞ, söz konusu parayı birkaç gün önce gönderdi.'' Akyürek, vatandaşların, devletin malını kullanmaları durumunda devlete karşı dava açmaya ve hakkını aramaya çekindiğini kaydederek, ''Bizim davamızda alınan karar, Türkiye'de nadir kararlardan biridir. Bu tip hak aramaların yaygınlaşması hem vatandaşımızın zarar etmemesini hem de devlet birimlerinin vatandaşa daha kaliteli hizmet sunmasını sağlayacaktır. AB yolunda güzel bir örnek teşkil eden bu kararın herkese hayırlı olmasını diliyorum'' diye konuştu. 
     Şarküteri sahibi Ömer Köse ise elektrik kesintisi nedeniyle dolabındaki ürünlerin bozulduğunu belirterek, ''Bu kesinti nedeniyle birçok esnaf zarar gördü. 30 esnafla birlikte hakkımızı aramak için adliyeye gittik ancak, 95 milyon liralık keşif bedelini duyanlar davadan vazgeçti. Ben sonuç çıksın veya çıkmasın dava açmakta kararlıydım. Dava sonunda zararımın yarısının karşılanmasından mutluyum'' dedi. 
     
</TEXT>
</DOC>
