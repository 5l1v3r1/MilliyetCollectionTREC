<DOC>
<DOCNO> 325138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonyas03.html </URL>
<DATE> 2005/03/19/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Jennifer Aniston söylentilere meydan okudu... 
</HEADLINE>
<TEXT>

     Eşi Brad Pitt'ten boşanmaya hazırlanan ünlü aktris Jennifer Aniston söylentilere meydan okudu. Oyuncu, magazin basınında isminin söylentiye karıştığı aktör Vince Vaughn ile ''The Break Up'' adlı filmde kamera karşısına geçecek. 
     Internetteki ''newyorkpost'' sitesinin haberine göre, geçen haftalarda Vaughn ile gittikleri bir mekanda çekilen fotoğrafları basına yansıyan Aniston, aktörle yeni bir filmde rol arkadaşı oldu. 
     Peyton Reed'in yöneteceği Universal Pictures yapımı filmin senaryosunu Vince Vaughn, Jay Lavender ve Jeremy Garelick'in birlikte kaleme aldığı belirtildi. 
     Filmin çekimlerine Haziran ayında başlanması ve filmin gelecek yıl 14 Şubat Sevgililer Günü'nde gösterime girmesi planlanıyor. 
     
     ''ARAMIZDA İŞ İLİŞKİSİ VAR'' 
     Filmin duyurusu yapıldıktan sonra görüşüne başvurulan Aniston'ın basın sözcüsü ikili hakkındaki söylentilerin sadece ''gülünç'' olarak nitelendirilebileceğini kaydetti. 
     Aktör Vince Vaughn'un sözcüsü ise ''Onların arasında sadece profesyonel bir iş ilişkisi var'' açıklamasında bulundu. 
     Bu arada, Aniston'dan ayrılmaya hazırlanan Pitt de ''Mr. and Mrs. Smith'' filmindeki rol arkadaşı Angelina Jolie ile bir organizasyona katılmak üzere Las Vegas'a uçtu. 
     Ünlü yıldızlar, Angelina Jolie'nin evlat edindiği Maddox, Brad Pitt'in basın sözcüsü Cindy Guagenti, sanatçının kuaförü, makyajcısı ve 20th Century Fox yetkilileriyle birlikte aynı uçağı paylaştı. 
     Brad Pitt ile Jennifer Aniston, Ocak ayında boşanacaklarını duyurmuştu. 
     
</TEXT>
</DOC>
