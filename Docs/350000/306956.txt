<DOC>
<DOCNO> 306956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonsiy04.html </URL>
<DATE> 2005/01/16/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Sarıgül CHP, 56 yıldır iktidar olamıyor, bunun için yollardayım 
</HEADLINE>
<TEXT>

     Şişli Belediye Başkanı Mustafa Sarıgül, Mustafa Kemal Atatürk'un kurduğu parti olan CHP'nin, 56 yıldan beri tek başına iktidar olamadığını, bu nedenle yollarda olduğunu söyledi. 
     CHP'nin 29 Ocak'ta yapılacak olağanüstü kongresi öncesi görüşmelerde bulunmak üzere eşi Aylin Sarıgül ile birlikte Gaziantep'e gelen Sarıgül, havaalanında partililerce karşılandı. 
     Sarıgül, havaalanında ve Grand Oteli önünde partililere hitaben yaptığı konuşmalarda, değişim ve dönüşüm için Gaziantep'te olduğunu belirterek, 56 yıldan beri tek başına iktidar olamayan CHP'nin, dünyadaki değişim ve dönüşümü yakalayarak iktidar olmasının gerekli olduğunu savundu. 
     29 Ocak tarihinin, CHP için çok önemli bir tarih olduğunu ifade eden Sarıgül, ''29 Ocak tarihi, en büyük sosyal demokrat buluşması olacaktır. 29 Ocak tarihinde yapılacak olan Kurultay'dan sadece genel başkan değil, iktidar da çıkacak'' dedi. 
     Gaziantep'in, sosyal demokratlar için çok önemli bir kent olduğuna işaret eden Sarıgül, ''Bu gazi kentin insanlarına güveniyoruz. Bu kentin desteğini alanların hiçbir zaman sırtı yere gelmez'' diye konuştu. 
     Güçlü bir CHP'nin, Türkiye'nin gelişmesine katkıda bulunacağını kaydeden Sarıgül, şöyle konuştu 
     ''Bu mücadele, Sarıgül'ün bireysel mücadelesi değil. Bu mücadele, demokrasi, barış, özgürlük, iş, ekmek ve aş arayanların mücadelesidir. Dünyada değişim var. İnsanlar değişiyor, tabiat değişiyor, ülkeler değişiyor. Ne yazık ki CHP Genel Merkezi'nde bir değişim yaşanmıyor. Bizler, ırk, din, dil, mezhep farkı gözetmeden, insanların inançlarına örf ve adetlerine saygı göstererek, güçlü bir Türkiye için çalışıyoruz. 
     29 Ocak'tan sonra demokrasi tüm kurum ve kuruluşları ile işleyecek, parti örgütlerinin gücü ile milletvekilleri seçilecek. Parti içinde üyelik güvencesi olacak. Parti ile halk arasındaki yapay duvarlar ortadan kalkacak. CHP, dünyanın en demokratik partisi olacak.'' 
     Mustafa Sarıgül, kurultayın 2 bin kişilik salonda yapılacak olmasını da eleştirerek, ''Kurultay, 2 bin kişilik salona sıkıştırılmak isteniyor. Bu arada, beni de kurultay salonuna sokmayacaklarmış. Beni kurultay salonuna sokmayacak adam daha anasından doğmadı'' dedi. 
     
     SORULAR 

     Basın mensuplarının sorularını da cevaplandıran Şişli Belediye Başkanı Mustafa Sarıgül, 29 Ocak'ta yapılacak olan CHP kurultayının, sadece parti için değil, Türk siyaseti için de çok önemli olacağına dikkat çekti. 
     Sarıgül, Deniz Baykal'ın kendisini çok incittiğini, ancak kendisinin hiç kimseyi incitmek istemediğini, 29 Ocak'ta, barış, sevgi ve demokrasinin kazanacağını söyledi. Sarıgül, Deniz Baykal'ın Samsun ziyaretini eleştirmesini hatırlatması üzerine de ''Bir lider destek için delege toplantıları yapıyorsa, sıkıntı var demektir'' diye konuştu. 
     Mustafa Sarıgül, Türkiye'nin değişime ve gelişime ihtiyacı olduğunu, hedeflerinin hem Türkiye'yi lider ülke haline getirmek, hem de sosyal demokratları iktidara getirmek olduğunu kaydetti. 
     Daha sonra şehirde tur atıp halkı selamlayan Sarıgül'e, CHP Milletvekilleri Muzaffer Kurtulmuşoğlu, Ersoy Bulut, Hüseyin Özcan, Turan Tüysüz, Zübeyir Anbar, Muhsin Koçyiğit, Sefa Sirmen, Muharrem Eskiyapan, Ahmet Gürbüz Ketenci, Erdoğan Kaplan, Muharrem Doğan ve Rıdvan Budak ile Gaziantep CHP İl Başkanı Duran Ergetir, Şırnak CHP İl Başkanı Mehmet Uğur ve Osmaniye CHP İl Başkanı Yusuf Kaypak eşlik etti. 
     
</TEXT>
</DOC>
