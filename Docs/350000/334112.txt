<DOC>
<DOCNO> 334112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/siyaset/siy02.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan, 'kraliyet' şakasını bozmadı 
</HEADLINE>
<TEXT>


Türk-İngiliz Ticaret ve Sanayi Odası'nın balosuna katılan Coşkun, şakadan haberdar olduğu halde ayağa kalkıp sahte Prens Charles ile eşinin elini sıktı 

Nevsal Elevli - Londra 


Türk-İngiliz Ticaret ve Sanayi Odası'nın Londra'daki ünlü Savoy Oteli'nde yapılan 25. kuruluş yıldönümü balosunda davetlilere alışılmadık bir şaka yapıldı. Sanayi ve Ticaret Bakanı Ali Coşkun'un da hazır bulunduğu baloda, İngiltere Veliaht Prensi Charles ve yeni evlendiği eşi Cornwall Düşesi Camilla'nın kutlamaya katılacağı anons edildikten sonra içeri asil çiftin benzerleri girdi. 

Davetliler şaşırdı 
Bakan Coşkun, masasına gelen Charles ve Camilla'nın benzerlerini ayağa kalkıp önünü ilikleyerek karşıladı ve yüzünde mütebessim bir ifadeyle ellerini sıktı. Bakan bu tavrıyla, Charles ve Camilla'nın benzerlerini gerçek sandığı izlenimini verse de, Coşkun'un yakın çevresinden kaynaklar Milliyet'e, Bakan'ın anonstan sonra şakadan haberdar edildiğini ve kendisine gelenlerin asil çiftin benzerleri olduğu bilgisinin aktarıldığını belirttiler. Bakan'ın yakınlarına göre, Coşkun organizatörlerin davetlilere yaptığı sürpriz şakaya Türklerin mizah duygusuna sahip olduğunu kanıtlayan bir tavırla katıldı ve şakayı bozmadı. 
280 davetli ise gecenin sürpriz konuklarını görünce gözlerine inanamadı. Bir anlık şaşkınlık yaşayan konuklar, neden sonra bunun şaka olduğunu anladı. 
Şaka sürprizi, Türk-İngiliz Ticaret ve Sanayi Ticaret Odası'nın gecesinde sunucunun, Galler Prensi Charles ve eşi Düşes Camilla'yı anons etmesi ve konukları çifti karşılamak üzere ayağa kalkmaya davet etmesiyle başladı. Salondakilerin bir kısmı şaşkınlıktan, bir kısmı da anonsu ciddiye alarak sandalyelerinden kalktı. "Komedyen" Prens Charles salona girdikten sonra, kürsüye çıkarak, geceye katılmaktan mutluluk duyduklarını, ikisinin de ayrı ayrı geçmişte Türkiye'ye gittiklerini ve beğendiklerini, ileride bir çift olarak tekrar gitmeyi planladıklarını söyledi. Ardından Türkçe olarak davetlilere "iyi eğlenceler" dileyen Prens Charles'ın benzeri, Bakan Coşkun'un masasına gitti. Ayağa kalkan Sanayi ve Ticaret Bakanı Coşkun'un elini sıkan komedyen "Prens" Bakan'a iyi dilekte bulundu. 



</TEXT>
</DOC>
