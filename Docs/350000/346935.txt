<DOC>
<DOCNO> 346935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/soneko03.html </URL>
<DATE> 2005/05/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
TOBB, Başmüzakereci yardımcılığına talip... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Başmüzakereci Yardımcılığı görevinin TOBB’a verilmesini isterken, bu konudaki görüşlerini Dışişleri Bakanı ve Başbakan Yardımcısı Abdullah Gül’e ilettiklerini bildirdi. 
     Hisarcıklıoğlu, Bakan Gül’ün de bu konuda TOBB’a muhakkak "etkin bir rol verilmesi" gerektiğini kabul ettiğine dikkat çekti. 
     TOBB Başkanı Hisarcıklıoğlu, A.A muhabirinin çeşitli konularda sorularını yanıtladı. 
     Hisarcıklıoğlu, Türkiye-AB arasında 3 Ekim tarihinde başlayacak müzakerelerde Devlet Bakanı Ali Babacan’ın başmüzakereci seçilmesinden önce Dışişleri Bakanı ve Başbakan Yardımcısı Abdullah Gül’ün AB Genel Sekreteri ile TOBB’u ziyareti sırasında, başmüzakereci yardımcılığı görevinin TOBB’a verilmesi gerektiği yönündeki taleplerini Bakan Gül’e ilettiklerini kaydetti. 
     Hükümetin TOBB’un bu yöndeki talebini dinlediğini belirten Hisarcıklıoğlu, Abdullah Gül’ün "bu konuda TOBB’a muhakkak etkin bir rol verilmesi gerektiğini kabul ettiğini" söyledi. Hisarcıklıoğlu şöyle konuştu 
     "Müzakere sürecinde çeşitli sektörlerin çeşitli talepleri olacak. 
     Bugün Türkiye’de tabanı en yaygın, en gelişmiş olan örgüt TOBB. Bu müzakereler devam ederken, toplumsal destek azalacak. Toplumsal destek azalırken, burada TOBB sigorta görevini yapabilir. Biz onun için bu görevi istiyoruz. Siyasetin, siyasetçinin zorlandığı, tıkandığı yerlerde TOBB önemli görev üstlenecek. 
     Siyasetçinin vatandaşla paylaşması gerektiği konular noktasında bu görevi TOBB üstlenecek. Bizimle ilgili konuları en iyi biz biliriz. 
     Bizimle ilgili konularda pazarlık edecek kişinin, işadamı olması lazım ki kendi konusuna hakim olduğu için daha rahat konuşabilsin. Geçmişte gümrük birliğindeki hataların bir daha tekrarlanmasını istemediğimiz için burada bizim etkin rol oynamamız gerekir diyoruz. Gümrük Birliği’nin bugün negatif sonuçlarının yaşanmasının sebebi Odalar Birliği’nin işin içinde olmaması idi. Yani konuya işadamının penceresinden bakılmaması idi." 
     
     "KANUN BU GÖREVİ TOBB’A VERİYOR" 

     Başmüzakereci yardımcılığı konusunda hükümetin tavrının ne olduğu konusundaki soru üzerine de Hisarcıklıoğlu "Onlar kendi aralarında bu konuyu istişare edecek" dedi. 
     Yine 5174 sayılı Odalar Birliği Kanunu’nun TOBB’A bu görevi verdiğini anlatan Hisarcıklıoğlu "Kanunun AB ile müzakerede özel sektörün koordinasyonunu TOBB’a veriyor. Bu kanun hükmüdür. Kanunen de bu görevin TOBB’a verilmesi lazım. Yani bu konuda kanuni zorunluluk var" diye konuştu. 
     AB ile müzakerelerde başmüzakereci yardımcılığı görevini istemelerinde iki çıkış noktasından hareket ettiklerini belirten Hisarcıklıoğlu, bunlardan birinin gümrük birliği konusunda yapılan hatalarda TOBB’un bu sürecin dışında tutulması olduğunu, diğerinin de TOBB kanunun kendilerine bu konuda verdiği yetkiye istinaden gerekli hazırlıkları yapmış olmalarını gösterdi. Hisarcıklıoğlu, "AB ile müzakerelerde bizim rolümüzün bu olması lazım. Zaten kanun da bunu tarif ediyor" görüşünü dile getirdi. 
     
     "TOBB-AB UYUM KOMİSYONU’, MÜZAKERELERİNİN A TAKIMI OLMAYA ADAY" 

     Türkiye Odalar ve Borsalar Birliği TOBB Başkanı Rifat Hisarcıklıoğlu, TOBB Bünyesinde oluşturulan "AB Uyum Komisyonu"nun, 3 Ekim’de başlayacak kritik dönemeçte, AB ile müzakerelerin "A takımı" olmaya aday olduğunu bildirdi. 
     TOBB Başkanı Hisarcıklıoğlu, A.A muhabirinin çeşitli konulardaki sorularını yanıtladı. 
     Hisarcıklıoğlu, 2004 yılında Odalar Birliği’nin 50 yıl sonra yeni bir kanuna kavuşmasının kurumsallaşma yolunda atılan çok önemli bir adım olduğunu söyledi. 
     TOBB’un gelişimi önündeki engelleri kaldıran bu yasayla, her şeyden önce daha katılımcı ve daha demokratik bir yönetim yapısının ortaya çıktığına işaret eden Hisarcıklıoğlu, TOBB’un şimdi de "AB Uyum Komisyonu","Dış İlişkiler Komisyonu" ve "Yüksek Koordinasyon Kurulu" oluşturarak, kurumsal dönüşümün yapı taşlarını devreye soktuğunu bildirdi. 
     
     "PİŞMANLIKLAR DUYMAMALIYIZ" 

     Hisarcıklıoğlu, AB ile görüşmelerde başmüzakereci yardımcılığı görevine talip olduklarını anımsatarak, 5174 sayılı TOBB kanununda 56. 
     maddesinde birliğin görevlerinin, şu şekilde tarif edildiğini kaydetti 
     "AB ile uluslararası kuruluşlarla olan ilişkilerde ulusal ticaret, sanayi ve hizmet sektörlerinin haklarını gözetmek, AB mevzuatı konusunda çalışmalar yapmak, oda ve borsaları bu konularda bilgilendirmek." Odalar Birliği Kanunu’nun TOBB’a yüklediği bu sorumluluğu daha iyi yerine getirebilmek için "AB Uyum Komisyonu"nu oluşturduklarını anlatan Hisarcıklıoğlu, AB ile 3 Ekim 2005 tarihinde başlaması öngörülen müzakerelerde şu anda mevcut olan 31 başlığın 24’ünün doğrudan, 3’ünün de dolaylı olarak Türk ekonomisi ve iş alemini ilgilendirdiğini ifade etti. Hisarcıklıoğlu, şöyle dedi 
     
     AYDINLATMA FİŞEĞİ 

     "Unutulmamalıdır ki AB bir sürekli müzakereler kurumudur. İş aleminin ve sivil toplumun bu müzakere sürecinde katılımı hayati öneme sahiptir. Türk iş dünyası ve Türkiye, gümrük birliğinde düştüğü hatalara düşmemek zorundadır. Çeşitli sektörlerin talepleri, kayıp ve kazançları Türk müzakerecilere doğrudan iletilmelidir. Geriye dönük olarak telafisi zor olan bir süreci yaşamamalıyız, pişmanlıklar duymamalıyız." TOBB’un, reel sektörü müzakere sürecine hazırlamak için bir dizi çalışma yaptığına da dikkat çeken Hisarcıklıoğlu, bu doğrultuda öncelikle Türkiye Ekonomik Politikaları Araştırma Merkezi’ni TEPAV 
     kurduklarını, yeni kurulan TOBB Ekonomi ve Teknoloji Üniversitesi’nde TOBB-ETÜ bu konuya yönelik akademik çalışmaların yürütüleceğini, ayrıca TOBB Sektörler Meclisi’nde AB’ye yönelik çalışmalar yapılacağını kaydetti. 
     Hisarcıklıoğlu, AB Uyum Komisyonu’nun ise çeşitli sektörlerden gelen farklı talepleri inceleyip bir süzgeçten geçirdikten sonra AB müzakere sürecine etkin katılımı sağlamada rol oynayacağını bildirdi. 
     TOBB Başkanı Hisarcıklıoğlu, bu kuruluşların AB ile müzakere sürecinde dörtlü bir sac ayağı oluşturduğuna işaret etti. 
     AB Uyum Komisyonu’nun 9 kişiden oluştuğuna, bunların tamamının iyi ve çok iyi derecede İngilizce bildiğine dikkat çeken Hisarcıklıoğlu, komisyonda görev yapan üyelerin yurtdışı ve yurtiçinde seçkin üniversitelerden mezun olduklarını anlattı. 
     Hisarcıklıoğlu, AB Uyum komisyonunda Osman Kocaman, Tarkan Ersin, Bilal Alkoç, Haluk Hısımcıl, Cihan Açıkgöz, Nedim Kalpaklıoğlu, Sinan Urhan, Talat Zurnacı, Bertan Balçık’ın yer aldığını bildirdi. 
     
     TOBB YÜKSEK KOORDİNASYON KURULU 

     TOBB bünyesinde Yüksek Koordinasyon Kurulu oluşturulduğuna da yineleyen Hisarcıklıoğlu, artık dünyada duvarlarla örülü olarak yaşamanın imkansız olduğunu, dünya ile entegre olma zorunluluğu bulunduğunu, bu kurulun bu amaçlara hizmet etmek için oluşturulduğunu söyledi. Hisarcıklıoğlu, şunları kaydetti 
     "Bizler, TOBB yönetim kuruluyuz. Ama paylaşımcı yönetim anlayışı içinde hareket ettiğimiz için buradan birtakım bilgiler, doneler bize gelecek. Hangi konularda ne yapmamız lazım, hangi konulara eğilmemiz gerekiyor, vizyonumuz ne olmalı gibi konularda mutfak çalışmaları burada yapılacak. Bununla beraber icra noktasında gerekli kararları TOBB yönetim kurulu verecek. Yani TOBB bünyesinde yeni oluşturulan iki komisyon ve bir kurul aslında istişari nitelikte organlardır. 
     Bunların çalışmalarıyla ilgili nihai kararları TOBB yönetim kurulu verecek ve öngörülen çalışmalar olursa bunlar TOBB tarafından hükümete öneri olarak sunulacak." Dünyadaki gelişmelerle ilgili, bu kurul ve komisyonların aktif rol oynayacağını da belirten Hisarcıklıoğlu, "Kendi alanımızda sahaya çıkıp oynamak istiyoruz" dedi. 
     TOBB Koordinasyon Kurulu’nun 15 üyeden oluştuğuna işaret eden Hisarcıklıoğlu, sözlerini şöyle sürdürdü 
     "Kurul üyeleri, sahip oldukları şirketlerde yaklaşık 50 bin kişiyi istihdam ettikleri için Türkiye’deki işsizlik sorununa çözüm getirmede önemli işlev taşımaktadırlar. Bu kadar kişiye istihdam olanağı sağlamakla ortalama aile büyüklüğü 5 kişi olarak kabul edilirse 250 bin kişinin yaşam koşullarına katkıda bulunmaktadırlar. 
     Ödenen primlerle sosyal güvenlik şemsiyesi içinde yer aldıklarından devlete yük olmak yerine destek vermektedirler. Bu anlamda kurul üyesi 15 kişi 250 bin kişilik bir aileyi oluşturmaktadırlar." 
     Şirketlerinin sadece 2004 yılı cirolarının 8 katrilyon lira, gerçekleştirdikleri ihracat tutarının ise 1 milyar dolar olduğunu belirten Hisarcıklıoğlu, kurul üyelerinin "Celal Sönmez, Cemalettin Sarar, Muammer Cindilli, Abdülkadir Konukoğlu, Mustafa Boydak, Zeynep Bodur Okyay, Tuğrul Yemişçi, Müjdat Keçeci, M. Cihat Lokmanoğlu, Murat Yalçıntaş, Sinan Aygün, Kadri Şaman, Nafi Güral, Salih Esen, Melih Batılı"dan oluştuğunu bildirdi. 
     
     TOBB DIŞ İLİŞKİLER KOMİSYONU 

     TOBB bünyesinde bir de "Dış İlişkiler Komisyonu" oluşturulduğunu belirten ve bu kurulun TOBB kanununda öngörülen dış ilişkiler ile ilgili birçok görevi bulunduğu anlatan Hisarcıklıoğlu, artık günümüz dünyasında uluslararası karar verme mekanizmalarında hükümet dışı kuruluşların giderek daha güçlü konuma geldiğini söyledi. 
     Hisarcıklıoğlu, "Bu kuruluşlar, temsilcisi oldukları kesimlerin menfaatlerini küresel düzeyde gündeme getirmek ve savunmak zorundadır. 
     Artık zaman, küresel bir dünya oyuncusu olmayanların ayakta kalıp başarıyı devam ettirebilecekleri bir zaman değildir" dedi. 
     Dış Ekonomik ilişkilerde önemli gelişmelerin olduğu çağımızda, sivil toplum örgütlerinin de bu yönde son derece etkin bir rol üstelendiğini ifade eden Hisarcıklıoğlu, TOBB’un gerek ikili gerek çok taraflı ilişkilerde gelişmeleri yakından izlediğini, ancak çoğu zaman gündemi takip etmek yerine gündemin önünde yer alarak liderlik ettiğini ifade etti. 
     Dış İlişkiler Komisyonu’nun uluslararası bir çekim merkezi haline gelen TOBB’un dış ilişkilerinin geliştirilip koordine edilmesinde hayati görev üstleneceğini belirten Hisarcıklıoğlu, ’TOBB küresel aktörler olarak gördüğü komisyon üyelerini, dünya coğrafyasının en önemli merkezlerinde Türk iş aleminin görüşlerini yansıtmak üzere görevlendirmektedir" dedi. 
     9 üyeden oluşan komisyon üyelerinden 8’inin çok iyi derecede 
     İngilizce, 3 tanesinin de ikinci bir yabancı dil bildiğine işaret eden Hisarcıklıoğlu, yine komisyon üyelerinin yurtiçi ve yurtdışında iyi üniversitelerden mezun olduklarını vurguladı. 
     TOBB Başkanı, TOBB Dış İlişkiler Komisyonu’nda Mehmet Melih Yurter, İbrahim Akalın, Nuh Tandoğan, M. Nuri Görenoğlu, Ahmet Doğan Alperen, Hilmi Murat Dolmacı, Ömer Faruk Ofluoğlu, Ayhan Zeytinoğlu ile İlhan Soylu’nun yer aldığını sözlerine ekledi. 
     
</TEXT>
</DOC>
