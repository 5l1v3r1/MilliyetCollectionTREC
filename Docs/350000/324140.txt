<DOC>
<DOCNO> 324140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur23.html </URL>
<DATE> 2005/03/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Tüberküloz tedavisi görürken kör oldu .. 
</HEADLINE>
<TEXT>

     Eskişehir'de, yüksek ateş rahatsızlığı nedeniyle Osmangazi Üniversitesi OGÜ Tıp Fakültesi Hastanesi'nde tedavi görmeye başlayan Songül Üğüdür'ün, yan etkisi bilinen ilaç kullanımına görme sorunu yaşanmasına karşın devam edilmesi sonucu görme engelli olduğu iddia edildi. 
     Tedavi için İstanbul'da bulunan Songül Üğüdür'ün 21 Avukatı Çiğdem Sülükoğlu, AA muhabirine yaptığı açıklamada, yüksek ateş rahatsızlığı nedeniyle 26 Eylül 2003 tarihinde OGÜ Tıp Fakültesi Hastanesi'nde yatarak tedavi görmeye başlayan Üğüdür'e 3 gün tetkik ve tahlil yapıldığını belirtti. 
     Yaklaşık 6 yıl önce akciğer tüberkülozu geçiren Üğüdür'e tedavi gördüğü OGÜ Tıp Fakültesi Klinik Bakteriyoloji ve Enfeksiyon Bölümü'nde, tüberküloz teşhisiyle, 6 Ekim'de dörtlü ilaç tedavisine başlandığını ve gözlerde yan etki yaptığı bilinen bir ilacın verildiğini savunan Sülükoğlu, şöyle konuştu 
     ''Songül'de 7 Ekim 2003 sabahı aniden görme kaybı oluşuyor. 6-14 Ekim 2003 tarihleri arasında gereken özen gösterilmeden aynı ilacın kullanımına devam ediliyor. Görme kaybının nedeni 14 Ekim tarihine kadar tespit edilemiyor. Songül'ün annesinin danıştığı başka bir doktorun görme engelinin bu ilacının yan etkisinden kaynaklandığını söylemesi üzerine anne, tedavi eden doktorlara olayı anlatıyor. Annenin beyanından sonra ilaç kullanımına ara verilmesi düşünülüyor. Kulağa zarar verebilecek başka bir ilacın kullanımı konusunda anneden ve kızından rıza isteniyor. Ancak, Songül ve ailesi olumsuz cevap veriyor.'' 
     
     ''DOKTORLAR KUSURLU BULUNDU'' 
     Sülükoğlu, bunun üzerine, 15 Ekim'de OGÜ Tıp Fakültesi'nden ayrılan Songül Üğüdür'ün tedavisinin Süreyyapaşa Göğüs Kalp ve Damar Hastalıkları Eğitim Hastanesi'nde devam ettiğini belirterek, ''Songül'e ilişkin raporları, bilimsel mütalaa vermesi için İstanbul'daki Adli Tıp Vakfı'na gönderdik ve bilimsel rapor istedik. Vakfın raporunda, Songül'ün tüberküloz tedavisinde görevli doktorlar kusurlu buldu'' diye konuştu. 
     Songül Üğüdür ve annesinin OGÜ aleyhinde dava açmaya karar verdiğini ifade eden Sülükoğlu, şunları söyledi 
     ''Ekim 2004'te OGÜ'ye başvuruldu. 14 Aralık'ta OGÜ'den Tıp Fakültesi'ndeki ilgili sağlık görevlilerinin herhangi bir hatasına rastlanmadığına ilişkin cevap geldi. Bu aşamada dava açıldı. Cumhuriyet Başsavcılığı'na suç duyurusunda bulunuldu. Dosya, OGÜ Soruşturma Kurulu'nda. Yargılama süreci yeni başladı. Songül Üğüdür, OGÜ aleyhinde açtığı maddi ve manevi tazminat davalarıyla toplam 600 bin YTL talep ediyor. Bu dava, başka Songül'lerin hayatının kararmaması için açıldı.'' OGÜ Rektör Yardımcısı Prof. Dr. Atilla Yıldırım ise olayın soruşturulduğunu belirterek, şu anda yorum yapmanın doğru olmayacağını kaydetti. 
     
</TEXT>
</DOC>
