<DOC>
<DOCNO> 309391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/siyaset/siy05.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
44 bin YTL'lik 'pul' yolsuzluğu 
</HEADLINE>
<TEXT>


Savcılık, Erdil döneminde kurulan Satın Alma Komisyonu'nda görevli 10 subay hakkında, pul paralarını yatırmadıkları iddiasıyla dava açtı 

GÖKÇER TAHİNCİOĞLU Ankara 


Eski Deniz Kuvvetleri Komutanı Oramiral İlhami Erdil'in kızı ve eşi ile birlikte yargılandığı davanın dosyası farklı bir "yolsuzluk" davasına zemin oluşturdu. 
Askeri savcılık, Erdiller hakkındaki davanın soruşturmasını yürütürken, dosyanın bir bölümünü Deniz Kuvvetleri Komutanlığı DKK Askeri Savcılığı'na gönderdi. Savcılık, ayrılan dosyaya ilişkin soruşturmayı 5 Ağustos 2004'te tamamladı. 

3 yıl hapis istemi 
Hazırladığı iddianamede Oramiral Erdil'in komutanlığı sırasında oluşturulan Satın Alma Komisyonu'nda yolsuzluk yapıldığını tespit eden savcılık, komisyonda görevlendirilen 10 subay ve astsubay ile 5 işçi hakkında ihalelerde usulsüzlük yaptıkları ve Nakit Saymanlığı'na toplam 44 bin 396 YTL'lik "pul" parasını yatırmadıkları iddiasıyla 3 yıla kadar hapis istemiyle dava açtı. 
Davanın görülmesine de Deniz Kuvvetleri Komutanlığı Askeri Mahkemesi'nde başlandı. 




</TEXT>
</DOC>
