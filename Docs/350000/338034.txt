<DOC>
<DOCNO> 338034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun01.html </URL>
<DATE> 2005/04/29/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Bağdat güne bombalı saldırılarla başladı 24 ölü 
</HEADLINE>
<TEXT>

     Irak'ın başkenti Bağdat ve civarında bu sabah düzenlenen bombalı saldırılarda ölü sayısının 24'e çıktığı bildirildi. 
     Güvenlik kaynakları, İbrahim El Caferi'nin kabinesinin Parlamento'dan güvenoyu almasından bir gün sonra bomba yüklü araçlarla düzenlenen saldırılarda 90'dan fazla kişinin de yaralandığını açıkladı. 
     Polis yetkilileri, başkent Bağdat ve güneyindeki Maden'de bomba yüklü araçlarla 7 saldırı düzenlendiğini, saldırılarda 24 kişinin öldüğünü bildirdi. 
     Güvenlik kaynaklarına göre, saldırılardan 4'ü Bağdat'ta 3'ü Maden'de düzenlendi. 
     Bağdat'ın 30 kilometre güneyindeki Maden'de patlamaların biri polisin devriye gezdiği bölgede, diğerleri telefon santralı ve hastane yakınlarında meydana geldi. 
     Bu arada, eski hükümetin Ulusal Güvenlik Danışmanı olan Muvafak El Rubai, bu saldırıların "toplumlararası bir savaşı başlatmak" amacını taşıdığını söyledi. 
     Rubai, yeni Irak hükümetinin şiddet eylemleriyle savaşacak kapasiteye sahip olduğuna inancının tam olduğunu belirterek, "Bu hükümetin güvenlik dosyasıyla ilgili global bir planı olacaktır" dedi. 
     
     
     2 ABD ASKERİ ÖLDÜ 

     Irak'ın kuzeyinde el yapımı bir patlayıcı ile düzenlenen saldırıda, 1 ABD askerinin öldüğü, 4 askerin yaralandığı bildirildi. 
     ABD ordusundan konuya ilişkin yayınlanan bildiride, başkent Bağdat'ın 240 kilometre kuzeyindeki Havica kenti yakınında düzenlenen saldırının, Özgürlük Görev Gücü'ne bağlı ABD askerlerini hedef aldığı belirtildi. 
     Yaralanan askerlerin bir tıp tesisinde tedavi altına alındıklarının kaydedildiği açıklamada, askerlerin durumunun "istikrarlı" olduğu ifade edildi. 
     Bu arada, Havice kentinde yola yerleştirilen bir bombanın patlaması sonucu 1 Amerikan askeri öldü. 
     ABD ordusu, dün gece başkent Bağdat'ın 240 kilometre kuzeyindeki Havice'de meydana gelen saldırıda, 4 Amerikan askerinin yaralandığını açıkladı. 
     Yaralı Amerikan askerlerinin tedavi altına alındığı belirtildi. 
     Irak savaşının başladığı tarih olan Mart 2003'ten 28 Nisan 2005'e kadar 1600 dolayında ABD askeri hayatını kaybetti. 

     
</TEXT>
</DOC>
