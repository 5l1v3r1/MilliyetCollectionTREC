<DOC>
<DOCNO> 301632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo01.html </URL>
<DATE> 2004/12/28/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Galatasaray yönetimi Mustafa Turgun'un istifasını kabul etti 
</HEADLINE>
<TEXT>

     Galatasaray Kulübü Yönetim Kurulu, bu akşam yaptığı toplantıda, kulüpte profesyonel olarak görev yapan dış ilişkiler sorumlusu Mustafa Turgun'un istifasını kabul etti. 
     Başkan Özhan Canaydın'ın yurtdışında olmasından dolayı yaklaşık 10 gündür toplanamayan yönetim kurulu, Mecidiyeköy'deki Sportif A.Ş. binasında yaklaşık 2,5 saat süren bir toplantı gerçekleştirdi. Toplantı sonrası medyaya açıklama yapan kulüp başkan yardımcısı ve basın sözcüsü Turgay Kıran, dış ilişkiler sorumlusu Turgun'un istifasını görüşerek kabul ettiklerini söyledi. 
     Mustafa Turgun ile bir sorunlarının bulunmadığını, istifanın özel bir konudan kaynaklandığını anlatan Kıran, toplantıda transferler konusunda da bazı kararlar aldıklarını, ancak bunları medyaya şimdilik açıklayamayacaklarını kaydetti. 
     Kıran, medyada bundan sonra kaynak belirtilmeden yapılacak haberlerin üzerine gideceklerini de sözlerine ekledi. 
     Bu arada, kulüp ikinci başkanı ve futbol şube sorumlusu Ergun Gürsoy, istifasının söz konusu olmadığını söyledi. 
     Gürsoy, medya mensuplarına yaptığı açıklamada, ''Görevimin başındayım. 60 yaşıma geldim. Bu, Galatasaray'daki son görevim. Kimseye Yarın bırakacağım demedim. İstediğim zaman bırakabilirim. Kulüpte tek yetkili ben değilim. Üzerimizde başkan var'' diye konuştu. 
     
</TEXT>
</DOC>
