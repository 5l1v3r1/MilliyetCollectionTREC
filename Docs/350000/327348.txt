<DOC>
<DOCNO> 327348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy14.html </URL>
<DATE> 2005/03/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gönül Türk hanımları evinin süsüdür, batı kadınları ise ezilmektedir 
</HEADLINE>
<TEXT>

     Milli Savunma Bakanı Vecdi Gönül, partisinin Kocaeli İl Kadın Kolları Teşkilatı'nca düzenlenen Dünya Kadınlar Günü Dayanışma Çayı'nda ''Türk hanımları evinin süsüdür, erkeğinin şerefidir, Batı kadınları ise maalesef ezilmektedir'' dedi. 
     Bakan Gönül ile eşi Sevim Gönül, AK Parti Kocaeli Kadın Kollarının Grand Yükseliş Otel'deki Dünya Kadınlar Günü'nü kutlama etkinliğine katıldı. 
     Burada konuşan Gönül, toplumda kadının yerinin çok önemli olduğunu belirterek, ''Bugün iktidardaysak, sizlerin sayesinde. Sizler oy verdiniz, eşlerinizi teşvik ettiniz, sizlerin sayesinde Türkiye'de bugün huzurlu günler meydana geldi'' diye konuştu. 
     Dünya Kadınlar Günü kutlamalarının Batı'dan geldiğini ifade eden Gönül, şöyle konuştu 
     ''Bizim kadınımızın böyle bir talebi yoktu. İnsanlar her zaman kendinde olmayanı ister. Batı kadınları da Keşke Türk hanımlarının yerinde olsaydık diye düşünürler. Türk hanımları evinin süsüdür, erkeğinin şerefidir, Batı kadınları ise maalesef ezilmektedir. Sizlere tek bir rakam söyleyeyim onlarla beraber olacağız ama iyice bilelim diye söylüyorum. Avrupa'da 450 milyon insan yaşıyor, bunların yüzde 27'si evlilik dışı doğmuştur. Demek ki 100 milyondan fazla insan, evlilik dışı doğmuş. Bunun ahlaki tarafını bir kenara bırakıyorum. Bu çocukların yetiştirilmesi, kadınların, annelerin üzerinde kalmış. 
     Bunun için cennet gibi bir ülkemiz var. İnşallah bu ülkemizde mutlu insanlar olarak sizlerin önderliğinizde daha da mutlu hale geleceğiz.'' Bazı gazetelerde ''Türkiye'de insanlar acaba ne kadar mutlu'' şeklinde bir anket yayınlandığını hatırlatan Gönül, şöyle devam etti 
     ''Ben 2.5 yıl önce bir anket hatırlıyorum Türkiye'deki gençlerin, üniversite mezunlarının yüzde 76'sı yurtdışında çalışmak istiyordu. Türkiye'de kalmak istemiyordu. Bugünkü ankete göre Türkiye dışında çalışmak isteyenlerin oranı yüzde 16'ya düşmüş. Demek ki yüzde 60'ı daha memnun, kendi halinden, istikbalinden daha ümitli bir duruma geldi.'' Gönül, daha sonra otelden ayrılarak, İl Başkanı Fikri Işık ile bir otelde düzenlenen parti çalışmalarına katıldı. 
     
</TEXT>
</DOC>
