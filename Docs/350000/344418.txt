<DOC>
<DOCNO> 344418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas22.html </URL>
<DATE> 2005/05/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yaşlılara bakan, çocukları gözetleyen yardımcı robotlar geliyor 
</HEADLINE>
<TEXT>

     Japon Toshiba firması, yaşlılara yardım edebilecek veya çocukları gözetleyebilecek iki robot üreteceğini bildirdi. 
     Şirket yönetimince yapılan yazılı açıklamaya göre, AppriAttenda ve ApriAlfa adı verilen robotların prototipleri üretildi. 
     Robotlar, sadece evde değil, kamuya açık yerlerde de insanlara yardımcı olabilecek. 
     AppriAttenda, sahibini giysilerinin renginden tanıyarak, özel bir algoritma yazılımı sayesinde kalabalıkların arasında izleyebiliyor. 
     Sahibi durduğunda, mesafeyi ve hızı ölçerek yakınlarda bir yerde duran robot, yolunun üzerindeki engelleri ise ultrason alıcılarıyla saptıyor. 
     AppriAlfa ise özel bir sesi ayırt edebiliyor ve sesli komutları anlıyor. Sesin hangi yönden geldiğini de anlayabilen robot, biriyle konuşurken arkasından seslenildiğinde, nezaketen geriye dönerek cevap veriyor. 
     Robot, ayrıca çeşitli aletleri açıp kapayabiliyor, internete girerek elektronik postaları okuyabiliyor, hava durumunu veya haberleri aktarabiliyor. 
     Toshiba, insanın yerini gerçekten alabilecek yardımcı robotları 5-6 yıla kadar piyasaya sürmek istediğini bildirdi. 
     
</TEXT>
</DOC>
