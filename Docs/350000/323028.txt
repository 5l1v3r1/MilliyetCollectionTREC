<DOC>
<DOCNO> 323028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonyas18.html </URL>
<DATE> 2005/03/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İlk 'karanlık galaksi' bulundu... 
</HEADLINE>
<TEXT>

     Fransa'da bilim adamlarının, ilk kez çok yoğun yapıda, gözle görülemeyen bir ''karanlık galaksi'' bulduğu bildirildi. 
     Paris-Meudon Gözlemevi'nden yapılan açıklamada, Cardiff Üniversitesi'nden Robert Minchin yönetiminde uluslararası bir ekip tarafından bulunan galaksi hakkındaki raporun, Astrophysical Journal adlı dergide yayımlanacağı belirtildi. 
     Karanlık ya da kara olarak nitelendirilen galaksiler daha önceleri de aranıyor, ancak aramaların sonucunda değişik yıldızlar keşfediliyordu. Astronomlar, yıldızların ve galaksilerin hareketlerini açıklamak için, evrenin toplam kütlesinin dörtte birini oluşturduğu sanılan karanlık kütleleri araştırıyor. 
     Bu karanlık kütle bir gizem olarak kabul ediliyor. Minchin ve ekibinin, İngiltere'deki Lovell radyo-teleskopunu, Porto-Riko'daki Arebico dev antenini ve ABD'nin Meksika'daki dev antenini kullanarak, hidrojen gazının evrene dağılımını inceleyerek bu gizemli kütleyi oluşturan galaksileri araştırdığı kaydedildi. 
     Ekibin, bu araştırmanın sonucunda, dünyadan 50 milyon ışık yılı uzaklıkta, yüzden fazla değişik galaksinin arasında, gözle görülemeyen ve güneşten 200 milyon kat daha çok nötr hidrojen içeren bir kütleyi buldukları ifade edildi. 
     Çeşitli tayf ölçümsel gözlemlerin ışığında VIRGOHI21 olarak adlandırılan kütlenin, bugüne kadar bulunan ilk ''karanlık galaksi'' olduğu açıklandı. 

     
</TEXT>
</DOC>
