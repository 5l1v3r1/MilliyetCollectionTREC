<DOC>
<DOCNO> 327103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo35.html </URL>
<DATE> 2005/03/25/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Belçika'da patlak top tartışması... Federasyon maçı tekrarlatmıyor... 
</HEADLINE>
<TEXT>

     Belçika Futbol Federasyonu Tahkim Kurulu, geçen kasım ayında yapılan RSC Anderlecht-La Luviere maçında, bir gol öncesinde topun patlamasına ilişkin itirazları değerlendirdi ve maçın yinelenmemesine karar verdi. 
     RSC Anderlecht oyuncularından Walter Baseggio, 64. dakikada, takımı 1-0 yenik durumdayken sert bir vuruşla topu La Louviere ağlarına göndermişti. Maçın hakemi Serge Gumienny, topun patlak olduğunu golden sonra gördüğü için bu golü iptal etmemişti. 
     La Louviere Kulübü yetkilileri, video kayıtlarını kanıt olarak göstererek topun, Baseggio'nun darbesini almasından 3 metre sonra patladığını, bu nedenle yön değiştirdiğini savundular. Kulüp temsilcileri, Belçika Futbol Federasyonu bünyesinde dava açtılar ve2-1 yenik bitirdikleri maçın yeniden yapılmasını istediler. 
     Federasyon yetkilileri, ilk açıklamalarında, bu itirazın dikkate alınması olasılığının düşük kaldığını belirterek, La Louviere'in kanıt olarak gösterdiği video kayıtlarının maçı nakleden özel bir televizyon kanalından geldiğini, resmi görüntü kayıtlarının söz konusu olmadığını ve sunulan görüntülerin yasal olarak dikkate alınamayacağını bildirmişlerdi. 
     Yetkililer, topun patlama zamanı ve yeri konusunda yalnızca tanıkların ifadelerinin dikkate alınabileceğini, ancak bu tanıkların tamamının La Louviere oyuncusu veya taraftarı olduğunu, bu durumun da sorun yarattığını ifade etmişlerdi. 
     Hakem Gumienny, kurallara göre topun patladığı yerde maçın durması, topun yenilenmesinin ardından aynı noktadan hava atışıyla yeniden başlaması gerektiğini bildiğini, ancak kendisinin topun patladığını golden sonra kale içinde gördüğünü, dolayısıyla gol kararının ardından top değişikliği yaptığını söylemişti. 
     Merkez hakem kurulunun görüşüyle federasyon, geçen ocak ayında, maçın yeniden oynatılmasını kararlaştırmış, RSC Anderlecht ise bu karara itiraz ederek Tahkim Kurulu'na gitmişti. 
     Tahkim Kurulu da maçın yeniden yapılmamasını ve RSC Anderlecht'in 2-1 galip sayılmasını kararlaştırdı. 
     
</TEXT>
</DOC>
