<DOC>
<DOCNO> 335752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/siyaset/siy01.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi'ne çıkarma 
</HEADLINE>
<TEXT>


ABD Kongresi'ndeki toplantıda 30 kadar parlamenter, "soykırım tasarısına destek" sözü verdi. "Tasarının bugüne kadar Türkiye'nin önemi öne sürülerek kabul edilmemiş olması hatadır" denildi 

YASEMİN ÇONGAR Washington 


ABD Kongresi'ndeki "Ermeni Soykırımını Anma Toplantısı"na katılan Temsilciler Meclisi ve Senato üyeleri, "soykırım" tezinin resmen tanınması çağrısı yaparken, Türkiye'yi de hem "ink r politikası izlemek", hem "ABD ile işbirliğini aksatmak"la suçladı. Temsilciler Meclisi'ndeki Ermeni Dostluk Grubu'nun eşbaşkanları Frank Pallone ve Joe Knollenberg'in ev sahipliğindeki toplantıya 30 kadar temsilci ve senatör katıldı ve bunların büyük bölümü söz alarak, salonu dolduran yaklaşık 350 Ermeni kökenli ABD'li önünde "soykırım tasarısına destek" sözü verdi. 
Kongre kaynakları tasarının "çok yakında sunulacağını" bildirdi. Toplantının konuşmacıları arasında Temsilciler Meclisi Azınlık lideri Nancy Pelosi, eski başkan adayı John Kerry öne çıktı. Pelosi, soykırım tasarısının bugüne dek Türkiye'nin önemi öne sürülerek kabul edilmemiş olmasını "hata" diye niteledi. 

Gül Rice'a güveniyoruz 

DIŞ HABERLER 

Dışişleri Bakanı Abdullah Gül, NATO toplantısı için geldiği Litvanya'da dün bir basın toplantısı düzenledi. ABD'li muadili Condoleezza Rice ile yaptığı görüşmede, Ermeni soykırımı iddialarını da ele aldıklarını anlatan Gül, "ABD yönetiminden daha önce nasıl hareket ettilerse, aynı şekilde bu konuya sahip çıkmalarını, Türk halkının kendilerinden beklediğini anlattım. Onlar da ellerinden geleni yapacaklarını ifade etti" dedi. Gül, Rice'a Ermeni meselesiyle ilgili kendisine güvendiğini söylediğini de sözlerine ekledi. 

Hiçbir belge bulunamadı 

ANKARA Milliyet 

MGK Genel Sekreteri Yiğit Alpogan, sözde Ermeni soykırım iddialarının gayri ciddi olduğunu söyledi. Ankara TED Koleji'nde öğrencilerle söyleşiye katılan Alpogan'a bir resim hediye edildi. Alpogan, bir soru üzerine şöyle konuştu 
"Soykırım yapıldığının hiçbir belgesi, bütün arşivler açılmasına rağmen bugüne kadar ortaya konulmuş değildir. Talat Paşa'nın, 'Bu Ermenileri kesin' şeklinde telgraf çektiği söylendi. Bazı belgeler dolaştı, çok kısa sürede sahte olduğu ispat edildi." 


</TEXT>
</DOC>
