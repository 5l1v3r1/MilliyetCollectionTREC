<DOC>
<DOCNO> 339347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonyas02.html </URL>
<DATE> 2005/05/03/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Yalnızlık kalbi vuruyor... 
</HEADLINE>
<TEXT>

     LONDRA DHA 

      ABD’de yapılan bir araştırmada, yalnızlığın kalp hastalıklarına yol açabildiği ortaya çıktı. 
     Boston’daki Hardvard Halk Sağlığı Okulu’nun, yaş ortalaması 62 olan 3 bin 267 erkek üzerinde yürüttüğü araştırmanın sonucunda, kanda bulunan ve kalp hastalıklarına zemin hazırladığı belirtilen ’interleukin-6’ IL-6 adlı proteinin sosyal yalnızlık çeken insanlarda daha yüksek olduğu anlaşıldı. 
     IL-6 proteini, atardamar çeperlerinin kalınlaşıp serteşmesine yol açan iltihabı tetikliyor. Buna bağlı olarak da kalp krizi ve felç riski artıyor. 
     
     ’GÜVENEBİLECEĞİNİZ KAÇ ARKADAŞINIZ VAR ’ DİYE SORDULAR 
     Üzerinde araştırma yapılan 3 bin 267 kişi önce tıbbi muayeneden geçirildi ve ardından kendilerine evli olup olmadıkları, güvenebilecekleri kaç arkadaş ve akrabaları bulunduğu grup faaliyetleri ve dini etkinlikleri katılıp katılmadıkları soruldu. 
     Elde edilen sonuçlara göre araştırmaya katılan erkeklere sosyallik derecelerine göre 1’den 4’e kadar not verildi. Toplumdan uzak yaşadıkları için ancak 1’lik dilime girebilenlerde kandaki IL-6 düzeyinin milimetrede 3.85 pikogram olduğu belirlenirken, sosyal hayatı canlı olduğu için 4’üncü kategoriye girenlerde bu oranın 3.52 olduğu saptandı. 
     
</TEXT>
</DOC>
