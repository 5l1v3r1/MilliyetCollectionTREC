<DOC>
<DOCNO> 313768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun57.html </URL>
<DATE> 2005/02/09/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
Rice, AB kurumlarını ziyaret etti 
</HEADLINE>
<TEXT>

     ABD Dışişleri Bakanı Condoleeza Rice, güçlü ve birlik içinde bir Avrupa projesini desteklediklerini, AB'ye Washington'un çeşitli endişelerini anlattığını söyledi. 
     Brüksel'de NATO'daki temaslarının ardından AB kurumlarını ziyaret eden Rice, AB Komisyonu Başkanı Jose Manuel Durao Barroso ile ortak basın toplantısı düzenledi. 
     ABD'nin bazı endişelerinin AB tarafından iyi anlaşılması, algılanması ve değerlendirilmesi gerektiğini belirten Rice, ABD'nin İkinci Dünya Savaşı'ndan bu yana güçlü ve birlik içinde bir Avrupa projesini desteklediğini, bu alanda daha yapacak çok şey olduğunu anlattı. Rice, AB ve NATO kanalıyla, güçlü transatlantik ilişkiler oluşturmak istediklerini anlattı. 
     Ortadoğu'da, geçmişte tarafların tüm fırsatları değerlendirmediklerini, hedefin, İsrail ile barış içinde, yan yana yaşayan bir Filistin devleti olduğunu belirten Rice, Çin'e silah ambargosu konusuna değinerek, bölgede askeri dengelerin bozulmaması, teknoloji transferi yapılmaması gerektiği mesajı verdiğini bildirdi. 
     ''AB endişelerimizi anlasın ve karar alırken bilinçli olsun istiyoruz'' diyen Rice'ı yanıtlayan Barroso, ''ABD'nin bu konuda hassasiyetini anlıyoruz. Bölgedeki silahların artması kimsenin menfaatine olmaz'' dedi. 
     Irak konusuna da değinen Rice, askeri operasyonların geride kaldığını, şimdi beklentilerinin çok açık olduğunu, NATO ve AB ile çok ilginç bir diyalog kurduklarını, ortak bir gündem oluşturulduğunu, bu diyaloğun Başkan Bush'un ziyareti ile devam edeceğini söyledi. 
     AB ile ABD'nin her konuda mutabık olmadıklarını belirterek, ''Fikir ayrılıklarını açıkça ve dürüst bir şekilde tartışmalıyız'' diyen Rice, ''AB endişelerimizi dinledi ve anladı'' diye konuştu. 
     Barroso da, ''Her konuda mutabık değiliz ama dramatize edilecek bir şey yok'' dedi. 
     ABD Başkanı George Bush'un gerçekleştireceği Brüksel ziyaretinin hazırlıklarını yaptıklarını bildiren Barroso, AB ve ABD'nin ortak değer ve menfaatlerinin ele alındığını, adalet, özgürlük, istikrar ve refah gibi alanlarda işbirliğinin daha iyi ve sağlıklı bir düzeye taşınması yöntemlerini araştırdıklarını anlattı. 
     Ortadoğu, Afganistan ve Balkanlar gibi konuları ele aldıklarını bildiren Barroso, ''Başkan Bush'un ziyaretini sabırsızlıkla bekliyorum. Bu ziyaretin, ABD ile AB arasındaki sorunların aşılmasının ve transatlantik ilişkilerin sembolü olacağına inanıyorum'' dedi. 
     ''AB'nin ABD'ye, ABD'nin AB'ye her zamankinden daha fazla ihtiyacı olduğunu'' anlatan Barroso, ''Tek silahşör olamayız'' diye konuştu. 
     Barroso, Ortadoğu'da umut ışıkları olduğunu, gelişmelerin ve yapılan açıklamaların kalıcı bir barış için umut verdiğini söyledi. 
     
</TEXT>
</DOC>
