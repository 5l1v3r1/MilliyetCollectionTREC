<DOC>
<DOCNO> 300888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonsiy05.html </URL>
<DATE> 2004/12/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erbakan'a ev hapsi nasıl uygulanacak 
</HEADLINE>
<TEXT>

     
     ANKA 
     

Necmettin Erbakan, cezasını cezaevinde çekemeyeceğini Adli Tıp Kurumu raporuyla kanıtlarsa, hüküm kendi evinde uygulanacak. Buna göre Erbakan, cezasının infazına başlandığında evini terk edemeyecek ancak infazı başlamadan, cezasını çekeceği evi seçme hakkına sahip olabilecek. 
     Cezasını cezaevinde çekmesinin uygun olmadığını hastane raporuyla kanıtlayan hükümlünün, yol açtığı maddi zararı da karşılaması koşuluyla cezasını evinde çekmesini sağlayacak düzenlemenin Ceza İnfaz Yasası'nın 110'uncu maddeye eklenmesiyle ev hapsinin önü açılan Necmettin Erbakan, infazı başlamadan önce cezasını nerede çekeceğine kendi karar verebilecek. 
     
     110'UNCU YASA MADDESİ 
     AKP'nin girişimi ve CHP'nin de katılımıyla 75 yaşın üzerinde olup da üç yılın altındaki hapis cezasını cezaevinde çekmesinin uygun olmadığını hastane raporuyla kanıtlayan hükümlünün, yol açtığı maddi zararı da karşılaması koşuluyla cezasını evinde çekmesini sağlayacak düzenleme Ceza İnfaz Yasası 110'uncu maddeye eklendi. 
     Böylece 2 yıl 4 ay hapis cezasına çarptırılan 78 yaşındaki Necmettin Erbakan'ın da yasanın yürürlüğe gireceği 1 Nisan 2005'ten itibaren cezasını evinde çekebilmesinin yolu 
     açılmış oldu. 
     Ancak dün Ankara Numune Hastanesi'ne giderek bir dizi tetkik yaptıran Erbakan'ın durumu, Adli Tıp Kurumu'nun vereceği rapor ile belli olacak. 
     
     UYGULAMA NET DEĞİL 
     Yasanın henüz nasıl uygulanacağı belli değil ancak hukuk çevrelerinin verdiği bilgiye göre, ev hapsi bulunan kişiler evlerinin bahçesinin dışına çıkamıyor, şehir ya da ev değişikliği yapamıyor. 
     
     EVİN ÇEVRESİNDE GÜVENLİK BULUNMAYACAK 
     Erbakan'ın cezasını çektiği evin çevresinde de gözetim amacıyla emniyet ya da jandarma mensupları bulunmayacak. 
     
     ANCAK ZORUNLU DURUMLARDA DIŞARI ÇIKACAK 
     Erbakan, sağlık sorunları ya da zorunlu başka durumlarda savcılık izni alarak dışarı çıkabilecek. 
     Erbakan'ın yanında da herhangi bir güvenlik görevlisi bulundurulmayacak. Erbakan'ın savcıdan izin almaksızın belirtilen sınırların dışına çıkması halinde, herhangi bir ihbar durumunda yakalanabilecek. Bunun üzerine evde infaz sistemi durdurularak, kapalı cezaevine konulacak. 
     
     EVİ KENDİSİ SEÇECEK 
     Erbakan'ın cezasının çekeceği evi kendisinin seçme hakkı bulunuyor. Erbakan isterse cezasını Ankara'daki evinde, isterse de Altınoluk'taki yazlığında çekebilecek. 
     Ancak cezası başladıktan sonra ev değiştirmek gibi bir talebi olamayak. 
     Erbakan'ın Ankara Balgat'ta bulunan tripleks evinin bahçesinin duvarları yüksek. Geniş bir bahçesi bulunan tripleks ev plansız yapılaşma nedeniyle beton yığınlarıyla çevrili hale geldi. Erbakan'ın Altınoluk'taki evi ise ormanlık bir alanda yer alıyor. Denize sıfır olan villanın kendisine ait bir de iskelesi bulunuyor. Etrafı bez brandalarla çevrili villanın bahçesinin bile görülmesi çok zor. 
     
     ELEKTRONİK PRANGA 
     ABD ve diğer ülkelerde elektronik pranga sistemi henüz yeni uygulamaya geçirildi. Bu sistemde ev hapsine mahkum edilen kişilerin kollarına elektronik bir bilezik takılıyor. 
     Ceza evindeki bilgisayar sistemleri aracılığıyla bu kişilerin nerede oldukları sürekli izlenebiliyor. 
     Sistemin Türkiye'ye getirilmesi için bazı incelemeler yapılmıştı, ancak maliyetinin çok yüksek olması nedeniyle, sistem kabul edilmemişti. Zaten sistemin alt yapı çalışmalarının çok üzün süreli olması yasaya elektronik bilezik sisteminin eklenmesini mümkün kılmadı. 
     
     NAZLI ILICAK ÖRNEĞİ 
     Gazeteci-Yazar Nazlı Ilıcak da benzer bir uygulama ile cezasını çekmişti. Ilıcak Erbakan'dan biraz daha farklı olarak, cezasını sabah dışarı çıkıp akşam tekrar cezaevine dönerek çekmişti. Sabah 7'de cezaevinden çıkmak ve akşam 19.00'da da cezaevine dönmek zorunda olan Ilıcak, ANKA'ya 
     şunları anlattı 
     "Benimki ev hapsi değildi, hafif cezaydı. O nedenle cezaevinden sabah çıkıp akşam gelmek şartıyla çıkabiliyordum. Günlük hayatımı devam ettiriyor, işe gidebiliyordum. Önceleri cezavine girdiğimde hiç dışarı çıkmadan içeride kalayım dedim. Öyle olsaydı cezam 2 ay daha kısalacaktı. Ancak içerideki şartlar çok kötüydü. Banyo dahi yapılamıyordu. Normal süremde cezamı çektim ama dışarı çıkmama izin verildi. Benim durumum Erbakan'ın durumundan çok farklıydı. Erbakan ağır ceza suçlusu. İnsanın psikolojisi çok bozuluyor cezaevindeki ortamda. Ev hapsi daha güzel bence." 
     
</TEXT>
</DOC>
