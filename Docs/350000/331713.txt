<DOC>
<DOCNO> 331713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun18.html </URL>
<DATE> 2005/04/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Le Monde Fransa Türkiye'deki polisi eleştirirken, kendi iyi örnek olsun 
</HEADLINE>
<TEXT>

     Fransa'da yayımlanan Le Monde gazetesi, ülke genelinde lise öğrencilerinin gösterileri sırasında polisin uyguladığı şiddeti sert dille eleştirdi ve ''Fransa'nın, AB üyeliğine aday Türkiye'yi eleştirirken, önce kendisinin özgürlükler alanında iyi örnek olması gerektiği'' yorumunu yaptı. 
     Le Monde gazetesinde ''Polis Şiddeti'' başlığıyla çıkan başyazıda, Fransız polisinin, parlamentoda kabul edilen eğitim yasasına karşı çıkan lise öğrencilerinin gösterilerini sert biçimde bastırmasına tepki gösterildi. 
     Türkiye'de ''Dünya Kadınlar Günü'' öncesi İstanbul'da çıkan olaylara atıfta bulunan yazıda, ''Türk polisini eleştirdik. Bu, AB'ye aday bir ülke için kötü bir sinyal olarak değerlendirildi. Fransa bunu eleştirmekle haklıydı. Ancak başkalarına ders vermeden önce, Fransa'nın kendisinin özgürlükler alanında iyi örnek olması gerekir'' denildi. 
     Yazıda, ''Fransa'nın gençlerin sorunlarına sadece şiddetle yanıt vermesi, başkaları için de kötü mesaj'' ifadesi kullanıldı. 
     İçişleri Bakanı Dominique de Villepin, lise öğrencilerinin gösterileri sırasında çıkan olayları küçük grupların tahriklerine bağlamıştı. 
     Uluslararası Af Örgütü, önceki gün yayımladığı yıllık raporda, polisin uyguladığı şiddetin gerektiği kadar cezalandırılmadığı gerekçesiyle Fransa'yı sert bir biçimde uyarmıştı. 

     
</TEXT>
</DOC>
