<DOC>
<DOCNO> 336757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur14.html </URL>
<DATE> 2005/04/25/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Baba dehşeti Kızını, eşini, dünürünü öldürdü, damadı ağır yaraladı 
</HEADLINE>
<TEXT>

     Hasan BÖLÜKBAŞ AKSARAY, DHA 

      AKSARAY'da bir ay önce kaçarak evlenen 16 yaşındaki kızının, eşiyle tartışarak eve dönmesini hazmedemeyen 54 yaşındaki Zeki Dere kızını, eşini ve dünürünü tabancayla vurarak öldürdü. Damadını da ağır yaralayan Dere, daha sonra polise teslim oldu. 
     Aksaray merkez Coğlaki Mahallesi Vahdet Apartmamı'nın altında bakkal dükkanı işleten Zeki Dere'nin 16 yaşındaki kızı Kübra, bir ay önce 19 yaşındaki Ömer Özsoy'la kaçarak evlendi. Ancak eşiyle tartışan Kübra, bu sabah baba evine döndü. Kızı Kübra'nın eşiyle anlaşamayarak eve dönmesi üzerine sinirlenen Zeki Dere, öğlen saatlerinde dükkanından çıktı. 
     Ruhsatsız silahını yanına alan Zeki Dere, Zafer Mahallesi'nde oturan dünürü 45 yaşındaki Sefa Özsoy'un evine gitti. Evde Dünürü ve damadı ile kızı eve döndüğü için tartışan Zeki Dere, tartışmanın kavgaya dönüşmesi üzerine silahını çıkararak dünürü ve damadına kurşun yağdırdı. Zeki Dere daha sonra olay yerinden kaçtı. Vücuduna isabet eden kurşunlarla Sefa Özsoy olay yerinde hayatını kaybederken, damat Ömer Özsoy ağır yaralandı. 
     
     KIZINI VE EŞİNİ DE VURDU 
     Coğlaki Mahallesi'ndeki dükkanına dönen Zeki Dere, burada kendisini bekleyen 52 yaşındaki eşi Meryem Dere ve 16 yaşındaki kızı Kübra'yı da kurşun yağmruna tutarak öldürdü. Daha sonra aynı mahalledeki evine giden Zeki Dere, polise telefon açarak gelip kendisini teslim almalarını istedi. 
     Zeki Dere'nin, Kübra'nın kaçmasının ardından kızına ve aile fertlerine, eğer eve geri dönersen hepinizi öldürürüm' diye tehditte bulunduğu belirtildi. 
     Ağır yaralanan damat Ömer Özsoy, Aksaray Devlet Hastanesi'nde tedavi altına alınırken, polis yetkilileri gözaltındaki Zeki Dere'nin ifadesinin alındığını, olayla ilgili soruşturmanın sürdüğünü belirtti. 
     
</TEXT>
</DOC>
