<DOC>
<DOCNO> 327674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/spor/spo06.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Parolamız sabır 
</HEADLINE>
<TEXT>


Milli Takım Teknik Direktör Ersun Yanal, Gürcistan deplasmanında çok farklı bir taktikle mücadele edeceklerini söyledi, "Öncelikle dikkatli ve sabırlı oynayacağız" diye konuştu 

MEHMET DEMİRCAN 


Milli Takımlar Teknik Direktörü Ersun Yanal, iki misyonu birden üstlendiklerini söyledi. Arnavutluk karşısında futboldan çok, skoru ön planda tuttuklarını ifade eden Yanal, Dünya Kupası'na katılma mücadelesi verirken, diğer yandan da yeni bir jenerasyon yaratmayı düşündüklerini belirtti. 
Gürcistan karşısında atmosferin çok farklı olacağına da değinen Milli Takımlar Teknik Direktörü, "Biz Arnavutluk karşısında kazanmak zorundaydık, kazandık. Gürcistan önceki gün kaybetti. Kendi seyircisi önünde bu kaybı telafi etmeye çalışacak" diye konuştu. Rakipleri karşısında dikkatli ve sabırlı olacaklarını da belirten Yanal, sözlerini şöyle tamamladı "Bu maçtan galibiyetle ayrılırsak ipler bizim elimizde olacak. Çünkü Danimarka ve Yunanistan ile evimizde mücadele edeceğiz. Takımıma güveniyorum. Kazanmaktan başka çaremiz yok." 

Belözoğlu turp gibi 

Emre Belözoğlu'nun, Arnavutluk maçından kasığını tutarak çıkması, herkesi korkuttu. Ancak başarılı oyuncunun sakatlık nedeniyle değil, sarı kart sınırında olması nedeniyle oyundan alındığı belirtildi. 
Gürcistan maçı hazırlıklarına dün başlayan A Milliler'de Arnavutluk karşısında 90 dakika mücadele edenler otelde yenilenme çalışması yaparken, diğerleri ise Florya'da antrenmana çıktı. Çalışma sonrası akşam 23.00'e kadar izin yapan millilerimiz bugünkü idmanın ardından Gürcistan'a gidecek. 

Gürcistan'da endişe 

Ay - Yıldızlı ekibimizle çarşamba günü Tiflis'te karşı karşıya gelecek olan Gürcistan'ın hocası Alain Giresse, zorlu maçın taktik şablonunu hazırlamaya başladı. Milli Takımımız'daki genç futbolcuların oldukça başarılı grafik çizdiğini belirten Giresse, saha avantajlarını en iyi şekilde kullanacaklarını söyledi. 
Yunanistan maçında öne geçmelerine karşın oyun disiplininden erken koptuklarını belirten Fransa'nın eski futbolcusu, "Türkiye maçına çok daha fazla konsantre olmuş şekilde çıkacağız. Tüm gücümüzü ortaya koyacağız" dedi. 
Giresse, Emre Belezoğlu'ndan çekindiklerini belirtip, yıldız futbolcu için özel önlem almayı düşündüklerini vurguladı. Giresse, Milli Takım'da yer almayan Hakan Şükür için ise, "Kalitesi tartışılmaz" yorumunu yaptı. 

Galibiyet pastası 

Arnavutluk maçı sonrasında İnönü Stadı'ndaki görevliler galibiyet pastası kesti. Soyunma odalarında galibiyeti kutlayan Ay - Yıldızlılar, top şeklinde hazırlanmış pastayı görünce şaşırdı. "Kimin doğum günü " diye birbirlerine soran futbolcular, pastanın görevliler tarafından yaptırıldığını öğrenince teşekkür etti. 

Briegel'den kara tablo 

Türkiye'ye iki golle yenilen Arnavutluk'ta Teknik Direktör Hans Peter Briegel, Milli Takımımız için umutsuz konuştu. Yedikleri gollerin amatörce iki hatadan kaynaklandığını savunan Briegel, "Türkiye'de hem kulüp takımları hem de milli takım sıkıntı içinde. Türk Milli Takımı'nın şu anki durum itibariyle Almanya'ya gitmesi zor gözüküyor. Gidemezlerse Türk futbolunun tekrar ayağa kalkma fırsatını kaçabilir" dedi. 


</TEXT>
</DOC>
