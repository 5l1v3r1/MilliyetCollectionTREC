<DOC>
<DOCNO> 335954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo20.html </URL>
<DATE> 2005/04/22/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yıldıray Baştürk'ün şampiyonlar ligi özlemi 
</HEADLINE>
<TEXT>

     Alman 1. lig Bundesliga takımlarından Hertha BSC Berlin'de oynayan milli futbolcu Yıldıray Baştürk, takımıyla Şampiyonlar Ligi'ni bir kez daha yaşamak istediğini söyledi. 
     Şampiyonlar Ligi'nde 2002 yılında Bayer 04 Leverkusen ile final oynayan Yıldıray, B.Z gazetesine yaptığı açıklamada, ''Finali kaybettik. Ancak o geceyi devamlı hatırlarım. Hertha BSC Berlin ile Şampiyonlar Ligi'ni yeniden yaşamak istiyorum'' dedi. 
     FC Schalke 04 takımına karşı yarın başkent Berlin'de oynanacak karşılaşmanın Şampiyonlar Ligi'ne katılmak için dönüm noktası olduğunu ifade eden Yıldıray, ''Bu maçı kazanırsak her şey olabilir'' şeklinde konuştu. 
     Geçen hafta lig karşılaşmasında sakatlanan Yıldıray, 3 gün boyunca tedavi gördüğünü ve dizinin iyileştiğini söyledi. Hertha BSC Berlin menejeri Dieter Hoeness de, son karşılaşmada Yıldıray'ın sakatlığından dolayı durgun oynadığını belirterek, ''FC Schalke 04'e karşı yeniden gerçek Yıldıray'ı izleyeceğimize eminim'' dedi. 
     Hertha BSC Berlin'de sözleşme imzalayan, ancak sakatlığı nedeniyle forma şansı bulamayan milli futbolcu İlhan Mansız da, geleceğini bu takımda gördüğünü söyledi. 
     Hoeness, Mansız hakkında yaptığı açıklamada da, ''İlhan takımla antrenmanlara başladı. 10, 14 gün tam olarak çalışırsa önce amatör takımda deneyeceğiz'' dedi. 
     
</TEXT>
</DOC>
