<DOC>
<DOCNO> 344605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo18.html </URL>
<DATE> 2005/05/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Real Madrid, Zlatan İbrahimoviç için 70 milyon avroyu gözden çıkardı 
</HEADLINE>
<TEXT>

     İspanya Birinci Ligi takımlarından Real Madrid, İsveç Milli Takımı’nın golcü oyuncusu Zlatan İbrahimoviç için, futbolcunun kulübü FC Juventus’a 70 milyon Avro önerdi. 
     Dünyanın en iyi futbolcuları arasında gösterilen Zlatan İbrahimoviç’in menajeri Mino Raiola tarafından, İsveç Gazetesi Göteborgs-Posten’a yapılan açıklamaya göre FC Juventus, Real Madrid’in önerisini ilk etapta geri çevirdi ancak, futbolcunun durumu kesinlik kazanmadı. 
     Geçen sezon bitiminde AFC Ajax’tan FC Juventus’a transfer olan İbrahimoviç, 16 golle takımının bu sezon en çok gol atan oyuncusu unvanını taşıyor. 
     Bu arada İtalya Birinci Ligi’nde, dün yapılan maçta AC Milan ile Palermo’nun 3-3 berabere kalmasıyla FC Juventus, lig şampiyonluğunu garantilemiş oldu. 
     Futbolda, yıldız oyuncuları almakla ünlü takımlardan Real Madrid ise bu sezon İspanya Ligi şampiyonluğunu FC Barcelona’ya kaptırmıştı. 
     
</TEXT>
</DOC>
