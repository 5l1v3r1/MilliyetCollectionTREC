<DOC>
<DOCNO> 326639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko25.html </URL>
<DATE> 2005/03/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tüzmen Kurlar istenilen seviyede değil... 
</HEADLINE>
<TEXT>

     Devlet Bakanı Kürşad Tüzmen, kurlarda biraz iyileşme bulunduğunu, ancak istenilen seviyede olmadığını söyledi. 
     Tüzmen, gazetecilerin kurdaki dalgalanmaya ilişkin sorularını yanıtlarken, FED'in yaptığı ayarlama ile yaşanan dış etkinin Türkiye'deki kurlar üzerinde de görüldüğünü belirterek, "Biraz daha iyileşme oldu, ama istenilen seviyede değil" dedi. 
     Kurun çok önemli olduğunu, gerek ihracata, gerek ithalata direkt etkisi bulunduğunu ifade eden Tüzmen, "Bu kur, biraz daha ihracata sevimli bakabileceği bir noktaya gelirse o zaman sıkıntılarımızın birçoğunu rahatlatmış olabiliriz" diye konuştu. 
     Kurun seviyesinin ne olması gerektiğine ilişkin bir soru üzerine de Tüzmen, "Ama şu anda o seviyeden oldukça uzak. Ama o yöne doğru, normal değerine doğru... Aşırı değerli para birimimizin normal değerine doğru seyri, ihracatımıza faydalı, ithalatımızı da daha akıllı yapmamıza sebep olur." Bir basın mensubunun "Bu yönde ilerlemezse önlem düşünecek misiniz " sorusunu da Tüzmen, "Hayır, bu işle ilgili olan arkadaşlarımız zaten çalışmalarını yapıyorlar. Bu böyle devam edecek" şeklinde yanıtladı. 
     
</TEXT>
</DOC>
