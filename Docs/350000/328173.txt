<DOC>
<DOCNO> 328173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy11.html </URL>
<DATE> 2005/03/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Musa Kart Bugün burada alınan karar Başbakanımıza da ışık tutmalı 
</HEADLINE>
<TEXT>

     Cumhuriyet Gazetesi karikatüristi Musa Kart, ''Bu gerilim tablosundan hiç kimsenin kazanacağı bir şey yok'' dedi. 
     Kart, Başbakan Recep Tayyip Erdoğan'ın kendisine ait karikatürü yayımlayan Sakarya Gazetesi'nin Yazıişleri Müdürü Hakkı Sağlam'ın yargılandığı Eskişehir 2. Asliye Ceza Mahkemesi'ndeki duruşmaya katıldıktan sonra Adliye binasında gazetecilerin sorularını yanıtladı. 
     Musa Kart, kamu davasının düşmesine karar verilmesiyle ortaya çıkan tablonun çok olumlu olduğunu ifade ederek, Türkiye'nin hoşgörü atmosferine mutlaka oturtulması gerektiğini söyledi. 
     ''Eğer değişimi ve dönüşümü savunuyorsak mutlaka hoşgörüyü ülkede hakim kılmak zorundayız'' diyen Kart, şöyle konuştu 
     ''Karikatürcüler her koşulda ve dönemde söylemek istedikleri şeyleri söylerler. Ceza Kanunu'ndaki değişiklik basın özgürlüğü üzerinde tehdit edici bir değer taşıyor. Otosansürü özendiriyor. Kimse karikatürcülerin kararlılığını test etmeye kalkışmasın. Bu gerilim tablosundan hiç kimsenin kazanacağı bir şey yok. Bugün burada alınan karar Başbakanımıza da ışık tutmalıdır. Başbakanımız bu kararı iyi okumalı ve bunun gereğini yerine getirmelidir.'' Sakarya Gazetesi Yazıişleri Müdürü Hakkı Sağlam'ın Avukatı Aydın Güngör de, hukuk süreci içinde çok doğal bir karar olduğunu belirterek, siyasilerin bu kararlardan gereken dersi almaları gerektiğini savundu. 
     Güngör, hakimin, eski yasaya göre 6, yeni yasaya göre de 2 ay olan zamanaşımı süresinin dolduğunu belirlemesi üzerine kamu davasının düşürülmesine karar verdiğini belirterek, ''Musa Kart ve Hakkı Sağlam ile ilgili iki ceza davası düşürüldü'' dedi. 
     
</TEXT>
</DOC>
