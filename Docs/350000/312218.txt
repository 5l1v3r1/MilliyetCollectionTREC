<DOC>
<DOCNO> 312218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/siyaset/axsiy01.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden nereye 
</HEADLINE>
<TEXT>


Dışişleri Bakanlığı, "Kürtlerin, Irak'ta başbakanlık, cumhurbaşkanlığı gibi kritik görevler üstlenmelerinin, Kürt devleti girişimlerini azaltacağını" düşünüyor 

Utku Çakırözer - Ankara 


Irak'ta 30 Ocak'ta yapılan seçimler sonrasında kurulacak yeni hükümette Kürtlerin yer almasına ve Irak'ın temsili makamlarına Kürtlerin getirilmesine Türkiye'nin "sıcak" yaklaştığı bildirildi. 
Dışişleri Bakanlığı, elde ettiği gayri resmi sonuçlar üzerinden Irak'a yönelik yeni tavrını geliştirme çalışmasını başlattı. 
Ankara'ya ulaşan rakamlara göre Kürtler, Bağdat'taki parlamentoda Ayetullah Sistani'ye bağlı Şii ittifakından sonra ikinci büyük grubu oluşturacak. Şiilerin 130 milletvekilliğine karşılık, Kürtlerin 62, geçici yönetimin Başbakanı İyad Allavi'ye bağlı laik Şiilerin de 50 koltuk kazanacağı, Bağdat'taki Ulusal Meclis'te, Türkmenlerin sayısının Şii listesinden seçilecek isimlerle birlikte 15'e ulaşması öngörülüyor. Ulaşan rakamlara göre, seçimleri protesto eden Sünnilerden 6, diğer gruplardan da 10 civarında milletvekili meclise girecek. 
Ankara, meclis aritmetiğinde Sistani ve Allavi gruplarına bağlı Şiilerin hükümet kurabilecek durumda olmalarına rağmen, ABD'nin de baskısıyla başta Kürtler olmak üzere, diğer grupları da içine alan geniş tabanlı bir hükümetin kurulacağını tahmin ediyor. Ankara'da tartışılan fikirler içinde en yeni olanı, Kürtlerin merkezi hükümete katılmalarının ve cumhurbaşkanlığı, Başbakanlık, meclis başkanlığı gibi ulusal temsil makamlarına atanmalarının desteklenmesi. 
Dışişleri Bakanlığı'nda, "Kürtlerin merkezi hükümette ve Irak'ın temsili makamlarında kritik görevler üstlenmelerinin, bağımsız Kürt devleti yönündeki eğilim ve girişimlerini azaltacağı" görüşü büyük destek buluyor. 
Koalisyona girerek bakanlık koltuklarını garanti edecek Kürtlerin, cumhurbaşkanlığını olmasa bile Irak Başbakanlığı ya da meclis başkanlığını kazanması, Ankara'da "büyük ihtimal" olarak görülüyor. Türkiye, kurulacak hükümette, Şii ve Kürtlerin yanı sıra Türkmen ve Sünnilerin de temsil edilmesi için girişimlerde bulunacak. Seçimlerin geneline itiraz etmemeyi düşünen Türkiye, Kerkük'te yaşanan nüfus değişimine dünyanın dikkatini çekecek bir açıklama yapacak. 
Açıklamada, Türkmenler tarafından gündeme getirilen usulsüzlük iddialarının ciddi biçimde incelenmesi talebinin yanı sıra, Kerkük'ün Kürt bölgesine bağlanması yönündeki girişimlerin sakıncalarına da güçlü bir vurgu yapılacak. 
Kerkük'ün federasyon içindeki hiçbir gruba bağlanmadan özerk statüsünün yeni anayasada da korunması talebinin hem açıklamada yer alması, hem de ABD yönetimine birinci öncelik olarak iletilmesi planlanıyor. 
Kerkük tartışmasının sonuçlandırılması için şehre kimlerin dönebileceğini belirleyecek bağımsız bir komisyonunun kurulması da Ankara'nın seçim sonrası beklentileri arasında yer alıyor. 


</TEXT>
</DOC>
