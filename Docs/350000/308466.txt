<DOC>
<DOCNO> 308466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sonspo12.html </URL>
<DATE> 2005/01/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Avustralya Tenis Turnuvası'nda Roddick ve Hewitt tur atladı... 
</HEADLINE>
<TEXT>

     Sezonun ilk ''Grand Slam'' mücadelesi olan 93. Avustralya Açık Tenis Turnuvası, Melbourne kentinde sürüyor. 
     Melbourne Park Kortları'nda süren 14.5 milyon dolar toplam ödüllü turnuvanın 6. gününde, tek erkekler ve tek bayanlarda 3. tur maçları tamamlandı. 
     Tek erkeklerde geçen yılın Wimbledon Turnuvası finalisti olan 2 numaralı seribaşı ABD'li Andy Roddick, 3. tur maçında, 32 numaralı seribaşı Avusturyalı Jürgen Melzer'i 6-2, 6-2 ve 7-5'lik setlerle 3-0, 2002 yılının Wimbledon Turnuvası Şampiyonu olan 3 numaralı seribaşı ev sahibi ülkeden Lleyton Hewitt de 28 numaralı seribaşı Arjantinli Juan Ignacio Chela'yı 6-2, 4-6, 6-1 ve 6-4'lük setlerle 3-1 yenerek 4. tura yükseldi. 
     7 numaralı seribaşı İngiliz Tim Henman, 26 numaralı seribaşı Rus Nikolay Davidenko'ya 6-4, 6-2 ve 6-2'lik setlerle 3-0 yenilerek turnuvaya erken veda etmek zorunda kaldı. 
     Tek erkeklerde ayrıca Arjantinli raketlerden geçen yılın Fransa Roland Garros Turnuvası finalisti 6 numaralı seribaşı Guillermo Coria, 31 numaralı seribaşı İspanyol Juan Carlos Ferrero'yu 6-3, 6-2 ve 6-2, 12 numaralı seribaşı Guillermo Canas, Çek Radek Stepanek'i 6-1, 6-2 ve 6-2'lik setlerle 3-0, 2002 yılının Wimbledon Turnuvası finalisti olan 9 numaralı seribaşı David Nalbandian da 23 numaralı seribaşı Şilili Fernando Gonzales'i 6-7 3-7 , 7-5, 6-2 ve 6-3'lük setlerle 3-1 yenerek 4. tura çıktı. 
     Tek bayanlarda ise 2000 yılının şampiyonu ve 1 numaralı seribaşı ABD'li Lindsay Davenport, 3. turda Çek rakibi Nicole Vaidisova'ya 6-2 ve 6-4'lük setlerle 2-0, geçen yılın Fransa Roland Garros Turnuvası Şampiyonu olan 3 numaralı seribaşı Rus Anastasia Myskina da sakatlığı nedeniyle maça çıkmayan 25 numaralı seribaşı ABD'li Lisa Raymond önünde hükmen galip gelerek tur atladı. 
     Tek bayanlardaki diğer karşılaşmalarda, geçen yılın Fransa ve ABD Turnuvaları finalisti olan 6 numaralı seribaşı Rus Elena Dementieva, 26 numaralı seribaşı Slovak Daniela Hantuchova'ya 7-5, 5-7 ve 6-4'lük setlerle 2-1, 2003 yılının finalisti olan 8 numaralı seribaşı ABD'li Venus Williams, 27 numaralı seribaşı İsrailli Anna Smashnova'ya 6-3 ve 6-0, 10 numaralı seribaşı ev sahibi ülkeden Alicia Molik, Rus Tatiana Panova'ya 6-3 ve 6-2, 12 numaralı seribaşı İsviçreli Paty Schneider da ABD'li Abiqail Spears'a 7-6 7-4 ve 6-3'lük setlerle 2-0 üstünlük sağlayarak bir üst tura yükseldi. 
     Turnuvada yarın tek erkekler ve tek bayanlarda 4. tur mücadelesine, 2 kategoride yapılacak 4'er maçla başlanacak. 
     
</TEXT>
</DOC>
