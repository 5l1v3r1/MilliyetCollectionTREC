<DOC>
<DOCNO> 311295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun37.html </URL>
<DATE> 2005/02/01/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Irak'ta Şiiler zaferlerini ilan etti 
</HEADLINE>
<TEXT>

     Irak'ta seçimlere Birleşik Irak İttifakı adlı ortak listeyle giden Şiilerin liste başı adayı Abdül Aziz El-Hekim, seçimi kazandıklarını ileri sürdü. 
     Hekim, Reuters'a yaptığı açıklamada, ''İttifak büyük bir zafer kazandı. Oy vermeye gidenlerin çoğunun bize oy verdiğini biliyoruz'' dedi. Irak İslam Devrimi Yüksek Konseyi lideri olan Hekim ayrıca, Sünni Araplar dahil bütün gruplardan ülkenin geleceğinin belirlenmesinde yardımlarını istedi. 
     Bütün grupların siyasi sürece katılmasını sağlamak istediklerini belirten Hekim, ''kimsenin kenara itilmesini istemiyoruz. Herkesin Anayasanın yazılmasına katılmasını istiyoruz. Ne kadar küçük olurlarsa olsunlar bütün grupların ve azınlıkların haklarını koruyacağız'' dedi. 
     İttifak'ın, seçimlerden ikinci büyük grup olarak çıkması beklenen Kürtlerle koalisyon yapmayı düşündüğünü belirten Hekim, ''Kürtlerle ittifak yaptığımız biliniyor. Bu devam ediyor ve bütün Kürtlerle bu ittifakımız devam edecek'' dedi. 
     Şiilerin, seçimleri boykot eden Sünni Araplarla da çalışmak istediğini belirten Hekim, ''onlarla hem anayasanın hazırlanması hem de ülkenin yönetilmesi konusunda işbirliğine hazırız'' diye konuştu. 
     Hekim kimsenin ülkede yabancı asker istemediğini belirterek, ''Iraklıların güvenlik de dahil kendi işlerini kendilerinin yapabileceklerine inanıyoruz. Elbette bu konu yeni hükümet tarafından gündeme getirilecektir'' dedi. 
     
     ARAP VE MÜSLÜMAN LİDERLERE ELEŞTİRİ 
     Başbakanın kim olacağı konusunu tartışmak için çok erken olduğunu belirten Hekim, Müslüman ve Arap liderlerin Irak'ta seçimleri engellemeye çalışan El Kaide'nin Irak'taki lideri Zerkaviye karşı suskunluklarını da eleştirdi. 
     El-Hekim, ''Zerkavi oy verenlerin kafir olduğunu belirten açıklamalar yaptı ve bu seçimde 8 milyon kişi oy kullandı. Bazı kişiler öldürüldü. Fakat Araplar suskun, Müslümanlar suskun ve din adamları suskun. Onlara sorum şu niye sessiz kalıyorsunuz Bu İslam'a ve İslam'ın ilkelerine uygun mu '' diye sordu. 
     
</TEXT>
</DOC>
