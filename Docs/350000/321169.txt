<DOC>
<DOCNO> 321169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/spor/spo03.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'den mutlusu yok 
</HEADLINE>
<TEXT>


Rumen teknik adam, futbolcularının olağanüstü bir maç çıkardıklarını belirtti, "Hayatımın en mutlu gecelerinden birini yaşıyorum. Sahada futbol oynayan sadece bir takım vardı" diye konuştu 


"Sevinmek istiyorum" 
100. yılda şampiyonluk için kenetlenen Sarı - Kırmızılı camiada Beşiktaş galibiyetinin coşkusu yaşanıyor. Maçtan sonra oldukça neşeli gözüken Teknik Direktör Gheorghe Hagi, "Oyuncularım olağanüstü bir maç çıkartı. Koştular, Beşiktaş'ın kalemize pres yapmasını engellediler. Hayatımın en mutlu gecelerinden birini yaşıyorum. Galibiyetin keyfini çıkarıp, sevinmek istiyorum. Futbolcularıma gösterdikleri efor ve akıllı oyunları için teşekkür ederim" dedi. 

"Erkekçe yönetti" 
HAGI, saha kenarında zaman zaman sinirlendiğinin hatırlatılması üzerine, "Ben bir basketbol coachu gibi maçı yaşıyorum. Hiç değişmedim, değişmeyeceğim. Beş yıl boyunca beni böyle tanıdınız" ifadelerini kullandı. Ribery'nin mükemmel bir maç çıkardığını vurgulayan Hagi, "Bu akşam sahada futbol oynayan sadece bir takım vardı" yorumunu yaptı. Galatasaray'ın hocası, hakem için de, "Sahadaki oyunu erkekçe oynatmaya çalıştı. Çok iyi bir maç yönetti" dedi. 

İpek-Hagi tartışması 

SARI - Kırmızılı kulübün Rumen çalıştırıcısı Hagi, 90 dakika içinde 4. hakem Zafer Önder İpek ile sık sık tartıştı. Hagi, Fırat Aydınus'un çalmadığı düdüklerde itirazlarını İpek'e yapınca ikili arasında ilginç görüntüler oluştu. Bu arada Rumen hocanın sahaya Galatasaray şapkasıyla çıkması taraftarlardan alkış aldı. Hagi ikinci yarıda sinirlenip, şapkayı kulübeye fırlattı. 

Necati özür diledi 

KIRMIZI kartla oyundan atılan Necati, Galatasaray camiasından özür diledi. Yıldız futbolcu, "İlk sarı kartımda saçmaladım. Hakemin elinden pet şişeyi almamalıydım. İkinci sarı kartta ise ayağım kaymış olabilir, kendimi de atmış olabilirim Yapmamam gerekirdi" dedi. Bu arada kırmızı kartın ardından kalan bölümü sahanın kenarından izlemek isteyen Necati görevlilere yakalandı. Yıldız futbolcu soyunma odasına gönderildi. 


</TEXT>
</DOC>
