<DOC>
<DOCNO> 300364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonyas09.html </URL>
<DATE> 2004/12/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Metroseksüel erkeğe ''şıklık'' rehberi 
</HEADLINE>
<TEXT>

     Günümüzde artık bakımlı olmayı yaşamın bir parçası kabul eden erkekler için ''şıklık rehberi'' hazırlandı. Erkeklere yönelik ''askmen'' sitesi, şıklığın altın kurallarını trendleri takip etmek, siyah ayakkabıyı beyaz çorapla giymemek, her zaman formda olmak ve kendi kimliğinden uzaklaşmamak olarak sıraladı. 
     Sitenin, ''Stilinizi Geliştirmek İçin Öğütler'' başlığıyla hazırlanan bölümünde, moda uzmanı Adam di Stefano günümüz erkeğine tavsiyelerde bulundu. 
     Modanın günümüz erkeğinin yakından takip ettiği bir kavram olduğunu ve artık erkeklerin de eşleri ve kız arkadaşları yanlarında olmadan giyim kuşam alışverişi yaptıklarını belirten Stefano, ''Erkeklerin yaşamı üçe ayrılır iş, özel hayat ve sosyal aktiviteler. Eğer şıklığınızla görenlerin dönüp ikinci kez bakmasını istiyorsanız bu rehberi takip edin'' tavsiyesinde bulundu. 
     Bazı erkekler için kendi stilini oluşturmanın adeta ''korkulu bir rüya'' olduğunu anlatan Stefano, şu altın öğütlerde bulundu 
     -Uzmanları Dinleyin Benim gördüğüm pekçok erkek alışverişe önce anneleri, sonra kız arkadaşları ya da eşleriyle çıkıyor. Eğer kendi stilinizi oluşturmak istiyorsanız uzmanları dinleyin. Dergileri veya bunun gibi erkeklere yönelik sitelerini okuyun. Ancak bunu yaparken de sadece spor yorumlarını ya da güzel yıldızların fotoğraflarına göz gezdirip bırakmayın, bunun gibi yazılardan görüş alın. Beyaz ve açık renk çorapları siyah ayakkabıyla giymeyin, kemerinizle ayakkabınız uyumlu olsun. 
     -Trendleri Takip Edin Moda değişen bir kavramdır. Bir gün moda olan öbür yıl demode olur. Peki değişen trendleri nasıl takip edeceksiniz Ünlü oyuncuların, futbolcuların kıyafetlerine bakın, neyin moda olduğunu anlarsınız. Ama tabii bunları kendi stilinize uydurun. 
     
     ESKİYE DÖNÜN 

     -Eskiye Dönün Moda değişken olduğu kadar kendini tekrarlayan bir kavramdır. Önceki yıllarda moda olan ve unutulan kıyafetler bir süre sonra yeniden çıkar. Bir dönem moda olan, ama sonra unutulan pilot gözlüklerini hatırlar mısınız Şimdi tekrar moda oldular ve onları yeniden çıkarmanın tam zamanı... 
     Gardrobunuzu yenilerken eskileri tamamen atmak kadar kötü bir düşünce daha olamaz. Logolu tişörtler, motosikletçi montları ve daha pekçok giysi, onlar yeniden moda olacaktır. Bunları son moda olanlarla kombinlemeniz çok iyi bir fikir... 
     -Formda olun Moda sadece ne giydiğiniz değil nasıl giydiğinizdir. İki kişiyi gözünüzün önüne getirin biri atletik ve formda diğeri bira göbeği bulunan, düşük omuzlu ve tombul... Kıyafetlerin hangisine yakışacağı açık. Formda kalmak biraz diyetine dikkat etmek, biraz da her hafta spor salonunda birkaç saat geçirmekle mümkün. Hem daha sağlıklı olursunuz, hem de giydikleriniz yakışır. 
     -Kendiniz Olun Bütün bu öğütlerin yanında en önemlisi kendiniz olun. Giysiler mankenlerin üzerinde güzel durur ama onlar sizin için yapıldı. Kendine güvenen bir erkeğin giydiği kıyafet de yakışır. 

     
</TEXT>
</DOC>
