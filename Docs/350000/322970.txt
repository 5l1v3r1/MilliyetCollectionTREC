<DOC>
<DOCNO> 322970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur15.html </URL>
<DATE> 2005/03/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
'Metroseksüel Savcı' meslekten atıldı 
</HEADLINE>
<TEXT>

     ADANA DHA 

ADANA'da DGM Savcılığı yaparken sanıklardan ve yakınlarından rüşvet aldığı iddiası ile hakkında 27 yıl ağır hapis cezası istemiyle dava açılan Semih Üreten hakkında, Hakimler ve Savcılar Yüksek Kurulu HSYK tarafından meslekten ihraç kararı verildi. Üreten'in itirazı da reddedildince ihraç kararı kesinleşti. 
     Savcı Üreten ile ilgili iddialar ilk kez geçen mayıs ayında gündeme geldi. Bir çete ile ilgili inceleme sırasında Savcı Semil Üreten'in adının geçmesi üzerine Adalet Bakanlığı müfettişleri iddia sahiplerinin ifadelerini aldı. Bu arada, lüks yaşantısı nedeniyle bazı tanıklar Üreten için metroseksüel' tanımlaması yaptı. Sanık ve yakınlarından rüşvet aldığı, lüks yaşamı olduğu, kafasına saç ektirdiği, ailesi ile sık sık lüks otellere gittiği ve her yıl otomobil değiştirdiği, 500 YTL'lik 500 milyon lira ayakkabı giydiği iddiaları tutanaklara geçirildikten sonra, DGM'lerin yasayla kapatılması üzerine Adana Cumhuriyet Savcısı olan Üreten açığa alındı. Üreten hakkında hazırlanan dosya, dava açılması için en yakın ağır ceza mahkemesinin bulunduğu Tarsus'taki Cumhuriyet Başsavcılığı'na gönderildi. 
     Tarsus Cumhuriyet Başsavcısı Orhan Usta, müfettişlerin yaptığı soruşturmayı gözden geçirdikten sonra iddianamesini hazırladı. İddianamede, 5 Temmuz 2004 tarihinde uyuşturucudan DGM'de yargılanan Arif Bakımlı'nın ağabeyi Derya Rüfai Bakımlı'nın işadamları Erdoğan Efe ve Nadir Turgay Canver ile avukat Mehmet Güler'in aracılığı ile Savcı Üreten'e rüşvet verdiği belirtildi. Bu nedenle savcı Üreten ile adı geçen kişiler hakkında, Rüşvet almak, irtikap, rüşvet vermek, rüşvet fiiline aracılık etmek, 3628 sayılı yasaya muhalefet' suçlarından 27 yıla kadar ağır hapis cezası istendi. Dava, henüz sonuçlanamadı. 
     Hakimler ve Savcılar Yüksek Kurulu, bu gelişmeler üzerine Adana Cumhuriyet Savcısı Semih Üreten'i meslekten ihraç etti. Üreten, bu karara itiraz etti. İtirazı 12 kişiden oluşan üst kurul ele alırken, kararın yerinde olduğunu açıkladı. Böylece Semih Üreten'in ihraç kararı kesinleşti. 
     

5 yıldızlı otellerde eğlence SAVCI Üreten ile ilgili iddianamede şu suçlamalar yer aldı "Uyuşturucu madde satmak, satışa aracılık etmekten Adana 2 No'lu DGM'nin 2000 214 esasa sayılı dosyasında tutuklu olarak yargılanan Arif Bakımlı'nın ağabeyi Derya Rüfai Bakımlı'nın kardeşini cezaevinden kurtarmak gayesiyle Cumhuriyet Savcısı Semih Üreten'e Erdoğan Efe aracılığıyla avukat Mehmet Güler'in iştirakiyle 2000 yılında 2 milyar lira para vermiştir. Yine "cürüm işlemek için teşekkül oluşturmak" suçundan Adana DGM'nin 1999 227 esas sayılı dosyasında yargılanan Şükrü Bülent Özülkü, Savcı Semih Üreten'e işadamı Nadir Turgay Canver aracılığı ile 80 milyar lira ödemiştir. Ayrıca, ilgilinin işyerine geldiğinde kıymetli bir saat almıştır. Birlikte yapılan yurtdışı seyahatlerinin gideri Nadir Turgay Canver tarafından karşılanmıştır. Afyon Oruçoğlu Termal Otel'deki konaklama bedellerinin adı geçenin kredi kartı ile ödendiği, Bülent Özülkü'nün parayı vermediği takdirde haksız yere mahkum edileceği ve ceza alacağı yönünde ikna edilmiştir. Böylece adı geçenin manevi baskı altında hareket ederek Cumhuriyet Savcısı Semih Üreten'e çıkar sağladığı belirlendi. Savcı Üreten'in Adana'da görev yaptığı 7 yıl içinde mal varlığındaki ve banka hesaplarındaki önemli artış dikkat çekmiştir. Sıklıkla hafta sonları 5 yıldızlı otellerde ailece konaklamaları, hemen her gece dışarıda yenilen akşam yemekleri, meslektaşlarının ilgilinin aylık harcamalarının 6-7 milyar liralık bir gelirle dahi karşılanamadığı yönündeki değerlendirmeleri, iş sahiplerinden menfaat ettiğine ilişkin diğer soruşturma maddeleri de dikkate alındığında haksız mal edindiği düşüncesine ulaşıldığı anlaşılmıştır.'' Bu arada, Savcı Üreten, Mersin'de yakalanan 22 ton esrar ve 599 kilo baz morfin ile ilgili olarak Adana 2 No'lu DGM'de açılan davada tutuklu yargılanan ünlü uyuşturucu kaçakçısı Urfi Çetinkaya hakkında tahliye istemesiyle de dikkatleri üzerine çekmişti. Tahliye istemi nedeniyle Üreten hakkında çeşitli iddialar gündem gelmişti.      
</TEXT>
</DOC>
