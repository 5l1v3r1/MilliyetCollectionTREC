<DOC>
<DOCNO> 341461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun07.html </URL>
<DATE> 2005/05/11/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
BM uzmanları ’İsviçre’de işkence var’ dedi 
</HEADLINE>
<TEXT>

     Zafer ATAMER CENEVRE, DHA 

BİRLEŞMİŞ Milletler İşkenceyle Mücadele Komisyonu uzmanları tarafından İsviçre’de yapılan incelemelerde, göçmen ve mülteciler arasında birçok kişiye elektroşok tabancasıyla işkence uygulandığı tespit edildi. 
     Komisyonun hazırladığı raporda, söz konusu elektroşok aletinin birçok ülkede ’işkence aleti’ olarak değerlendirildiği, hatta daha önce başka ülkeler için hazırladıkları raporlarda da bunun belirtildiği ifade edildi. 
     
     İSVİÇRELİ YETKİLİLER YALANLIYOR 

     BM uzmanlarının işkence bulgularını yalanlayan İsviçreli yetkililer ise ülkeye devamlı olarak artan bir mülteci akını olduğunu belirterek, "Böyle bir şey olsaydı İsviçre’ye gelen mülteci ve göçmenlerin sayısında gerileme olurdu" dedi. 
     Cenevre Emniyet Müdürlüğü Basın Bürosu da konuyla ilgili olarak yayımladığı bildiride, Cenevre polisinin bu aleti, G8 karşıtı eylemler gibi büyük gösterilerde ’mecbur kaldıkları için’ kullandıklarını söyledi. Yapılan açıklamada, bu gibi olaylarda kent ve ülke güvenliğinin tehlikeye düştüğü kaydedildi. 
     BM İşkenceyle Mücadele Komisyonu ise bunun üzerine, konunun daha derinlemesine incelenmesi gerektiğine ve araştırmaların tekrar başlatılmasına karar verdi. 
     
</TEXT>
</DOC>
