<DOC>
<DOCNO> 316912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun10.html </URL>
<DATE> 2005/02/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kerkük'te 450 aile stadyumda yaşıyor... 
</HEADLINE>
<TEXT>

     İbrahim Yakut ve Ahmet İzgi bildiriyor - Irak'ın kuzeyinde Kürt liderler tarafından Kerkük'e yerleştirilen 450 Kürt aile stadyumda yaşıyor. 
     Edinilen bilgiye göre, Saddam rejimi devrildikten sonra Irak Kürdistan Yurtsever Birliği IKYB lideri Celal Talabani ve Irak Kürdistan Demokrat Partisi IKDP lideri Mesut Barzani, Erbil ve Süleymaniye kentlerinde yaşayan 450 aileyi Kerkük'teki stadyuma yerleştirdi. 
     Yaklaşık 2 yıldır Kerkük'ün Shorca Mahallesi'ndeki Kerkük Stadyumu'nda yaşayan 2500'e yakın kuzey Iraklı Kürt, burada tribün ve soyunma odalarını evlere dönüştürdü. 
     Kürt liderlerinin Kerkük'te kendilerine arsa tahsis etmesini bekleyen aileler, stadyumda hastalık ve yoksulluk nedeniyle zor günler yaşadıklarını belirttiler. 
     Yıllar önce devrik Irak lideri Saddam Hüseyin tarafından Kerkük'ten kovulduklarını ifade eden aileler, ''Saddam dönemi sona erdikten sonra yeniden Kerkük'e yerleştik. Ancak evimiz olmadığı için bize stadyumu tahsis ettiler. Burada yeterli alt yapı olmadığı için sıkıntılı günler yaşıyoruz'' diye konuştular. 
     
</TEXT>
</DOC>
