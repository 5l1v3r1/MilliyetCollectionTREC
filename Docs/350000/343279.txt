<DOC>
<DOCNO> 343279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko01.html </URL>
<DATE> 2005/05/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsa ABD'den gelecek verileri takip edecek 
</HEADLINE>
<TEXT>

     Yurtdışı borsalardaki gerilemelerin etkisiyle haftaya düşüşle başlayan borsada, banka ve holding hisselerinde yoğunlaşan satışlar endeksi 25 binin altına çekti. 
     Bugün için 24 bin 800-25 bin bandının önemli olduğunu belirten uzmanlar, bu seviyede kalınması halinde yönün tekrar yukarı dönebileceğini ifade ediyorlar. 
     Dün gün boyu satıcılı seyrini sürdüren endeks, ABD'ye sermaye akışı verilerinin beklenenin altında kalmasıyla 25 bin seviyesini aşağı doğru kırdı. 24 bin 800 sınırına kadar gerileme izlenirken, kapanış 24 bin 900'ün üzerinden gerçekleşti. 
     Dün bankalar ortalama yüzde 1.6, holdingler yüzde 1.5, sanayi hisseleri de yüzde 1.15 değer kaybetti. 109 hisse yükseldi, 147 hisse düştü, 50 hissenin fiyatı değişmedi. 
     
     ABD enflasyonu açıklanacak 
     Bugüne bakıldığında ise yurtdışı dinamiklerin etkisini sürdürmesi bekleniyor. 
     İç gündemin zayıf olması nedeniyle yurtdışındaki hareketlerin borsaya yön verdiğini hatırlatan uzmanlar, bu anlamda bugün ABD'de açıklanacak olan üretici fiyat endeksi verilerinin takip edileceğini aktarıyorlar. ABD'de yarın da tüketici fiyat endeksi açıklanacak. 
     FED'in faiz artırım kararlarını etkilemesi açısından özellikle tüketici fiyatlarının takip edilmesi gereğinin altını çizen uzmanlar, beklentilerin üzerinde çıkabilecek rakamların, enflasyon korkularını yeniden yükselteceği için olumsuz algılanacağını ifade ediyorlar. 
     ABD borsalarında dünkü yüksek kapanışın bugün açılışta İMKB üzerinde etkili olabileceği kaydediliyor. 
     Borsanın 24 bin 800 üzerinde kalması halinde 25 bin 200 direncinin tekrar denenebileceğini belirten uzmanlar, 29 mayısta Fransa'daki referanduma kadar ise çok sert hareketler beklemiyorlar. 
     
</TEXT>
</DOC>
