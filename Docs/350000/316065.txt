<DOC>
<DOCNO> 316065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko15.html </URL>
<DATE> 2005/02/17/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Halkbank Genel Müdürü Faiz oranları piyasa koşullarına göre 
</HEADLINE>
<TEXT>

     Halkbank Genel Müdür Yardımcısı Süleyman Kahraman, düşen faiz oranlarının gelecek dönemde operasyon maliyetlerini ve risklerini önemli bir noktaya getireceğini belirterek, ''Buna ayak uyduran bankalar yollarına devam edebilir, uyduramayanlar sıkıntı yaşayabilir'' dedi. 
     Kahraman, gelişen ekonomik koşullar çerçevesinde enflasyon oranlarının gerilediğini belirterek, buna paralel faiz oranlarında da ciddi düşüşler yaşandığını kaydetti. 
     ''Düşen faiz oranları gelecek dönemde operasyon maliyetlerini ve risklerini önemli bir noktaya getirecek'' diyen Kahraman, bu yönde henüz kendini tam ayarlayamamış bir kısım bankaların olabileceğini, buna ayak uyduran bankaların yollarına devam edebileceğini, uyduramayanların sıkıntı yaşayabileceğini ifade etti. 
     Kahraman, güçsüz bankaların bu gelişmelerden dolayı evliliklerinin söz konusu olabileceğini anlatarak, şöyle devam etti 
     ''Sanıyorum hükümetin ve IMF'nin de beklentisi güçsüz bankaların birleşmesi yönünde. Bir kısım bankaların birleşmesi gerektiğini biz de düşünüyoruz. Son dönemde yurtdışından bankalara önemli bir talep var, bu nedenle bankalar kendilerini ağırdan alıyorlar. Sanıyorum özellikle dış bankalarla iş birliği devam edecek.'' 
     
     FAİZ ORANLARI PİYASA KOŞULLARINA GÖRE... 
     Piyasa koşullarına göre faiz oranlarını sürekli aşağı çektiklerine de değinen Kahraman, Halkbank'ın dışında ''fon kaynağı'' olarak adlandırdıkları devletin kısmen sübvanse ettiği kredilerdeki faiz oranlarının da devletin sübvanse ettiği miktara göre değiştiğini bildirdi. 
     Kahraman, Halkbank'ın kredi miktarlarını artırmaya yönelik çabasının bulunduğunu anlatarak, şöyle konuştu 
     ''Şu anda 4 katrilyon lira civarında kredi hacmimiz var. İlk etapta bu miktarı 7 katrilyon liraya çıkarmayı hedefliyoruz. Yurtiçinden ve dışında bulacağımız çeşitli fonlarla faiz, vade ve miktar olarak daha iyi imkanlar sunmayı hedefliyoruz.'' 
     
</TEXT>
</DOC>
