<DOC>
<DOCNO> 325988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur03.html </URL>
<DATE> 2005/03/22/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
İneğinin boynuzu gözüne saplandı 
</HEADLINE>
<TEXT>

     Ergün AYAZ- Ebru DOĞAN DHA 

      İZMİT'in Büyükderbent Köyü'nde yaşayan 78 yaşındaki Nuriye Yiğit, yem verirken huysuzlanan ineğinin boynuz darbesiyle bir gözünden oldu. 
     Evlerinin yanındaki ahırda birkaç büyükbaş hayvan besleyen ve geçimini, onlardan sağdığı sütü satarak sağlayan Nuriye Yiğit'in yeni yavrulayan ineği, yem verirken huysuzlandı. Başını sallayan ineğin boynuzu Nuriye Yiğit'in sağ gözüne saplandı. Yaralanan Nuriye Yiğit'i yakınları Kocaeli Üniversitesi Tıp Fatültesi Hastanesi Göz Servisi'ne getirdi. Burada ameliyata alınan Nuriye Yiğit'in görme olasılığının çok düşük olduğu belirtildi. 
     İneğine çok kızdığını belirten Nuriye Yiğit, "Artık, bir gözümün görmesinin çok zor olduğunu öğrenince sinirim daha da arttı. Çocuklarıma o hayvanı hemen kesmelerini söyledim. Ancak, yeni yavruladığı ve buzağısı olduğu aklıma gelince kıyamadım'' dedi. 
     
</TEXT>
</DOC>
