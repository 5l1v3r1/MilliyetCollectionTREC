<DOC>
<DOCNO> 348527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun34.html </URL>
<DATE> 2005/06/03/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Dışişleri Bakanı Gül, Avusturya Cumhurbaşkanı tarafından kabul edildi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, resmi ziyaret için bulunduğu Viyana’da, Avusturya Cumhurbaşkanı Heinz Fischer tarafından kabul edildi. 
     Tarihi Hofburg Sarayı’ndaki görüşme, yarım saat sürdü. 
     Dışişleri Bakanı Gül’ün görüşmede, Türkiye’deki reform süreci ve Kıbrıs’taki son gelişmelerle ilgili bilgi verdiği, Fischer’in de Gül’e "Ben Türkiye’yi yakından tanıyorum. Türkiye’yi her zaman destekledim ve bu tavrım devam edecektir" dediği öğrenildi. 
     Gül, Avusturya Cumhurbaşkanı Fischer ile görüşmesinden sonra yaptığı kısa açıklamada, Fischer’in büyük bir Türkiye dostu olduğunu belirterek, "Görüşmemizin olağanüstü olduğunu söyleyebilirim" diye konuştu. 
     Gül, Türkiye’nin Viyana Büyükelçiliği’nde Avusturya devlet televizyonu ORF ve haftalık Profil dergisi muhabirlerine demeç verdikten sonra, Türkiye’nin Viyana Büyükelçisi Mithat Balkan tarafından onuruna verilecek akşam yemeğine katılacak. 
     
</TEXT>
</DOC>
