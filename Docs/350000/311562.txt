<DOC>
<DOCNO> 311562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/spor/axspo02.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bilene sormuş 
</HEADLINE>
<TEXT>


Anelka, Fenerbahçe'den teklif alır almaz, İngiltere'deki en yakın arkadaşı Okocha'ya danıştı. Sarı - Lacivertli takımın eski yıldızı, "Futbol hayatımın en güzel günleri orada geçti. Bu transferi değerlendir" ifadesini kullandı 

YUSUF KOBAL 


Bilgiler topladı 
FENERBAHÇE'NİN renklerine bağladığı Nicolas Anelka'nın, Sarı - Lacivertli takımdan teklif aldıktan sonra İngiltere'deki en yakın arkadaşı Jay Jay Okocha'nın kapısını çaldığı öğrenildi. Fransız yıldız, Bolton Wanderers takımında top koşturan Fenerbahçe'nin Nijeryalı eski oyuncusundan Sarı - Lacivertli kulüp ve İstanbul'daki yaşam hakkında bilgiler topladığı belirtildi. 

'Muhteşem bir kulüp' 
OKOCHA'NIN, Anelka ile yaptığı görüşmede, "Futbol hayatımın en güzel günlerini Fenerbahçe'de geçirdim. Yaşadığım her anı h l unutamıyorum. Seyircisi, atmosferi muhteşem bir kulüp. Orada mutlu olmaman için hiçbir sebep yok. İstanbul da büyüleyici bir şehir. Eğer Manchester City'de mutlu değilsen, bu teklifi mutlaka değerlendir" dediği ifade edildi. Anelka'nın da bunun üzerine pazarlıklara başladığı bildirildi. 

Antrenmana çıktı 

Sarı-Lacivertli takımın yeni transferi Nicolas Anelka ilk antrenmanını dün antrenör Roland Koch yönetiminde yaptı. Sabah saatlerinde İdari Menajeri Volkan Ballı ile birlikte Samandıra Tesisleri'ne gelen Fransız oyuncu, 1.5 saat çalıştı. Tesislerden çok etkilenen Anelka, takım izinli olmasına rağmen kendisiyle tanışmaya gelen Kaptan Ümit Özat ile uzun süre sohbet etti. Anelka, masaj salonunda bulunan Pierre van Hooijdonk ile de görüştü. Bu arada PFDK Ankaragücü maçında taraftarın çirkin tezahüratı nedeniyle Fenerbahçe'ye 5000 YTL ceza verdi. 

Sorun Kurbağalıdere 

Sarı-Lacivertli yönetim, uzun zamandır zemini düzelmeyen Şükrü Saracaoğlu Stadı'nın yağmurlu havalarda taşan Kurbağalıdere'den etkilendiğini belirledi 

YALÇIN TÜRK 

Çare bulunamıyordu 
ÇAYKUR Rizespor maçında Şükrü Saracaoğlu Stadı'ndaki kötü zeminin sıkıntısını bir kez daha çeken Fenerbahçe, bir türlü çare bulamadığı bu sorunun kaynağını sonunda keşfetti. Daha sezon başında çimleri yeniden değiştiren ve kusursuz bakıma, Avrupa'nın bu konudaki en iyi ustalarına rağmen zemini koruyamayan yönetim, uzun araştırmaların ardından kötü havalarda taşan Kurbağalıdere'nin stadı etkilediğini ortaya çıkardı. 

İSKİ ile görüşülüyor 
YILLARDIR çevreyi olumsuz etkileyen Kurbağalıdere'de yağmurlu havalarda yükselen suyun ters yönde aktığı ve drenajın üzerine çıkarak stadın altına ilerlediği belirlendi. Zemine sızan kirli suların oyuncu sağlığı açısından da zararlı olabileceği belirtilirken, yönetimin sorunu çözmek için İSKİ ile görüşmeler yaptığı bildirildi. Önümüzdeki aylarda başlayacak yeni tribün inşaası sırasında bu konu için de tedbirler alınacak. 

Manhattan gibi oldu 

BU sezon rakiplerini genellikle duran toplardaki müthiş etkinliğiyle dize getiren Fenerbahçe, Fransız Anelka'yı da renklerine katmasıyla adeta gökdelenler takımına döndü. Hooijdonk, Luciano, Servet, Önder Turacı, Ümit Özat, Nicholas Anelka ve Nobre ile birlikte rakiplerine karşı müthiş bir hava üstünlüğünü kuran Sarı - Lacivertliler, sahada New York'un kuleleriyle ünlü Manhattan bölgesini andırıyor. 

Futbolun nikotini 

Baş ağrısı 
İNGİLTERE basını Anelka'nın transferine geniş yer ayırdı. The Times, Fransız yıldızı "Futbol Dünyası'nın nikotini" olarak nitelendirdi. Anelka'nın bağımlılık yaptığını öne süren The Times Gazetesi, "Sizin için kötü olduğunu bildiğiniz halde bırakamazsınız. Büyük bir baş ağrısına yol açar" görüşünü savundu. 

'Risk aldılar' 
GAZETE, "Fenerbahçe yeteneğinden şüphe edilmeyen, ancak bireysel oyun anlaşıyı nedeniyle takım oyununa zaran veren bu nikotini içmeye hazırlanıyor" ifadesini de kullandı. The Times, uyumsuz davranışlarıyla futbolunu gölgeleyen yıldız futbolcuyu kadrosuna katan Fenerbahçe'nin de büyük bir risk aldığını da iddia etti. 

'Aşırı somurtkan' 
DAILY Express ise Anelka'nın imza törenindeki fotoğrafıyla birlikte verdiği haberinde, "aşırı somurtkan" lakaplı golcünün Fenerbahçe'ye tranfer olmaktan memnun gözükmediğini iddia etti. "7 milyon pounda gitti, h l somurtuyor" diye yazan gazete, Fransız yıldızın imza töreninde bile kameralara gülmediğini belirtti. 

'Sürpriz tercih' 
İSKOÇ gazetesi The Scotsman da, "Aşırı Somurtkan'a Türk lokumu" başlığıyla verdiği haberinde 25 yaşındaki golcünün kimsenin sorgulayamayacağı yeteneğini göstermek için yeni bir kulüp bulduğunu belirtti. Gazete, Anelka'nın başka seçenekleri olduğu halde Türkiye'yi tercih etmesini, sürpriz olarak nitelendirdi. 

39 kapış kapış 

NİCOLAS Anelka'nın 39 numaralı forması Fenerium mağazalarında büyük ilgi görüyor. İmza töreni sonrası Şükrü Saracaoğlu'nun altında bulunan Fenerium'da imza dağıtan Fransız yıldızın forması için mağazalara akın eden Sarı - Lacivertli taraftarlar, daha ilk günden önemli bir gelir bıraktılar. Fenerbahçe Yönetimi, Anelka ürünlerinden ciddi bir para bekliyor. 


</TEXT>
</DOC>
