<DOC>
<DOCNO> 333552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/spo12.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Birbirlerini üzmezler 
</HEADLINE>
<TEXT>


İki ekip, birisi deplasmanda, diğeri evinde dört haftadır aynı sonuçlara imza atıyorlar. Werder Bremen evinde 45, Hertha deplasmanda 66 gündür kazanamıyor. Sonuçlar, oynanmadan belirlenseydi, bu maç berabere ilan edilirdi 


Yıldıray Baştürk ve Marcelinho'nun sırtladığı Hertha da rakibi Werder Bremen gibi Şampiyonlar Ligi hayalleri kuruyor. Maçın Weserstadion'da olması Yeşil-Beyazlılar'a ufak da olsa avantaj sağlasa da önce beraberlik. 

Hansa Rostock-VfB Stuttgart 
Rostock, son iki iç saha maçını kazanarak atağa kalktı, ama Sammer'li Stuttgart artık şampiyonluk potasına girdi ve puan kaybına tahammülü yok. Favori Stuttgart. 

FC Schalke-Hamburg SV 
Bir aydır kazanamayan Hamburg'un 5 maçtır evinde puan kaybetmeyen Schalke'ye karşı şansı çok az. Banko Schalke. 

Hannover 96-B.München 
Hannover ligin iddiasız takımlarından biri. Şampiyonluk mücadelesi veren Bayern'in galibiyeti öncelikli düşünülmeli. Ama Enke'nin yüksek performansıyla zor gol yiyen Hannover, skoru 0-0'da tutabilir. 

Kaiserslautern-VfL Bochum 
Halil Altıntop'la birlikte çıkışa geçen Kaiserslautern'in puana çok ihtiyacı olan Bochum'a karşı işi zor. Önce beraberlik düşünülmeli. 

Dortmund-Bielefeld 
İki yıldır Avrupa mücadelesinin kıyısından dönen Dortmund, üç haftadır kazanarak UEFA için ümitlendi. Tam 5 aydır deplasmanlarda kazanamayan Bielefeld'in hiç şansı yok. 

Mönchengladbach-Mainz 05 
Sezona flaş bir başlangıç yapan Mainz'ın bitime 6 hafta kala düşme korkusu yaşamasını kimse beklemiyordu. 29 puanının 24'ünü evinde alan Mönchengladbach içinse kesin 3 puan alması gereken bir maç. Önce ev sahibi galibiyeti. 

SC Freiburg-Leverkusen 
Üst üste aldığı iki yenilgiyle zirveden kopan Leverkusen için toparlanma fırsatı. Son 9 haftada 2 puan alarak lige veda etmeye hazırlanan Freiburg'un Leverkusen'den puan alması zor. 



</TEXT>
</DOC>
