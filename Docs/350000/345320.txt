<DOC>
<DOCNO> 345320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko06.html </URL>
<DATE> 2005/05/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Erdemir için ihale ilanları yayımlandı... 
</HEADLINE>
<TEXT>

     Özelleştirmenin önemli kuruluşlarından Ereğli Demir ve Çelik Fabrikaları ERDEMİR T.A.Ş’nin ihale ilanına çıkıldı. ERDEMİR özelleştirmesinde son teklif tarihi 26 Eylül 2005, ön yeterlilik için son başvuru tarihi ise 8 Temmuz 2005 olarak belirlendi. 
     Gazetelere bugün verilen ilanlarla başlayan ERDEMİR’in yüzde 46.12’lik bölümünün blok satışına ilişkin ihale sürecinde, kazanan firma ERDEMİR’in yüzde 3.17’sine karşılık gelen Türkiye Kalkınma Bankası’na TKB ait hisseleri de aynı koşullarla satın alacak. 
     İhale ilanına göre, ihale koşulları belgesinde detayları belirlenen imtiyazlara sahip A grubu olarak belirlenecek 20 adet toplam 10 bin TL nominal değerli hisse üzerinde İdare adına intifa hakkı tesis edilecek. 
     Kapalı zarf teklif ve görüşmeler yapmak suretiyle pazarlık usulü gerçekleştirilecek ihalede, ihale komisyonunca gerekli görüldüğü takdirde, pazarlık görüşmelerine devam eden teklif sahiplerinin katılımı ile açık artırma suretiyle sonuçlandırılabilecek. 
     İhale dokümanı bedeli 30 bin dolar olarak belirlenen ihalede, doküman 30 Mayıs 2005 tarihinden itibaren ÖİB’den temin edilebilecek. 
     
     ÖN YETERLİLİK ARANACAK 

     Ön yeterliliğin aranacağı ihalede, başvuruda bulunmak isteyen katılımcıların 8 Temmuz 2005 tarihine kadar başvurusu gerekecek. 
     Ön yeterlilik için başvuracaklar tüzel kişi ise tüzel kişinin, ortak girişim grubu OGG ise OGG’nin lider ortağının en az iki yıl aktif olarak sanayici tanımına uygun faaliyette bulunmuş olması koşulu aranacak. OGG lider ortağının OGG’de en az yüzde 30 paya sahip olması gerekecek. 
     Tüzel kişilerin 2004 yılı konsolide grup cirosunun ve veya 2002, 2003 ve 2004 yılları konsolide grup ciroları ortalamasının veya OGG 
     grubu üyelerinin 2004 yılı konsolide grup ciroları toplamının veya 2002, 2003, 2004 yılları konsolide grup ciroları ortalamasının 
     toplamının 1 milyar dolardan aşağı olmaması gerekecek. 
     
     DEĞERLENDİRME SÜRECİ 

     İhale komisyonu, ön yeterlilik için 8 Temmuz tahine kadar başvuruları alacak ve bunları takip eden 5 iş günü içinde değerlendirecek. 
     Ön yeterlilik alan katılımcılar için 25 Temmuz-9 Eylül 2005 tarihleri arasında elektronik ve fiziki ortamda bilgi odası data room süreci başlarken, bilgi odasına erişmek isteyen firmaların 50 bin dolar ödemesi gerekecek. 
     İhaleye katılabilmek için 40 milyon dolarlık geçici teminat koşulu da bulunurken, son teklifler 26 Eylül 2005 Saat 16.00’ya kadar ÖİB’ye teslim edilecek. 
     
</TEXT>
</DOC>
