<DOC>
<DOCNO> 304078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy23.html </URL>
<DATE> 2005/01/06/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Erdoğan Güney Asya'daki tüm devlet başkanlarıyla görüşmek görevim 
</HEADLINE>
<TEXT>

     Başbakan Recep Tayyip Erdoğan, Güney Asya'ya gidip, bölgedeki bütün devlet başkanları, başbakanlarla görüşmeyi ve depremin olduğu bölgeleri gezmeyi bir görev telakki ettiğini söyledi. 
     Başbakan Erdoğan, AK Parti Rize Gençlik Kolları Kongresi'ne katılmak için geldiği Rize'de Vali Enver Salihoğlu'ndan, Karadeniz Sahil Yolu ile ilgili sorunlar hakkında bilgi aldı. Valilik'te, basına kapalı olarak Karadeniz Sahil Yolu Rize Şehir İçi geçişi çalışmaları kapsamında sahil dolgu alanındaki işyerleri yıkılan pazar esnafıyla da görüşen Erdoğan, daha sonra gazetecilerin sorularını yanıtladı. 
     Erdoğan, gazetecilerin, tsunami ve deprem felaketi olan bölgeye gidip gitmeyeceği yönündeki sorusunu, ''Kızılay'ın orada çalışmaları var. Bizim de şu anda başlattığımız bazı kampanyalar var. Bunlardan sonra yapacağımız bazı çalışmaların ardından oraya gitmeyi düşünüyorum. Oraya gidip, bölgedeki bütün devlet başkanları, başbakanlarla görüşmeyi ve depremin olduğu bölgeleri gezmeyi bir görev telakki ediyorum. Öyle zannediyorum ki gitmem ay sonunu bulur'' diye yanıtladı. 
     Deprem bölgelerine yardım yapılmak üzere Başbakanlık tarafından acil durum hesabı açtırdığını belirten Erdoğan, ''Dışişleri Bakanlığı'nın açtırdığı hesaplar var. Kızılay'ın kampanyaları devam ediyor. Bu kampanyalar devam edecek. İşadamlarımızı bu kampanyalara destek olmaya çağırıyorum'' dedi. 
     Erdoğan, daha sonra Ardeşen İlçesi'ne gitti. 
     
</TEXT>
</DOC>
