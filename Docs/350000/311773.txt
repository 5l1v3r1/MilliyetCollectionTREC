<DOC>
<DOCNO> 311773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur14.html </URL>
<DATE> 2005/02/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Oğulları tarafından dövülen kadın öldü 
</HEADLINE>
<TEXT>

     Demet ÖZTÜRK - İbrahim ÖZÇEKİÇ DHA 

      KAYSERİ'nin Sarıoğlan İlçesi Karaözü Beldesi'nde, çocukları 51 yaşındaki Dursun ve 39 yaşındaki Ertan Yalçın tarafından dövülerek, bir odada ölüme terk edilen 84 yaşındaki Elif Yalçın, Erciyes Üniversitesi Gevher Nesibe Hastanesi Tıp Fakültesi'nde öldü. 
     Ertan Yalçın, bir süre önce annesi Elif'i Kayseri'den taksiyle, Sarıoğlan İlçesi Karaözü Beldesi, İğdeli Köyü'ne getirerek, sobasız, yer yatağı bulunan boş bir odaya bıraktı. Köy muhtarı Baki Demir'in ihbarı üzerine jandarmalar tarafından ölmek üzereyken bulunan Yalçın'ın yüzü ve elinde morluklar ve femur kemiğinde kırık belirlenirken, kendisine dayak atıldığı doktor raporuyla saptandı. Olaydan sonra kaçan ve jandarmalar tarafından yakalanan Ertan Yalçın, annesini Kayseri'den taksiyle getirip, boş odaya kendisinin bıraktığını ancak dövmediğini öne sürdü. Ertan Yalçın, DHA muhabirlerine, "Anneme bakmak zorunda değilim. Çok istiyorsanız vereyim siz bakın'' derken, sevk edildiği mahkemece tutuklandı. Devlet Hastanesi Yoğum Bakım Servisi'nde tedavi görürken durumu ağırlaşınca, Erciyes üniversitesi Gevher Nesibe Tıp Fakültesi Hastanesi'ne kaldırılan Elif Yalçın, bu sabah öldü. 
     Elif Yalçın'ın ölmeden önce oğulları Dursun ve Ertan'ın isimlerini sürekli sayıkladığı bildirildi. 
     Olayla ilgili gözaltına alınan Ertan Yalçın sevk edildiği mahkemece dün tutuklanırken, ağabey Dursun Yalçın serbest bırakılmıştı. 
     
</TEXT>
</DOC>
