<DOC>
<DOCNO> 343784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur37.html </URL>
<DATE> 2005/05/18/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Hamile karım, aile meclisi kararıyla öldürüldü’ 
</HEADLINE>
<TEXT>

     Barış DURAK DHA 

ŞANLIURFA’nın Akçakale ilçesi Geçittepe köyünde yaşayan 26 yaşındaki Ayit Eren, Cumhuriyet Başsavcılığı’na dilekçeyle başvurarak, 2 yıl önce resmi nikahsız evlendiği 18 yaşındaki Ayşe Aydın’ın töre cinayetine kurban gittiğini öne sürdü. 
     Eren, 40 günlük hamile eşinin aile meclisi kararıyla işkence yapılarak öldürüldüğünü iddia ederek, olayın aydınlatılması için mezarının açılmasını istedi. Bunun üzerine, Ayşe Aydın’ı mezarı savcılıkça açılarak, çıkarılan ceset otopsi için Adana Adli Tıp Kurumu’na gönderildi. 
     Akçakale İlçesi Geçittepe Köyü'nde oturan Ayit Eren, aynı köyden Ayşe Aydın ile 9 Şubat 2003 tarihinde evlendi. Eren, işsiz olduğu için inşaatlarda çalışmak üzere sık sık KKTC'ye giderken, çiftin bir kız çocuğu dünyaya geldi. Eren, yine çalışmak için gittiği KKTC'de 20 Mart 2005 tarihinde eşinin intihar ettiği haberini aldı. Kısa sürede köyüne dönmesine rağmen cenazeye yetişemeyen Ayit Eren’e, eşi Ayşe’nin 40 günlük hamile olduğu ve kendisini giyisileriyle tavana asarak intihar ettiği söylendi. İntiharı inandırıcı bulmayan Eren, sevdiği eşinin ölüm nedenini araştırmaya başladı. 
     Yaklaşık 2 ay olayı araştıran Ayit Eren, inanılması güç iddialarla karşılaştı. Eren, babası İsmail Eren’in de desteğini alarak avukat Mehmet Dilan aracılığıyla Akçakale Cumhuriyet Başsavcılığı’na suç duyurusunda bulundu. Ayit Eren, eşinin ölümü ile ilgili ürpertici iddiaları şöyle anlattı 
     Yaptığım araştırmada, eşim Ayşe’nin intihar etmediği, başka erkeklerle birlikte olduğu gerekçesiyle töre gereği, aile meclisi kararıyla öldürülmüş. Olay, eşimin babası Şıhade Aydın’ın Akçakele’deki evinde meydana gelmiş. Aydın ailesinin ileri gelenlerinden Ayit Gök’ün baskısı ile kayınpederim Şıhade Aydın, oğluları İbrahim, İsmail, Hasan ve Hüseyin Aydın ile birlikte aile meclisi kararı alarak, eşim Ayşe’yi işkenceyle öldürdüğü bilgisine ulaştım. Töre cinayeti, eşimin kolları kırılarak, dili koparılarak, cinsel organına sopa sokularak gerçekleştirilmiş. Cinayet ardından da, olayın örtbas edilmesi için eşimin kendini tavana asarak intihar ettiği söylentisini çevreye yaymışlar. Gerçeklerin bilinmemesi için de, hastane morgunda cenazeyi yıkayan Hacer Ergün’e rüşvet verilerek, cesedin giyinik olarak yıkanıp kefene sarılmasını sağlamışlar. Sözde, karım beni aldatıyormuş, ailesi de namusunu temizlemiş. Yapılacak otopsiden sonra gerçeklerin ortaya çıkacağına inanıyorum." Ayit Eren’in suç duyurusu ardından Akçakale Cumhuriyet Başsavcılığı, Ayşe Aydın’ın mezarının açılmasına ve yeniden otopsi yapılmasına karar verdi. Karar uyarınca, Ayşe Aydın'ın ilçe mezarlığında bulunan mezarı açılarak, çıkarılan cesedi otopsi yapılmak üzere Adana Adli Tıp Kurumu’na gönderildi. 
     Ayit Eren’in babası 55 yaşındaki İsmail Eren ise, çekinerek suç duyurusunda bulunduklarını, can güvenlikleri olmadığı için Geçittepe Köyü'nden ayrılarak akrabalarının bulunduğu Dolandı Köyü'ne yerleştiklerini söyledi. Baba Eren, Yaptıkları yetmiyormuş gibi şimdi de, kızlarının namusunun bizim yanımızda kirlendiğini gerekçe göstererek, bizden para ve tarla istiyorlar. Gerçeklerin bir an önce ortaya çıkmasını bekliyoruz" dedi. 

     
</TEXT>
</DOC>
