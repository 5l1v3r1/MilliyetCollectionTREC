<DOC>
<DOCNO> 324432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy10.html </URL>
<DATE> 2005/03/17/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Erdoğan Cumhurbaşkanı gayet isabetli bir karar vermiştir 
</HEADLINE>
<TEXT>

     Başbakan Recep Tayyip Erdoğan, tartışmalara neden olan Cumhurbaşkanı Ahmet Necdet Sezer'in Suriye'ye yapacağı ziyaretle ilgili hiçbir sıkıntı olmadığını belirterek, ''Sayın Cumhurbaşkanı gayet isabetli bir karar vermiştir'' dedi. 
     AK Parti MKYK, Genel Başkan ve Başbakan Recep Tayyip Erdoğan'ın başkanlığında parti genel merkezinde toplandı. 
     Erdoğan, genel merkeze gelişinde gazetecilerin AB'nin Hırvatistan'la müzakereleri askıya alması kararını sorması üzerine şu değerlendirmeyi yaptı 
     ''Bu konuyla alakalı olarak, Türkiye ile alakalı net bir ifade yok. Olmayan bir şeyi varsayımlarla hareket ederek Türkiye'ye mal etmek çok ciddi bir yanlıştır. Bir defa Hırvatistan bu sürece yeni girmiştir. İkincisi Hırvatistan'dan talep edilen Kopenhag siyasi kriterleriyle alakalı bir konu değil. Kopenhag siyasi kriterleri dışında savaş suçlarıyla alakalı bir konudur. Bu savaş suçlusu diye ifade edilen kişinin kendilerine verilmesi talep edilmektedir. Verilmediğinden dolayı Hırvatistan'ın bu süreci ertelenmiştir. Olay budur. Bunu kendi kendimize bizim özellikle Türkiye'ye mal etmemiz, Türkiye bundan ders çıkarsın gibi ifadelerle böyle bir yoruma gitmek çok çok yanlıştır. Böyle bir şey söz konusu değil. Biz yolumuza aynı kararlılık ve ciddiyetle devam ediyoruz.'' Başbakan Erdoğan, Cumhurbaşkanı Sezer'in Suriye'ye yapacağı ziyaretle ilgili sıkıntılar olduğunu ifade eden bir gazeteciye de, ''Hiçbir sıkıntı yok. Sayın Cumhurbaşkanı gayet isabetli bir karar vermiştir'' karşılığını verdi. 
     
</TEXT>
</DOC>
