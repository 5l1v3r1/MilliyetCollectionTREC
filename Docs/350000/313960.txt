<DOC>
<DOCNO> 313960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/ekonomi/eko02.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank bilirkişileri böldü 
</HEADLINE>
<TEXT>


Etibank davasında bilirkişi seçilen üç kişilik heyetten iki ayrı rapor çıktı. Bilirkişilerden Doç. Dr. Özgenç, Prof. Dr. Kargül ve emekli banka müdürü Çelik'in raporunun, gerçeklerle bağdaşmadığını öne sürdü 

ESRA ALUS İstanbul 

Dinç Bilgin, Cavit Çağlar ile Nail Keçili'nin de aralarında bulunduğu 23 sanığın yargılandığı Etibank davasında bilirkişi raporu mahkemeye ulaştı. Ama bilirkişiler anlaşamayınca iki rapor ortaya çıktı. 
Davada sanık avukatları, mahkemenin üç kişilik heyet halinde rapor hazırlanmak üzere görevlendirildiğini ancak hukuka aykırı şekilde iki bilirkişinin ayrı, diğer bilirkişinin de görev ve yetkisini aşarak başka bir rapor tanzim ettiğini anlattı. Avukatlar yeni bilirkişi heyetinin görevlendirilerek, yeniden rapor hazırlanmasını istedi. Savcı ve taraf avukatlarına bilirkişi raporlarına ilişkin görüşlerini bildirmeleri için 15 gün süre verilmesini kararlaştıran mahkeme heyeti, duruşmayı erteledi. 

Medya Grubu'na suçlama 
Bilirkişi raporlarından birinin sahibi Doç. Dr. İzzet Özgenç, diğer iki bilirkişi olan Prof. Dr. Doğan Kargül ve emekli banka müdürü Erdal Çelik'in hazırladığı raporun, soyut, gerçeklerle bağdaşmayan ve hukuki temeli olmayan değerlendirmeler içerdiği öne sürdü. 
Dava konusu olaylarda banka kaynaklarının Medya Grubu'na kullandırılması sürecinde kredi sözleşmeleri imzalandığı kaydedilen raporda, "Bu sözleşmeler, sadece söz konusu zimmet olgusuna 'hukuki bir ilişki' çerçevesinde ortaya çıkmış bir borçlanma görüntüsü vermek amacına yöneliktir" denildi. 
Dava kapsamındaki olaylarla "dolandırıcılık" suçunun işlendiğine dair bir delile rastlanmadığı ifade edilen raporda, eylemlerin Bankalar Kanunu'ndaki "zimmet" suçunu oluşturduğu görüşü yer aldı. Raporda, "Suç ortağı sanıklardan bir kısmı hakkında İstanbul DGM Cumhuriyet Başsavcılığı tarafından hiçbir maddi ve hukuki dayanak gösterilmeksizin takipsizlik kararı verilmiştir" denildi. 
Raporda, Etibank Yönetim Kurulu'nun 9 Şubat 1999'da aldığı kararla Turgay Ciner'in sahibi olduğu Park Grubu içinde yer alan Park Teknik Elektrik Madencilik'e 3.4 trilyon lira kredi tahsis ettiği bildirildi. Bu kredideki amacın, "Etibank'ın özelleştirme bedeline mahsuben yapılan ödemenin banka kaynaklı fon olduğu gerçeğinin gizlenmesi" olduğu belirtildi. 
Kargül ve Çelik tarafından hazırlanan raporda da sanıkların, özelleştirmeden zararlı bir banka devraldıkları, bu durumda k ra geçene kadar geçecek sürede önemli bir faaliyet zararına katlanılmasının kaçınılmaz olduğu ifade edildi. 


</TEXT>
</DOC>
