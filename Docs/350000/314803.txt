<DOC>
<DOCNO> 314803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/spor/axspo01.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
9 canlı Kartal 2-0 
</HEADLINE>
<TEXT>


Denizli karşısında 19. dakikada Ronaldo atıldı, 10 kişi kaldı, yılmadı. Tümer golünü attı, ama 63. dakikada takımını 9 kişi bıraktı. Beşiktaş yine yılmadı, Ahmet herkesi rahatlattı 


90 dakika 

BİLAL MEŞE 

OLDUM olası çifte standarda karşıyım... Orta hakem Selçuk Dereli, önce Ronaldo, sonra Tümer'i çift sarı karttan oyundan atarken, yerden göğe kadar haklıydı. Ne var ki, aynı Dereli, ilk yarıda Ersen Martin'in topu kasıtlı elle oynamasına es geçmesi inanılır gibi değildi. Bu pozisyonda sarı kartını göstermiş olsaydı, Ersen de kırmızı görenler kervanına katılırdı. 
Yine aynı Dereli'nin, Tümer'in ceza alanı içinde kaleci Souleymanou tarafından düşürülmesine verdiği penaltı kararı doğruydu. Ancak 78. dakikada Çağdaş'ın Ersen Martin'i formasından çekip, ceza alanı içerisinde yere düşürmesine ne demeli Bu da penaltıydı. İşte bizim karşı olduğumuz bu çifte standarttır. 
Ronaldo gibi yılların tecrübesinin kartlık hareketlerini hiç yakıştıramadık. Bir çift sözümüz de, maçı döndüren adam Tümer Metin'e olacak. İnanılmaz gol attı, hırsına fren vuramadı, gereksiz bir sarı kart gördü. Ardından rakibine arkadan faul yaptı, ikinci sarıyı gördü. İyi futbolcu olmak başka, sahadaki arkadaşlarını böylesi kritik maçta yalnız bırakmak başka... 
19. dakikada Ronaldo'yu, 63. dakikada Tümer'i kaybeden Beşiktaş, güçlü rakibi karşısında inanılmaz mücadele verdi. Hele hele, son 27 dakikalık savaş alkışa değerdi. Maçın geneline baktığımız zaman Denizlispor biri ilk yarıda olmak üzere iki net pozisyon yakalayabildi, hepsi o kadar... Beşiktaş üç puana ulaşırken, buna sahada kalan 9 kişinin onur mücadelesine borçludur. 
17. dakikada Beşiktaş'ın sağdan kazandığı serbest atışta top savunmadan döndü. Çağdaş kafayla doldurdu. Ronaldo topu kafayla kaleciye teslim etti. 
18. dakikada İbrahim Toraman'ın kısa düşen pasıyla sağda Ömer Rıza buluştu. Çarprazdan sert şutunda Cordoba topu tokatladı. 
24. dakikada Cordoba'nın uzun pasında topa iyi yükselen Veysel, sağında hareketlenen Tümer'e indirdi. Souleymanou çıktı. Tecrübeli oyuncu kendini yerde buldu. Karar penaltı... Atışı kendi kullandı, ama topu dışarı attı. 

Tümer'in muhteşem golü 
53. dakikada Tümer'in attığı muhteşem golde, Cordoba'nın payı büyüktü. Kolombiyalı kalecinin uzun pasını Veysel indirdi. Tümer soldan nefis hareketlerle ceza alanına girdi. Soluyla vurdu, kaleciden döndü, tekrar vurdu, çatalı gördü 1-0. 
63. dakikada Tümer'in oyun dışı kalması Beşiktaş'a, oyunun kalan bölümünde sıkıntılı anlar yaşattı. 
Beşiktaş kalesine yüklenen Denizlispor 78. dakikada Ersen Martin ile pozisyona girdi. Tecrübeli futbolcu, oyun başından bu yana kendini marke eden Çağdaş tarafından düşürüldü. Hakem "devam" dedi. 
Bu pozisyondan hemen bir dakika sonra Sergen, sağdan Ahmet Yıldırım'ı kaçırdı. Tecrübeli futbolcu ceza alanına girdi, meşin yuvarlağı Souleymanau'nun bacak arasından gönderirken maçın skorunu belirledi 2-0. 

Çalımbay mest oldu 

Tecrübeli teknik adam, olağanüstü bir mücadele ortaya koyduklarını belirtip, oyuncularını tebrik etti 

"Üstüne çıktılar" 
TEKNİK Direktör Rıza Çalımbay, Denizlispor gibi güçlü bir ekipten, iki kişi eksik kalmalarına rağmen üç puan almanın mutluluğunu yaşadıklarını söyledi. Beşiktaş'ın hocası, "Oyuncularımın idmanlardaki arzu ve istekleri süperdi. Bunu üst seviyeye çıkardılar. Olağanüstü mücadele ettiler. Gençlerbirliği maçında performanslarının üstüne çıkmalarını söylemiştim. Bugün çok çok üstüne çıktılar" diye konuştu. 

Tümer'e destek 
FUTBOLCULARINI tek tek tebrik ettiğini vurgulayan Çalımbay, "Bir takımın 9 kişiyle oynayabileceği en iyi mücadeleyi verdiler. Bu daha başlangıç. Kalan 15 maçı en iyi şekilde bitirmeliyiz" dedi. Tümer'e ilk kartın ucuz olduğunu savunan Çalımbay, penaltıyı kaçıran yıldıza sahip çıkıp, "Herkes kaçırabilir. Ben de kaçırdım. Önemli olan hatanın üstünde durmamasıydı. Maçı bırakmadı, mükemmel bir gol attı" dedi. 

Maçın hakemi 
Penaltıydı 
SELÇUK Dereli yine geceye damgasını vurdu. Ronaldo'ya gösterdiği ikinci sarı kart öncesi, yardımcısının korner uyarısını dikkate almadı. Ancak bu kartta haklıydı. Beşiktaş'ın penaltısında da doğru düdük çaldı. Yine de kaleci Souleymanau'ya sarı kart göstermeliydi. İkinci 45 dakikada Tümer'in ikinci sarısında da haklıydı. Ancak skor 1-0 iken Çağdaş'ın, Ersen Martin'e yaptığı hareket mutlak penaltıydı. Dereli bir anlamda maçın kaderiyle oynadı. 

Maçtan notlar 
Tümer'den özür 
KAÇIRDIĞI penaltı, attığı gol ve gördüğü kırmızı kartla maça damgasını vuran Tümer Metin hırsının kurbanı olduğunu söyledi. Tümer, "Penaltıyı kaçırmasaydım, ilk kartı görmeyebilirdim. Demoralize oldum. Soyunma odasında İbrahim'e 'yine de gol atacağım' dedim. Kırmızı karttan dolayı tüm camiadan özür diliyorum" dedi. 

Çağdaş'tan itiraf 
BEŞİKTAŞ defansının başarılı ismi, ikinci yarıda Ersen Martin'e yaptığı hareketin penaltı olduğunu söyledi. Çağdaş, "Ersen'in de ilk yarıda bana yaptığı hareket penaltı" yorumunu yaptı. Koray'ı öven genç oyuncu, "Bize inanılmaz katkı sağladı" dedi. Koray ise, "Onlar beni bırakmadığı sürece futbolu burada noktalamak isterim" diye konuştu. 

Dursun'a sevgi seli 
DEVRE arasında yeniden kadroya dahil edilen Ahmet Dursun, dün ilk kez 18 kişilik kadroda yer aldı. Taraftarlar tecrübeli golcüye sevgi gösterilerinde bulunup, kendisini tribünlere çağırdı. Beşiktaş, PAF mücadelesini de 3-2 kazandı. 

Bulak'tan hakeme tepki 
DENİZLİSPOR Teknik Direktörü Giray Bulak, Selçuk Dereli'nin tribünlerin etkisinde kaldığını savundu. Bulak, "İki kırmızı kartın etkisinde kalıp, penaltımızı vermedi. İyi bir hakem ama taraftar baskısını kaldıramadı" dedi. Beşiktaş taraftarını da kutlayan Bulak, "Bir grup ancak bu kadar takıma destek verir ve maçı kazandırır" diye konuştu. 

Fulya için el ele 

Beşiktaş'ın 30 Nisan'da temelini atmayı planladığı dev projenin tanıtım toplantısına muhalefet tam kadro katıldı. Başkan Demirören "Seçim yatırımı yapmıyoruz" derken, üyelerden tam destek geldi 


Semra Özal'a teşekkür 
SİYAH - Beyazlı kulübün 30 Nisan'da kazma vurmaya hazırlandığı BJK Fulya Süleyman Seba Projesi'nin tanıtım toplantısında muhaflefet ve yönetim omuz omuza verdi. Açılış konuşmasını yapan Başkan Yıldırım Demirören, "Bu proje için siz değerli kongre üyelerimizin fikirlerine ihtiyacımız var. Fulya konusunda Yatırımlar Yüksek İstişare Kurulu'na, alınmasında emeği geçen Süleyman Seba, Serdar Bilgili ve Semra Özal'a da teşekkür ediyorum" dedi. 

Sitemde bulundu 
FULYA projesinin kamuoyunda çok tartışılmasından yakınan Demirören, "Bu durum inşaatı almak isteyen firmaları, idari mercileri etkiler. Biz bu projeyi 2007'de bitirmeyi hedefledik. Kesinlikle seçim yatırımı olarak düşünmüyoruz, Beşiktaş'ın geleceği için projeyi tamamlamayı hedefliyoruz. Aceleye getirmiyoruz. Keşke imkan olsa da 2006'da tamamlasak" dedi. Daha sonra Yatırımlar Komitesi Başkanı İlhan Durusoy proje konusunda üyelere genel bilgiler verdi. 

Arat'tan destek 
DURUSOY, her fikri değerlendirip, gerekirse projede yenilikler yapacaklarını vurguladı. Son olarak Prof.Dr.Zekai Görgülü mimari sunumu gerçekleştirdi. Zirvede, muhalefetin önde gelen isimleri Hasan Arat, Fikret Orman ve Affan Keçeci de hazır bulundu. Dilek ve görüşler bölümü ise basına kapatıldı. Toplantıda Başkan Demirören ile sıcak bir sohbete dalan Hasan Arat, "Heyecan verici bir proje. Çok iyi çalışılmış ve iyi ekip kurulmuş. Beşiktaş'a hayırlı olsun" dedi. 

Taksite HAYIR 

MEHMET ÇİFTÇİ 

Bosque'den veto 
BEŞİKTAŞ ile yollarını ayıran ve tazminat konusunda anlaşamadıktan sonra İspanya'ya dönen Teknik Direktör Del Bosque konusundaki çıkmazın sürdüğü öğrenildi. İspanyol çalıştırıcının, daha önce açıklandığı gibi önümüzdeki sezonun ücretiyle birlikte 2.5 milyon Euro istemediği, sadece 6 aylık parayı talep ettiği bildirildi. Bosque'nin 900 bin Euro'yu aşan tazminatı peşin istediği, Siyah - Beyazlı kulübün ise aylık ödemeyi önerdiği ifade edildi. 

Hoca kararlı 
BOSQUE'NİN 6 taksitte ödeme önerisini kesinlikle geri çevirdiği de belirtildi. Beşiktaş Yönetimi'nin, İspanyol hocanın sezon sonuna kadar takım çalıştırmasına engel olmak için tazminatı takside bağlamak istediği ileri sürüldü. Bu nedenle tarafların anlaşamadığı, Bosque'nin FIFA'ya gitme olasılığı üzerine, Futbol Federasyonu'nu devreye gireceği de iddia edildi. İspanyol Teknik Direktör ise tazminat konusuyla artık avukatlarının ilgileneceğini açıkladı. 

Pancu bir ay yok 

BEŞİKTAŞ'IN tecrübeli oyuncusu Daniel Pancu, 67. dakikada ağır sahada kendini fazla zorlayınca sakatlanarak, oyunu terketmek zorunda kaldı. Sağ arka adalesinde yırtık oluşan Rumen yıldızın bugün MR'ının çekileceği, ancak en az bir ay sahalardan uzak kalacağı öğrenildi. Bu durum teknik heyette şok etkisi yarattı. Ronaldo ve Tümer'in cezalı, Carew'in de ağır gribe yakalanması Rıza Çalımbay'ı şimdiden Gaziantep maçı için düşündürmeye başladı. 

Yüksek gerilim 

BEŞİKTAŞLI taraftarların hakemler ve federasyona yönelik tepkileri dün de sürdü. Ronaldo'nun kırmızı kart görmesinin ardından sahaya kartopu yağarken, maçı izleyen 15 bin kadar taraftar "Selçuk gol gol", "Selçuk ortala, Sabri Çelik bombala" sloganları attı. Kapalı tribünden aradaki boşluğa düşen bir seyirci ambulansa taşındı. Tribünlere "Parasını verelim Collina'yı getirelim" pankartı açıldı. 


</TEXT>
</DOC>
