<DOC>
<DOCNO> 302052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/siyaset/asiy.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Revizyon telaşı 
</HEADLINE>
<TEXT>


Erdoğan'ın Gül'le önceki gece uzun süre çalışması, 'Kabinede revizyon mu var ' heyecanına yol açtı. Bakanların, Gül'ü arayarak nabız yokladığı belirtildi 

Abdullah Karakuş 


Başbakan Erdoğan, parti yönetimi ve Bakanlar Kurulu'nda değişikliğe gitmeyi planladığı belirtiliyor. Abdullah Gül ile önceki gece uzun süren bir çalışma yapan Erdoğan'ın, kabine revizyonu sorularına, "Değişiklik yok" yanıtı vermemesi ve "Çalışıyoruz" demekle yetinmesi, Gül'ün başkanlığında kurulan 58. Hükümet'le bakan olan bazı isimlerin değiştirileceği yorumlarını güçlendirdi. Erdoğan'ın AB ile müzakerelerin başlayacağı 3 Ekim 2005 öncesinde, "taze kuvvetle" yola devam etmek istediği belirtildi. 

Kimler gidiyor 
Kulislerde beş bakanın değiştirilebileceği konuşulurken, Erdoğan'ın "Yorulanlar var" diyerek işaret ettiği bazı isimler ilk sırada sayılıyor. Bakanların, Gül'ü arayarak nabız yokladığı belirtildi. 
Kulislerde Zeki Ergezen Bayındırlık ve İskan , Sami Güçlü Tarım ve Köyişleri , Güldal Akşit Devlet ve Erkan Mumcu'nun Kültür ve Turizm yeni kabinede yer bulamayabilecekleri öne sürülüyor. Milli Savunma Bakanı Vecdi Gönül'ün de sağlık sorunları nedeniyle yeni kabinede görev almak istemediği dile getiriliyor. 
İçişleri Bakanı Abdülkadir Aksu'nun Başbakan Yardımcılığı'na, Devlet Bakanı Beşir Atalay ile Çalışma Bakanı Murat Başesgioğlu'nun da başka bakanlıklara kaydırılabilecekleri ifade ediliyor. AKP Genel Sekreteri İdris Naim Şahin, Genel Başkan yardımcıları Nazım Ekren, Akif Gülle, Hayati Yazıcı ve Adana Milletvekili Ömer Çelik'in de ismi yeni kabine için geçiyor. 
Toplantıda milletvekillerine "yolsuzluk" uyarısında da bulunan Erdoğan, tüm bilgi, belge ve duyumların zaman kaybetmeden kendisine ulaştırılmasını istedi. Erdoğan milletvekillerine, "Daha önceki iktidarlar yolsuzluk nedeniyle gitti. Dikkatli olmalıyız" diye seslendi. 

Şifrelerini unutmuşlar 

MUSTAFA İSTEMİ 

Başbakan Recep Tayyip Erdoğan, TBMM'deki oylamalarda şifresini unuttuğu ve yanlış şifreler girdiği için elektronik paneli kullanamadı. Başbakan'a şifresi yeniden verildi. Şifresini unutan Dışişleri Bakanı Abdullah Gül de, yeni şifresiyle oyunu kullandı. 

'Din işlerine karışmam' 

ANKARA Milliyet 

Başbakan Erdoğan'ın, kendisinden sağlık cüzdanlarının başkaları tarafından kullanılmaması için hutbe okutulması amacıyla devreye girmesini isteyen Ankara Sanayi Odası Başkanı Zafer Çağlayan'a, "Din işlerine karışmam mümkün değil" dediği ortaya çıktı. 
Çağlayan, ASO'nun kuruluşunun 41. yılı nedeniyle düzenlenen plaket töreninde, sosyal güvenlik sisteminde büyük istismarlar olduğunu söyledi. Babalarından kalan emekli maaşını alabilmek için evli çiftlerin ayrılıp sonra birlikte yaşadıklarını öne süren Çağlayan, bir sağlık cüzdanından çok sayıda kişinin yararlandığını kaydetti. Çağlayan, Başbakan Erdoğan'dan camilerde devletin malını bu şekilde peşkeş çekmenin vebali olduğunun vurgulanmasını istedi. Erdoğan'ın da Türkiye'de din ve siyasetin birbirinden ayrıldığını, laik sistemin hakim olduğunu söylediğini belirten Çağlayan, şöyle devam etti "Erdoğan, din işlerine karışmasının ve Diyanet'in böyle bir şey söylemesinin mümkün olmadığını kaydetti. Talebimizi kendimizin iletmesi gerektiğini söyledi. Diyanet İşleri Başkanı Ali Bardakoğlu'na görüşümüzü aktardım." 


</TEXT>
</DOC>
