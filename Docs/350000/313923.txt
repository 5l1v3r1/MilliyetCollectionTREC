<DOC>
<DOCNO> 313923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur39.html </URL>
<DATE> 2005/02/09/ </DATE>
<TIME> 18.06 </TIME>
<AUTHOR>  </AUTHOR>
<HEADLINE>
Şüpheliyi kardaki ayak izleri ele verdi 
</HEADLINE>
<TEXT>

     Konya'nın Hüyük İlçesi'ne bağlı İmrenler Beldesi Belediye Başkanı Mehmet Nazlı'nın makam otomobilini kundakladığı iddiasıyla gözaltına alınan 72 yaşındaki kadına, jandarmanın, karda bıraktığı ayak izlerini takip ederek ulaştığı belirlendi. Alınan bilgiye göre, evinin önünde park halindeki makam otomobiline kundaklama girişiminde bulunduğu iddiasıyla gözaltına alınan 72 yaşındaki H.D'nin, kardaki ayak izlerinden takip edilmesi sonucu evine ulaşıldığı öğrenildi. 
     Yetkililer, kundaklanmaya çalışılan otomobilin yanından başlayan kardaki ayak izlerinin götürdüğü evin kapısını çalan jandarma ekiplerinin, gözaltına almak istedikleri yaşlı kadının, kendilerine taş ve sopayla saldırdığı belirtti. 
     Jandarmaya uzun süre direnemeyerek gözaltına alınan H.D'nin üzerinde de yanık izleri ve mazot lekeleri olduğu kaydedildi. Yaşlı kadının, iki yıl önce Yeni Mahalle'deki 2 katlı evinin hemen yanına, 2 odalı kaçak bir bina inşa ettiği, ancak bu yapının belediye tarafından mühürlendiği, H.D'nin de bu duruma sinirlenerek makam otomobilini kundaklamak istediği ileri sürüldü. Olayla ilgili başlatılan soruşturma sürüyor. 
     Bugün İmrenler Belde Belediye Başkanı Mehmet Nazlı, 42 B 4700 plakalı makam otomobilinden alevler yükseldiğini görüp, itfaiyeye haber vermiş, olay yerine gelen itfaiye ekipleri, yangını büyümeden söndürmeyi başarmıştı. Kundaklama olayıyla ilgili H.D. 72 adlı kadın gözaltına alınmıştı. 
     
</TEXT>
</DOC>
