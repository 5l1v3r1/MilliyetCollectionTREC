<DOC>
<DOCNO> 314856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun11.html </URL>
<DATE> 2005/02/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Letonya'nın Raskolnikov'u Tesadüfen katil oldum 
</HEADLINE>
<TEXT>

     Eda BERKBAYRAK LİTVANYA, DHA 

      LETONYA'nın başkenti Riga'da 3 ayda 38 yaşlı kadını öldürerek ünlü Rus yazar Dostoyevski'nin klasiği Suç ve Ceza' romanındaki Rodion Raskolnikov karakterini gerçek hayata taşıyan 28 yaşındaki seri katil Kaspar Petrov ilk duruşmasında tesadüf eseri katil olduğunu iddia etti. 
     Letonya'da Aralık 2002'de 2 ve Ocak 2003'te yalnız yaşayan 3 yaşlı kadının boğularak öldürülmesi polisi harekete geçirdi. Yapılan araştırmalar sonucu polis 27 yaşındaki Kaspar Petrov'u 5 kadını öldürdüğü gerekçesiyle 3 Şubat 2004 tarihinde tutukladı. Yapılan sorgulamada Petrov bu cinayetlerin dışında polis raporlarına normal ölüm olarak geçen 33 yaşlı kadının ölümünden de kendisinin sorumlu olduğunu itiraf etti. Dava dosyası ancak bir yıl içinde tamamlanan Petrov, 38'i cinayet, 8'i cinayete teşebbüs ve 8'si soygun olmak üzere toplam 54 suçlamayla ilk kez mahkeme önüne çıktı. 
     Mahkemede sakin olduğu gözlenen Petrov'dan hakim ilk suçunu anlatmasını istedi. Liepaja kentinden kalabalık bir aileden geldiğini, akşam lisesini bitirdikten sonra uzun süre iş bulamayınca evden kaçarak Riga'ya geldiğini söyleyen şöyle devam etti 
     "Bir ev almaya karar verdim. İş aradım, ama bulamadım. 2002 yılı Ekim ayı başlangıcında yapacak bir şey bulamadım. Tesadüfen bir apartman dairesi seçip kapıyı çaldım. Yaşlı bir kadın açtı. Aklıma gelen ilk şeyi, üst daireye yeni taşındığımı, gaz kokusu hissettiğimi söyleyerek evindeki gaz tesisatını kontrol etmesini istedim. Bayan her şeyin normal olduğunu söyleyip kapıyı kapattı. Oradan ayrıldım. Ancak sonra geri dönüp kapıyı tekrar çaldım. Kadın açtı. Hala gaz kokusu aldığımı söyleyerek kendim kontrol etmek istediğimi belirttim. Mutfağa girdim. Gaz tesisatını kontrol ediyormuş gibi yapıp bir taraftan da çalınacak bir şey olup olmadığına baktım. Bu arada sanırım kadın şüphelendi ve telefona yöneldi. Arkasından yaklaşıp boğazını sıktım. Kadın bayıldı. Onu alıp yatağa yatırdım. Kadın kendine gelince de su verdim. Daha sonra telefonun yanındaki 100 latı yaklaşık 145 Euro aldım ve evden ayrıldım. Sonra da kadınları öldürmek istemedim. Tesadüfen katil oldum.'' İKİ YÖNTEM KULLANMIŞ Polis kayıtlarına gire Petrov, bu şekilde para kazanmanın kolay olduğunu düşünüp yaşlı kadınları takip etmeye başladı. Özellikle postane veya Riga merkez pazarında rast gele gördüğü yaşlı kadınlara yaklaşıp onlarla konuşmaya başlayan, konuşma sırasında kurbanlarının yalnız yaşayıp yaşamadıklarını ve ekonomik durumlarını öğrendi. Daha sonra paketlerini taşımak teklifinde bulunup evlerine kadar götürdü. Paketleri bırakmak bahanesiyle eve girip kurbanını boğarak öldürüp, daha sonra da evdeki para ve değerli eşyaları çaldı. 
     Bunun yanında Petrov evlere girmek için başka bir yöntem daha kullandı. Petrov tesadüfen seçtiği evlere gidip gaz şirketinin temsilcisi olduğunu iddia ederek tesisatı kontrol için geldiğini söyledi. Eve girdikten sonra kurbanlarını yine aynı şekilde öldürdü. Ancak bazı evlerde istediğini bulamadı. Kurbanlar arasındaki 89 yaşındaki Lucija P. cinayetinden Petrov'un kazancı sadece 5 balık konservesi, 2 soğan ve 1 sarımsak oldu. Ömür boyu hapis cezası istemiyle 54 ayrı suçtan yargılanan Petrov'un duruşması ertelenirken, tutukluluk halinin devamına karar verildi. 
     
</TEXT>
</DOC>
