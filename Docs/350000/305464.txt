<DOC>
<DOCNO> 305464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonsiy12.html </URL>
<DATE> 2005/01/11/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Çiller'in yalısının güvenlik kameraları bozuk mu 
</HEADLINE>
<TEXT>

     Eski Başbakan Tansu Çiller'in Yeniköy'de bulunan yalısına giren hırsızların, yüklü miktarda ziynet eşyası ve döviz çaldığı belirlendi. 
     Eski Başbakan Tansu Çiller'in İstanbul Yeniköy'deki yalısının soyulmasıyla ilgili ilginç bir iddia da ortaya atıldı. Yalının korunmasında kullanılan kapalı devre kamera sisteminin, bir süredir arızalı olduğu ve yaptırılmadığı öne sürüldü. 
     Faillerin yakalanmasıyla birlikte kamera sisteminin arızalı olduğunun hırsızlarca bilinip bilinmediği de ortaya çıkarılacak. 
     Alınan bilgiye göre, Çiller ve ailesinin oturduğu Yeniköy'deki yalıya, geçtiğimiz gece giren hırsızlar, yüklü miktarda ziynet eşyasının yanı sıra, bir miktar da döviz aldı. 
     Değerli pırlantaların da bulunduğu mücevher ve paraları alan şahıslar, daha sonra kaçtı. Sabah saatlerinde ortaya çıkan olayın ardından yalıya gelen polis ekipleri, parmak izlerinden yola çıkarak, hırsızların yakalanması için soruşturma başlattı. 
     Olay sırasında Uludağ'da tatil yaptığı öğrenilen Tansu Çiller, haberi alınca eşi Özer Çiller ile birlikte İstanbul'a döndü. Yalısında istirahat eden Çiller, olayla ilgili herhangi bir açıklamada bulunmadı. 
     Bu arada, Çiller'in eski Başbakan olması nedeniyle kendisine tahsis edilen resmi korumaları yalıya almadığı, korumaların, yalının karşısındaki binada kiralanan ofis benzeri bir yerde kaldığı belirtildi. Yalının dış kapısının önündeki kulübede bulunan Hassas Bölgeleri Koruma Şubesi görevlisinin de içeri giremediği, sadece yol üzerindeki şüpheli durumlara müdahale ettiği kaydedildi. 

     
</TEXT>
</DOC>
