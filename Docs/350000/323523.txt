<DOC>
<DOCNO> 323523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/ekonomi/eko03.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan'ın dolar timi'nin karşısına yabancı çıkacak 
</HEADLINE>
<TEXT>


Hükümet, dolardaki düşüşün nedenini bulmak için komisyon kurdu. ABD'de faiz artırımı hızlanmaz ise, dolardaki yabancı kaynaklı düşüşe şimdilik Merkez müdahaleleri dışında çare görünmüyor 

Finans atölyesi SONGÜL HATISARU 

Merkez Bankası'nın geçen hafta yaptığı yüklü müdahaleye karşın dövizde yukarı yönlü bir hareketin yaşanmaması, sonunda hükümeti de harekete geçirdi. 
Düşük dolar TL'nin aşırı değerlenmesi, mevcut kur seviyesinin ticareti zorlaştırması, döviz mevduatı tutanların büyük bir servet kaybına uğraması ve özellikle ihracatçıların güçlü TL'den dolayı rekabet avantajını yitirmesi hükümet nezdinde artık kaygı yaratıyor. Basında yer alan haberlere göre Başbakan Erdoğan'ın isteği üzerine dövizdeki hızlı düşüşün nedenlerini araştırmak üzere ekonomi bürokrasisinin katılımıyla özel bir komisyon oluşturuldu. 
Aldığımız duyumlara göre bu komisyon konuyla ilgili detaylı bir rapor hazırlayıp Başbakan'a sunacak. Ve ilerleyen dönemde kamunun döviz kurundaki bu değerlenmeye karşılık neler yapılabileceğinin stratejisi belirlenecek. Merkez'in döviz piyasasında daha agresif olmasından, kısa vadeli yabancı sermaye hareketlerine vergi uygulanmasına kadar birçok seçeneğin üzerinde tartışılması bekleniyor. 
Ancak geçen hafta döviz piyasasında yaşadığımız hareket bu komisyonun dövizdeki düşüşün nedenlerini bulmakta zorlanmayacağını gösteriyor. 

Yabancı etkisi büyük 
Çünkü geçen çarşamba günü Merkez'in döviz piyasasına 2.2 milyar dolarlık yüklü müdahalesine karşın kıpırdamayan dolar kuru, bankanın piyasadan alıcı olarak çekildiği akşam saatlerinde yeniden gevşedi. Ancak ertesi gün dolar kuru yabancı alımlarıyla tam 20 bin lira birden yükseldi. 
ABD 10 yıllık tahvillerinde faizlerin yükselmesinin ardından bazı fonların bono satıp 1 milyar doları bulmadığı tahmin edilen miktarda döviz alması doları bir anda hareketlendirdi. Perşembe günkü yabancı alımıyla gelen hareket gösterdi ki dolar kurundaki hareketlerde yabancıların etkisi çok büyük. 
Nitekim Merkez Bankası'nın sitesinde aylık olarak yayımlanan kurumların döviz işlemleri verilerine bakıldığında da son 5 ayda yabancı müşterilerin yaptıkları döviz işlemlerinde müthiş bir artış olduğu gözleniyor. 

Çok seçenek yok 
Piyasanın bu kadar yabancı hakimiyetinde olduğu bir ortamda hükümetin doları kıpırdatmak için esasında listesinde çok fazla seçeneği yok. Hükümet ya Merkez Bankası ile karar birliğine varıp döviz piyasasına müdahaleleri artıracak ya da yabancılara Türkiye'de işlerin aslında çok da iyiye gitmediği imajını verecek Çünkü yabancılar şu ana kadar AB sürecine dahil olacağımız beklentisiyle mütemadiyen Türkiye pozisyonu aldı. 
Faizde yıl sonu için beklenen yüzde 15'li seviyelere daha yılın başında yine yabancı girişlerinin artması sonucunda geldik. Ancak hükümet üstte yazdığımız ikinci seçeneği doğal olarak tercih etmeyeceğine göre ortaya çıkan tek seçenek, Merkez Bankası'nın döviz piyasasında daha agresif hareket etmesi gibi görünüyor. 
Sıcak paraya vergi getirilmesi gibi, bir kesimin savunduğu önlemlere ise AB uyum sürecinde liberalleşme esas olduğundan ve hızlı yabancı çıkışına yol açılıp ekonomiye darbe vurulacağından tercih konusu olamayacağını rahatlıkla söyleyebiliriz. 

ABD üçüncü çeyrek cari açık dengesi yakından izlenecek Cuma günü açıklanan 58.2 milyar dolar tutarındaki ABD ocak ayı dış ticaret verisi Amerika'da ekonominin ısındığı ve enflasyonist baskının artabileceği korkusunu tetikledi. 
Yatırımcılar bu hafta da sanayi üretimi, cari işlemler dengesi ve işsizlik başvurularını takip etmeli. Çünkü ABD'de, FED'in faiz artırmasının en büyük nedenlerinden biri olan büyük cari açıkla ilgili olarak 2004'ün son çeyreğindeki durumun ne olduğu bu hafta ortaya çıkacak. Yaklaşık 1 yıldır faiz artıran FED'in bu faiz artırımlarının ABD'de tüketimi ne kadar frenlediği ve bunun da cari açığa etkisinin ne olduğu bu hafta ortasında netlik kazanacak. 
Dolayısıyla gelişmekte olan piyasalara yatırım yapan ve euro - dolar paritesini yakından takip eden yatırımcıların bu hafta gözü kulağı cari açık verisinde olacak. Bu verinin beklentilerin üzerinde gelmesi durumunda gelişmekte olan piyasalarda bir miktar satış baskısı gözlenebilir. Böyle bir senaryoyu 22 Mart'taki toplantısında FED'in olası 25 baz puanlık faiz artırımına gideceği bir ortamla birleştirdiğimizde belki de hükümetin kurduğu 'dolar timi' işlevini daha doğmadan yitirmiş olacak. 


</TEXT>
</DOC>
