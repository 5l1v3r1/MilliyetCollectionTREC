<DOC>
<DOCNO> 313954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/dunya/dun01.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice, Türkiye'yi iyi çalışmamış 
</HEADLINE>
<TEXT>


ABD Dışişleri Bakanı, '1947'de Türkiye'de iç savaş yaşandı' diyerek gaf yaptı. Rice, 5 yıl önce de 'Türkiye'de İslami rejim var' demişti 

DIŞ HABERLER SERVİSİ 


İkinci Bush yönetiminde ABD Dışişleri Bakanı olduktan sonra çıktığı ilk yurtdışı gezisinde Türkiye'yi de ziyaret eden Condoleezza Rice, gezisinin Fransa ayağında, 1947 yılında Yunanistan'ın yanı sıra Türkiye'de de iç savaş yaşandığını söyleyerek, gaf yaptı. Rice, 2000'de Bush'un baş dış politika danışmanı iken de Washington'daki bir konuşmasında, Türkiye'yi "radikal olmayan İslami devlet" diye tanımlamıştı. 
Rice, Paris'te ünlü Siyasal Bilimler Enstitüsü'nde yaptığı konuşmada, 2. Dünya Savaşı'nın sonunda verilen yerinde kararlar sayesinde bugünkü özgür ve demokratik Avrupa'nın ortaya çıktığını anlatırken, Türkiye'den de söz etti. Rice, şu ifadeleri kullandı "1947'yi düşünürseniz, Yunanistan ve Türkiye'de iç savaşlar vardı 1948'de Çekoslovak krizini ve demokratik yönetimin çöküşünü yaşadık 1948'de, Berlin krizi Almanya'yı kalıcı görünür şekilde böldü 1949'da Sovyetler Birliği beklenenden 5 yıl önce bir nükleer silah patlattı ve Çin'de komünistler iç savaşı kazandı." 
Yunanistan konusunda haklı olan Rice, Türkiye hakkında yanılıyordu. Çünkü Türkiye'de 1947'de iç savaş olarak yorumlanacak herhangi bir çatışma yaşanmamıştı. 
Rice, konuşmasında, "İslam ve demokrasi yan yana var olabilir. Örneğin Türkiye'de olduğu gibi" de dedi. 


</TEXT>
</DOC>
