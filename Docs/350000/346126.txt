<DOC>
<DOCNO> 346126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur15.html </URL>
<DATE> 2005/05/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kuyumcunun kızını kaçırıp fidye istediler 
</HEADLINE>
<TEXT>

     Hasan BÖLÜKBAŞ DHA 

      AKSARAY'ın Ortaköy İlçesi'nde, kuyumcu dükkanı sahibi Adnan Şahin'in 8 yaşındaki kızı Tuğçe Şahin'i kaçırarak, 40 bin euro fidye istedikleri iddia edilen kişiler, polisin harekete geçmesinden kısa bir süre sonra çocuğu serbest bıraktı. 
     Olay, önceki gün saat 18.30 sıralarında Ortaköy İlçesi'ndeki Şahin Kuyumculuk'ta meydana geldi. Dükkanını kapatıp eve dönmeye hazırlanan Adnan Şahin'i arayan kimliği belirsiz bir kişi, 8 yaşındaki kızı Tuğçe'nin ellerinde olduğunu ve 40 bin Euro fidye vermesi karşılığı kızını serbest bırakacaklarını söyledi. Telefonda kızıyla da kısa süre konuşturulan Adnan Şahin, hemen durumu polise haber verdi. 
     Bu sırada 2 kez daha Adnan Şahin'in iş yeri olan Şahin Kuyumculuk'u arayan kişiler, fidye isteklerini tekrarlarken, polis de Tuğçe'yi bulmak için harekete geçti. Yaklaşık 4 saat fidye almak için ilköğretim okulu 2'inci sınıf öğrencisi Tuğçe Şahin'i elinde tutan fidyeciler, polisin kendilerini aradığını öğrenince paniğe kapıldı. Kimliği belirsiz kişiler, saat 23.00 sıralarında Ortaköy Merkez Postanesi önüne Tuğçe'yi bıraktıktan sonra ortadan kayboldular. 
     Devriye gezen polis ekipleri tarafından postane önünde bulunan Tuğçe Şahin, polis merkezine götürülerek ailesine teslim edildi. Küçük kızın yapılan doktor muayenesinde herhangi bir şiddet ve ya kötü muamele görmediği tespit edilirken, yetkililer olayla ilgili soruşturmanın sürdürüldüğünü ve küçük kızı kaçıranların bulunması için çalışmaların devam ettiğini bildirdi. 
     
</TEXT>
</DOC>
