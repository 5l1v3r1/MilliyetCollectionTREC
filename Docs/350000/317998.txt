<DOC>
<DOCNO> 317998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur19.html </URL>
<DATE> 2005/02/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
MEB, müdür yardımcılığı sınavı yapacak 
</HEADLINE>
<TEXT>

     Milli Eğitim Bakanlığı MEB Eğitim Kurumları Müdür Yardımcılığı Sınavı düzenleyecek. 
     Milli Eğitim Bakanı Hüseyin Çelik'in yayımladığı genelgeye göre, Milli Eğitim Bakanlığı Eğitim Kurumları Yöneticilerinin Atama ve Yer Değiştirme Yönetmeliği uyarınca eğitim kurumlarına müdür yardımcısı olarak atanacakların belirlenmesi amacıyla 26 Mart 2005 tarihinde ''Eğitim Kurumları Müdür Yardımcılığı Seçme Sınavı'' düzenlenecek. 
     Sınava katılacak adayların, şu koşulları taşımaları gerekiyor 
     - Yükseköğrenim görmüş olmak, - Öğretmenlikte en az 2 hizmet yılı bulunmak, - Aylıktan kesme veya daha ağır bir disiplin cezası almamış olmak, - Son yıla ait sicil notu iyi olmak kaydıyla varsa son 3 yıllık sicil notu ortalaması iyi dereceden aşağı olmamak, - Son 3 yıllık hizmet süresi içinde varsa yöneticilik görevi adli veya idari soruşturma sonucu üzerinden alınmamış olmak, - Zorunlu çalışma gerektiren yerler dışındaki kurum yöneticiliklerine atanacaklar için ilgili mevzuatına göre zorunlu çalışma yükümlülüğünü tamamlamış ya da bu yükümlülükten muaf sayılmış olmak. 
     Sınav ile ilgili esasların yer aldığı e-kılavuz ve başvuru formu 24 Şubat'ta http sinavlar.meb.gov.tr internet adresinde yayınlanacak. 
     
     SINAV ÜCRETİ 16 YTL 

     Başvurma işlemleri, 24 Şubat'tan itibaren okul müdürlüklerince yapılacak. Okul müdürlükleri gerekli koşulları taşıyan adayların başvurularını forma işleyecek. 
     Adaylardan sınav ücreti olarak 16 YTL'yi TC kimlik numaralarını göstererek ve sınavın ismini belirterek Ziraat Bankası şubelerinden birine yatıracaklar. Başvuru süresi 7 Mart'ta sona erecek. 
     Sınavın konuları, sınava giriş yerleri, sınav sonuçları ve diğer bilgiler e-kılavuzda yer alacak. 
     Başvuran adaylardan koşulların herhangi birini taşımadığı sonradan tespit edilenler sınava alınmayacak. 
     MEB yetkilileri, 20 bine yakın müdür yardımcılığı kadrosunun boş olduğunu bildirdiler. 
     
</TEXT>
</DOC>
