<DOC>
<DOCNO> 333816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonyas06.html </URL>
<DATE> 2005/04/15/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
"Bir daha yürüyemez" dediler ama maraton koşacak 
</HEADLINE>
<TEXT>

     İskoçya'da 5 yıl önce pencereden düşüp felç olan ve bir daha asla yürüyemeyebileceği söylenen Stuart Murray 29 pazar günü yapılacak olan Londra Maratonu'na hazırlanıyor. 
     İskoç basınındaki haberlere göre tekerlekli sandalyeye mahkum bir şekilde yaşarken geçen yıl kalp krizinden ölen eski aktör Christopher Reeve, mücadeleyi bırakmak istemeyen Murray'a ilham kaynağı oldu. "Hastaneye yattığım andan itibaren bütün enerjimi tekrar ayağa kalkıp yürümeye yoğunlaştırdım" diyen Murray, gördüğü yoğun fizyoterapinin de etkisiyle yavaş yavaş duyularına kavuşmaya başladı. "Önce sol kolumu, daha sonra da sol bacağımı hissetmeye başladım. Yaklaşık 4 ay sonra bastonla yürüyebiliyordum. Doktorlarım olanlara inanamıyordu" diye konuşan Murray, bastonlardan kurtulduktan ve Reeve'in mücadeleci yaşamıyla ilgili bir belgesel izledikten sonra diğer felçli hastalara yardım etmek için bağış toplama kampanyası başlattığını söyledi. Büyük koşuya hazırlanan Murray, "Biliyorum maraton kolay olmayacak ancak bunu yapmam gerektiğini hissediyorum. Güzel bir macera olacak" dedi.LONDRA DHA 
     
</TEXT>
</DOC>
