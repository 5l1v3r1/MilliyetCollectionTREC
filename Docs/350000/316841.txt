<DOC>
<DOCNO> 316841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/magazin/amag.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk Gambiti' Rusya'ya sızdı 
</HEADLINE>
<TEXT>


Canik Fayzıyev'in yönettiği, Osmanlı-Rus Savaşı'nı konu alan 3.5 milyon dolarlık film 'Türk Gambiti', Rusya'da 364 sinemada birden gösterimde 

Cenk Başlamış - Moskova 

Rus sinema tarihinin en pahalı ve iddialı yapımlarından 'Türk Gambiti' yarın ülke çapında 364 sinemada gösterime giriyor. 
"Rusya'nın Hollywood'a yanıtı" olarak takdim edilen 3.5 milyon dolarlık film, 1877-1878 Osmanlı-Rus Savaşı'nı konu ediyor. Boris Akunin'in aynı adlı romanından uyarlanan filmde, Enver Efendi'nin Sultan Abdülhamit'in talimatıyla yanlış istihbarat yaymak için Rus hatlarına sızması ve Plevne Savaşı çevresinde gelişen olaylar anlatılıyor. Sarışın olduğu için dikkat çekmeyen Enver Efendi, Rusça da bildiği için önce başarılı oluyor. Ancak filmin kahramanı Erast Fandorin, Türklerin zekice hazırladığı planı boşa çıkarıyor. 

Romantizm de var 
Galası önceki gece yapılan 'Türk Gambiti'nin yönetmeni Canik Fayzıyev, "Bu aynı anda tarihi, macera, casus, dedektif ve romantik bir film" dedi. Filmin başrollerinde ise Yegor Beroyev ve Olga Krasko yer alıyor. 
Bulgaristan'da çekilen filmin Türk kahramanlarının giysi ve aksesuvarları müzelerdeki orijinal örneklere göre yapıldı. Bugüne kadar hiçbir Rus filminde olmadığı kadar bilgisayar grafikleri kullanılan 'Türk Gambiti', Rusya tarihinin en çok iş yapan filmi olmaya da aday. 
Yapımcıların eleştirilerden kurtulmak için tarihi bir film yapmadıklarını söylediklerini belirten İzvestiya gazetesi, "Yoksa anlatılan aşırı kahramanlık öykülerini açıklayamazlardı" değerlendirmesinde bulundu. 

Satrançta hızlı gelişim amacıyla taş feda edilerek yapılan açılış. 
</TEXT>
</DOC>
