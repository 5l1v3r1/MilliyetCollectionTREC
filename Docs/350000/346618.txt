<DOC>
<DOCNO> 346618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/yasam/axyas02.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Görüştüğü son 5 kişi aranıyor 
</HEADLINE>
<TEXT>


Fevzi Doğan'ın, bombalı saldırıdan yarım saat önce cep telefonuyla konuştuğu 5 kişiyi saptayan emniyet, bu kişilerin adreslerini araştırıyor 

DOĞAN HABER AJANSI 

Emniyet Genel Müdürlüğü Sözcüsü, Mersin Atakent Belediye Başkanı Fevzi Doğan'ın hayatını kaybettiği bombalı saldırının çıkar gruplarınca düzenlenmiş olabileceğini söyledi. 
Dün sabah, olayın meydana geldiği portakal bahçesine giderek detaylı inceleme yapan jandarma ve polise bağlı kriminal uzmanlar, bombanın, bugüne kadar siyasi eylemlerde kullanılanlara benzemediğini tespit etti. 

20 kişinin ifadesi alındı 
Bombanın niteliğinin belirlenmesi için olay yerinden toplanan ve Doğan'ın cesedinden alınan parçalar, Ankara'ya gönderildi. 
Bir jandarma yetkilisi, bombalı poşetin üzerine ağırlık olarak konan taşın kaldırılmasıyla patlamanın gerçekleştiği yönünde ipuçları bulduklarını söyledi. Aynı yetkili, "Bölgede çok sayıda çivi ve metal parçası var. Bomba bizce el yapımı" diye konuştu. 
Olayla ilgili olarak 20 kişinin ifadesine başvurulurken, Doğan'a yapılan otopside, her iki elin dış kısımlarının patlamadan etkilendiği, sağ bacağın diz altından kopma noktasına geldiği saptandı. 

Doğan marka mavi otomobil 
Görgü tanıklarının, olay yerinden 63 KL 971 plakalı mavi renkli Doğan marka otomobilin ayrıldığını söylemeleri üzerine yapılan araştırmada, bu plakanın bir motosiklete ait olduğu belirlendi. 
Öte yandan aileyle görüşen polis, Doğan'ın olaydan önce cep telefonuyla yaptığı görüşmenin ardından evden çıktığını belirledi. Bir emniyet yetkilisi, "Evden çıkış tarzına bakılırsa, Doğan'a tanıdığı bir kişiden telefon geldi. Kendisine bir şey vermek için çağırıldığını düşünüyoruz" dedi. 
Doğan'ın cep telefonuyla, saldırıdan yarım saat önce 5 kişiyle görüştüğü belirlendi. Kimliği tespit edilen bu kişilerin adresleri araştırılıyor. Doğan'ın eşi Teslime Doğan ise saldırının, seçimi kaybedenlerin tuzağı olduğunu ileri sürdü. 




</TEXT>
</DOC>
