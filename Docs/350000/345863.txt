<DOC>
<DOCNO> 345863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/ekonomi/eko06.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelebi, Tiflis'te temel attı 
</HEADLINE>
<TEXT>


EKONOMİ SERVİSİ 

Çelebi Holding, Gürcistan'ın başkenti Tiflis'te ihalesini kazandığı Tiflis Uluslararası Havalimanı'nın temelini attı. Gürcistan'da geçtiğimiz yıl kasım ayında gerçekleştirilen 'kadife devrim'den sonra yapılan ilk büyük yabancı yatırım olma özelliği taşıyan havaalanının temel atma törenine Gürcistan Cumhurbaşkanı Mihail Saavaşkili de katıldı. 
Çelebi Holding ile ABD'li inşaat firması A J Business Development Cooperation ve Belçika'lı Gestion en Technique Speciale GTS şirketlerindan oluşan konsorsiyum tarafından yapılacak Tiflis Uluslararası Havalimanı, 40 bin metrekarelik apron ve 30 bin metrekarelik kapalı alan ile 24 yeni check - in kontuarı ve 200 araçlık otopark'ı içeriyor. 
Yap-işlet-devret modeli ile yapılacak havaalanının işletmesini de konsorsiyum yapacak. Çelebi Holding Yönetim Kurulu Başkan Vekili Canan Çelebioğlu Tokgöz, yatırımın 11 ay inşaat ve 10.5 yıl işletmeyi içerdiğini ve 62 milyon dolara malolacağını açıkladı. 
Tokgöz, havaalanının tamamlanması ile 2004 yılında 400 bin olan yolcu kapasitesini önümüzdeki 10 yıl içinde 10 milyona çıkarmayı hedeflediklerini de söyledi. Tokgöz, "A J ve GTS firmaları inşaat ve güvenlik ekipmanları tedarik sorumluluğunu üstlenirken Çelebi işletmeyi yapacak" dedi. 

Bush'a da bilgi verildi 
Balkan ve Kuzey Afrika ülkeleri ile Kırgızistanla da ilgilendiklerini belirten Tokgöz, Azerbaycan'ın başkenti Bakü'deki havalimanı için de ihaleye gireceklerini kaydetti. Tokgöz, 'Azerbaycanla geçmiş dönemlerde de ilgileniyorduk. Ülkede yap-işlet-devret modeli ile yatırım imk nları doğabileceğine inanıyoruz" dedi. 
Tokgöz, ihale kararı çıkınca Tiflis caddeleri pankartlarla süslendiğini ve ülkeyi ziyaret eden ABD Başkanı Bush'a da proje ile ilgili bilgi verildiğini belirtti. 


</TEXT>
</DOC>
