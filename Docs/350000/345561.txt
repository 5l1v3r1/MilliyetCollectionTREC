<DOC>
<DOCNO> 345561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/ygokce.html </URL>
<DATE> 2005/05/25/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Yıldırım'a saygıyla 
</HEADLINE>
<TEXT>


Fenerbahçe Spor Kulübü Başkanı Aziz Yıldırım'ı içtenlikle kutluyorum. 
Yaşamının en verimli ve etkin döneminde tam anlamıyla bir adanmışlık örneği vererek kulübüne kazandırdığı değerlerin - şimdilik - sonuncusu futboldaki Türkiye Süper Ligi şampiyonluğudur. 
Bu şampiyonluğun üzerine hiç kimsenin gölge düşürmeye hakkı yok. Başarıyı sulandırarak, içine fitne - fücur soslar katarak tadını bozmak, her şeyden önce sportmenliğe yakışmaz. 
Yıldırım, sezon başından beri ortaya çıkan birçok krizi başarıyla yönetmiş, kulübünün zarar görmeden o krizin içinden çıkması için gereğini yapmıştır. Çoğu zaman yönetim kurulundaki arkadaşlarının görüşlerine dahi başvurmadan tek başına aldığı kararlarla gerçek bir lider kimliği taşıdığını göstermiştir. Bu kararları alırken, elbette yönetimdeki arkadaşlarının sonsuz desteğine, onlarla kurduğu akıl beraberliğine güvenmiş, onların güven duygusuna dayanmıştır. 

Tebrik ve eleştiri 
Taraftar desteğinden kadro zenginliğine, teknik direktör başarısından futbolcuların bireysel performansına kadar birbirinden farklı, ama birbirini tamamlayan başarı öykülerinden söz edilebilir. Daum, Alex, Aurello, Tuncay, Ümit Özat, Nobre vb.. 
Ama şampiyonluğu ille de bir kişiye bağlamak gerekirse, o isim kaçınılmaz biçimde Aziz Yıldırım olmalıdır. 
Galatasaray'da Fatih Terim'in herkesi gölgede bırakan teknik direktörlük başarısından farklı olarak Fenerbahçe'nin şampiyonluğu bir Aziz Yıldırım başarısıdır. Hakkının teslim edilmesi gerekir. 
O hakkı kendi adıma - saygıyla - teslim ettikten sonra elbette eleştirimi de yapmak durumundayım. 
Ezeli rakibinizi yenerek çok anlamlı bir lig şampiyonluğunun mutluluğunu sevgiyle, sevinçle paylaşmak, kulübünün bayram kutlamalarında şefkatini ve 
iyi niyetini göstermek yerine, öfkelerini dile getirdi Sayın Başkan... 
Hiç de iyi yapmadı .. Kutlama podyumuna çıkan futbolcularını localara bakıp protokol ve basın tribünlerine sırtı dönük biçimde konumlandırmak, cepheden görüntü almak isteyen foto muhabirleri ve televizyon kameramanlarına ön cepheyi yasak bölge ilan etmek hınç almaktan başka neyle açıklanabilir Halkın kulübü Fenerbahçe'yi halktan saklamak, halkla Fenerbahçe arasına görünmez duvarlar çekmek ne derece doğrudur, bunun kişisel hırs tatmininden öteye kime ne yararı vardır, söyler misiniz O gece hemen hiçbir TV kanalı, doğru ve yeterli biçimde aktaramadı o bayram görüntülerini... Dahası, şampiyonluk gecesi, sıcağı sıcağına medyaya öfke ezberleriyle verilen demeçler de saçma sapandı. 

Hiç yakışmıyor 
Elbette Başkan'ın yüzde yüz haklı olduğu medya yanlışları vardır. Yüzde yüz haksız olduğu başkan yanlışları gibi. O yanlışların dile getirilmesi gereken yer ve zaman zafer gecesinin Saraçoğlu Stadyumu mu olmalıydı Hiç sanmıyorum. 
Aziz Yıldırım, kulübünün eleştirilmesini sevmiyor... Kendi görüşlerinden farklı yorumları karşıtlık olarak algılıyor. Daum'la ilgili eleştirileri, rakip kulüp adına yapılmış yıpratma hamleleri olarak görüyor... Bunlar, şampiyon başkana hiç yakışmıyor. 
Bir medya mensubu olarak Aziz Yıldırım'a saygı duyuyorum... 
Bir medya mensubu olarak Aziz Yıldırım'dan saygı bekliyorum. 

Roma'dan İstanbul'a 

Mayıs 1977... Tercüman Spor Servisi'nde Necmi Tanyolaç, İslam Çupi, Kemal Belgin, Güven Taner'le sayfayı bitirmiş olmanın keyfini paylaşıp iddialı bir söyleşiye katılmışız. Nur içinde yatsın, İslam Ağabey'in Arnavut inadı tuttu ve geçmiş maçlarla ilgili bir iddiayı - nasıl olduysa - ben kazandım. Yanılmıyorsam, PSV - Milan Kupa Galipleri ile ilgili bir iddiaydı bu... Ödülüm, Liverpool - Mönchengladbach 3 - 1 Avrupa Şampiyon Kulüpler Kupası finaliydi. 
Kemal Belgin ve rahmetli Arif Işıldayan'la birlikte Arif'in arabasına atlayıp karayolundan Roma'ya uçtuk ... Belgin'in, İtalyan Federasyonu'ndan Dr. Bardigotta ile cebelleşerek akreditasyon işlerimizi hangi cinliklerle bitirdiğini şimdi gülerek anımsıyorum. 
O günkü maç benim için bir Berti Vogts - Kevin Keegan düellosuydu. Düelloyu Keegan, maçı Liverpool kazandı. O günden beri içten içe bir Liverpool hayranlığım vardır. 
Bugüne dönersek, kendi ülkesinde bir final maçının tanığı olma keyfini doya doya yaşamaya hazırlanıyorum... 
İlk gözağrım Liverpool yine finalde. 28 yıllık ara dönemde çok finaller izledim, ama ilkinin keyfi bambaşkaydı. 

Geleneklere saygı 
Liverpool'un İstanbul'da da finale çıkmasından ayrı bir keyif aldığımı da gizleyemem... Her şeyden önce, her şeyin para olmadığını ortaya koydular. Chelsea'yi eledikleri yarı final maçında Luis Garcia'nın attığı gol müydü acaba futbolun gerçeklerinden biriydi... Mourinho'nun onca başarının yarattığı kibir ve nezaketsizlikten sonra bir kayıpla ders alması da felsefi anlamda hiç de fena olmadı. 
Chelsea yeni çağın yeni zenginleri gibi, ne kadar güçlü olursa olsun bir eğretilik, bir oturmamışlık, bir çiğlik sunuyordu. Oysa Liverpool'un Bill Shankly'den Bob Paisley'e, Ian Rush'tan Rafael Benitez'e daha derin içerikli menajerlerle örülmüş gelenekleri vardı. Gençler darılmasın ama, ben geleneklere daha çok saygı gösteriyordum. 
Finali kim mi alır Liverpool ya da Milan... Farketmez... Hatta Milan alsa, Fenerbahçe için daha da iyi olur, biliyorsunuz... Ben keyiften dört köşeyim... 
Santrada Liverpool'u alkışlamaya gidiyorum. Kupa seremonisinde de kazananı alkışlamaya şimdiden hazırım 



</TEXT>
</DOC>
