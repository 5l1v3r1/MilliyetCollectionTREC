<DOC>
<DOCNO> 306428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko05.html </URL>
<DATE> 2005/01/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Enflasyon düştü, kurban fiyatları artmadı 
</HEADLINE>
<TEXT>

     Davut AKTAŞ DHA 

      SAMSUN'da Kurban Bayramı'nın yaklaşması üzerine besicilerde hayvanlarını kurulan kurban satış merkezlerine taşıdı. Geçtiğimiz yıl Kurban Bayramı'nda umdukları satışları yapamayan celepler, düşük enflasyon nedeniyle fiyatların geçen yıl ile aynı oranda tutulması yüzünden bu bayramdan oldukça umutlu olduklarını söyledi. Hayvan satış yerlerinde ise şimdiden sıkı pazarlıklar başladı. 
     Adalet Mahallesinde kurulan hayvan pazarına çevre il ve ilçelerden gelen celepler akın etti. Kamyonlarla getirdikleri büyük ve küçük baş hayvanları pazarda kurulan çadır ahırlara yerleştiren celepler, oldukça umutlu konuştu. 65 yaşındaki celep Harun Kurt, "Bu bayram daha umutluyuz. Fiyatlar bir önceki yılla aynı. Şimdiden pazarda hareketlilik başladı'' dedi. Pazarda küçükbaş kurbanlıklar 250 YTL 250 milyon lira ile 450 YTL 450 milyon lira arasında, büyükbaş kurbanlıklar ise 2 bin YTL 2 milyar lira ile 5 bin YTL 5 milyar lira arasında satışa çıkarıldı. 
     Öte yandan kurbanlık hayvanların pazara taşınması sırasında ilginç görüntüler yaşandı. Birçok hayvan kamyonlardan indirilirken sahiplerine zor anlar yaşattı. Bazı hayvanlar ise kamyondan indirilirken sendeleyerek düştü. 
     19 Mayıs Üniversitesi Ziraat Fakültesi Dekanı Prof.Dr. Yunus Pınar, kurban alacak vatandaşları uyararak, "Alınacak hayvanın, bakışlarının canlı, yüzlerinin parlak olması gerekir. Hayvanların gözünde herhangi bir akıntı olmamalıdır. Topal ve derisi yaralı hayvanları satın almayın'' dedi. 
     
</TEXT>
</DOC>
