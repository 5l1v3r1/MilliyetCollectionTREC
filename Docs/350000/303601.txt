<DOC>
<DOCNO> 303601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun07.html </URL>
<DATE> 2005/01/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
BM'den zengin ülkelere "duyarsızlık" suçlaması... 
</HEADLINE>
<TEXT>

     Bülent Keneş AA 

BM Acil Yardım Koordinatörü Jan Egeland, zengin ülkeleri her hafta bir tsunami büyüklüğünde can kaybına yol açan sorunlar konusunda duyarsız kalmakla suçladı. 
     Deprem ve tsunami felaketlerinin vurduğu Güney Asya'da yürütülen yardım çalışmaları konusunda basın toplantısı düzenleyen Egeland, zengin ülkeleri bu felaket sonrasında gösterdikleri cömertlikten dolayı takdir ettiğini belirtirken, felaket sonrasında yapılan yardım ve yardım vaatlerden duyduğu memnuniyeti dile getirdi. 
     Egeland, daha önce özellikle Amerikan kamuoyunda büyük tartışmalara ve tepkilere yol açan ''zengin ülkelerin insani yardım konusunda cimri davrandıkları'' şeklindeki sözlerine benzer yeni ifadeler kullandı. 
     Dünyanın en zengin 30 ülkesini dünyadaki yokluk, yoksulluk, açlık ve fakir ülkelerdeki salgın hastalıklara karşı duyarsız kalmakla suçlayan Egeland, dünyada önlenebilir hastalıklar yüzünden her gün 20-30 bin çocuğun hayatını kaybettiğini, bunun dünyada her hafta son yaşanan tsunami büyüklüğünde bir felaketin yaşanmakta olduğu anlamına geldiğini söyledi. Egeland, zengin ülkelerin tsunami felaketi sonrasında gösterdikleri yardım çabalarını ve cömertliği başka derin sorunlara karşı da göstermeleri gerektiğinin altını çizdi. 
     Kuzey Sumatra ve Açeh bölgelerine yardım ulaştırılması konusunda hala çok ciddi lojistik sorunları yaşandığını da söyleyen Egeland, ''Bu tür felaketlerin en kötü tarafı, en çok ihtiyaç duyulduğu anda telefon, yol, köprü ve havaalanları gibi altyapıların hizmet dışı kalmasıdır'' dedi. 
     Bölgede, çoğu yüksek kapasiteli askeri helikopeterler olmak üzere 40 civarında helikopterin sürekli olarak felaketzedelere yardım ulaştırmaya çalıştığını kaydeden Egeland, bu yüksek rakama rağmen daha fazla helikoptere ve helikopterlerin inip kalkabileceği uçak gemilerine ihtiyaç duyulduğunu söyledi. 
     Bütün limanları yerle bir olduğu için Açeh'e Aceh-Akeh yardım ulaştırılmasının mümkün olmadığını da belirten Egeland, iç kesimlerdeki Medan'dan karayoluyla gönderilen yardım konvoylarının bölgeye ulaşmasının ise iki günü bulduğunu kaydetti. 
     
</TEXT>
</DOC>
