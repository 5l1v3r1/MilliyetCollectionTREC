<DOC>
<DOCNO> 326709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo19.html </URL>
<DATE> 2005/03/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Güneş Ne başkanla ne de bir başkasıyla bir sorunum yok... 
</HEADLINE>
<TEXT>

     Trabzonspor Teknik Direktörü Şenol Güneş, kendisinin ne başkanla ne de bir başkasıyla herhangi bir sonunun olmadığını söyledi. 
     Şenol Güneş, Mehmet Ali Yılmaz Tesisleri'nde düzenlediği basın toplantısında, Trabzonspor'a hizmet etmek için geldiğini ifade ederek, ''Buraya kimseyle yarışmaya veya kavga etmeye gelmedim. Benim amacım hizmet etmek. Benim ne başkanla ne de başkasıyla herhangi bir sorunum yok. Bu dün de böyleydi yarında böyle olacak'' dedi. 
     Trabzonspor'a sorun yaratmak için değil, çözüm üretmek için geldiğini vurgulayan Güneş, ''Başkanımız ve yöneticiler kulübün patronu ve sorumlusudur. Bizim gibi görevli insanların üstleriyle kavga etmesi sözkonusu olamaz'' diye konuştu. 
     Fatih ve Gökdeniz'in hiçbir zaman suçlu olmadığını vurgulayan Güneş, yalnızca bu 2 futbolcu değil diğer futbolcularının da ellerinden geleni yaptığını vurguladı. Güneş, Mehmet Yılmaz ile ilgili olarak yapılan eleştirilerin ve söylentilerin ise gerçeği yansıtmadığını kaydetti. 
     Oyuncularının çabasından memnun olduğunu belirten Güneş, şöyle devam etti 
     ''Trabzonspor, Avrupa hedefine hazırlanmalıdır. Amacımız, Avrupa Şampiyonlar Ligi'ne katılmak ve Türkiye Kupası'nı kazanmak. Bunun için önümüzdeki tüm maçları kazanmaya çalışacağız. Güzel bir futbol oynayıp, karşılaşmalardan iyi sonuçlar almak istiyoruz.'' Trabzonspor'un Trabzon'dan başka dostu olmadığını kaydeden Güneş, ''Bizim bizden başka dostumuz yok. Bunun için de karşılıklı fikir alışverişi yapmalıyız. Bizde oyuncusunu ihbar eden teknik direktör olmadı, ben olmadım. Oyuncusunu ihbar eden teknik direktör olmaz. Bu çok çirkindir'' dedi. 
     Trabzonspor'da birlik ve beraberliğin daha da güçlenmesi gerektiğini vurgulayan Güneş, ''Amacımız, Trabzonspor'u büyütmek, şahısları değil. Buna ben de dahilim. Kişiler kulübün üstüne çıkmamalı'' diye konuştu. 
     Güneş, A Milli Takım'ın Arnavutluk ve Gürcistan maçlarından, teknik direktör ve futbolcularıyla başarıyla ayrılacağına inandığını belirterek, Türkiye'nin her iki maçı da kazanacak gücü olduğunu sözlerine ekledi. 
     
     BÜYÜKŞEHİR BELEDİYESİ ANKARASPOR MAÇI HAZIRLIKLARI 
     Öte yandan Trabzonspor, Büyükşehir Belediyesi Ankaraspor ile yapacağı maçın hazırlıklarını sürdürdü. 
     Teknik direktör Şenol Güneş yönetiminde Mehmet Ali Yılmaz Tesisleri'nde yapılan çalışmaya, milli takım kamplarında bulunan Fatih, Gökdeniz, Tolga, Hüseyin, Tayfun, Adem Koçak ve Tolga Zengin, ülkesinin milli takım kampında bulunan Szymkowiak ile izinli olan D'Haene katılmadı. 
     İdmanda futbolcular koşunun ardından dar alanda alanda pas çalışması yaptı. 
     
</TEXT>
</DOC>
