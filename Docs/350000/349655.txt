<DOC>
<DOCNO> 349655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun46.html </URL>
<DATE> 2005/06/07/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Ermeni lobisi yandaşlarından, Belçika senatosuna tepki... 
</HEADLINE>
<TEXT>

     Belçika Senatosu Adalet Komisyonu’nun, sözde Ermeni soykırımı iddialarını yasallaştırmayı hedefleyen siyasi girişimlere son vererek konuya ilişkin yasa tasarılarını reddetmesi Ermeni lobisinin ve yandaşlarının şiddetli tepkilerine neden oluyor. 
     Sözde soykırımı reddedenlerin para ve hapis cezalarına çarptırılmalarını öngören tasarıları gündeme taşıyan ve savunan Valon Liberal Parti MR üyesi Nathalie de T’Serclaes, önerileri reddeden Senato Adalet Komisyonu’nu "nadir bir ikiyüzlülükle" itham etti ve sözde soykırıma "birinci sınıf cenaze töreni yapıldığını" söyledi. 
     Belçika’daki 1995 tarihli Yahudi soykırımını inkar edenleri cezalandıran yasayı değiştirme girişiminde bulunan, ancak azınlıkta kalan Valon liberal "Mouvement Reformateur" MR partisi üyeleri, diğer partileri "korkaklıkla" suçladılar. 
     Adalet Bakanı Laurette Onkelinx, Belçika hükümetinin koalisyon ortağı olan MR’in, "hükümet bünyesinde sağlanan mutabakata rağmen" izlediği yıkıcı tavırdan "son derece sinirlendiğini" ifade etti. 
     Onkelinx, Sosyalist Parti’ye ve bu partinin Türk asıllı üyelerine saldıran MR’i eleştirirken, bu partinin ve "bazı topluluklar" olarak adlandırdığı Ermeni lobisinin "kışkırtıcı" tutumunu "asil olmayan bir tavır" olarak nitelendirdi. 
     Valon Hıristiyan Demokrat Parti CDH üyesi Senatör Clothilde Nyssens, Yahudi soykırımının küresel olarak tanındığını ve inkarcılarının cezalandırıldığını, hukukun "ciddi bir iş" olduğunu, sözde Ermeni soykırımı konusunda ise "siyasileştirme" girişimleri görüldüğünü belirtti. 
     Valon liberallerin tersine bir tavır izleyen Flaman Liberal Parti VLD üyeleri, "hukukun net olması" gereği üzerinde durdular ve Yahudi soykırımının önemine değinerek, Belçika’dan da onbinlerce Yahudi’nin öldürülmek üzere fırınlara taşındığını hatırlattılar. 
     Türk asıllı Flaman sosyalist Senatör Fatma Pehlivan da, bu tür tartışmalar çerçevesinde 16. ve 17. yüzyıllara dönülebileceğini, Amerika’da kızılderililerin soykırıma uğradıklarının anlatılabileceğini belirtti. Pehlivan, bu tür tartışmaların yerinin Senato olmadığını hatırlattı. 
     Senato Adalet Komisyonu Başkanı Flaman Hıristiyan Demokrat Parti CDV üyesi Hugo Vandenberhe de, "Senato’nun tarihi yargılayan bir mahkeme olmadığını" ifade etti. 
     Adalet Komisyonu’nun bugünkü kararından sonra, Yahudi soykırımını konu alan yasaya ilişkin görüşmeler, sözde Ermeni soykırımı iddialarını yasallaştırmayı hedefleyen tasarılardan arındırılmış bir şekilde, gelecek hafta devam edecek. 
     
</TEXT>
</DOC>
