<DOC>
<DOCNO> 345346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko33.html </URL>
<DATE> 2005/05/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
TÜSİAD YİK Başkan Yardımcısı Kaslowski Babacan yerinde bir karar 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi Başkan Yardımcısı ve TÜSİAD International Başkanı Aldo Kaslowski, Devlet Bakanı Ali Babacan’ın AB ile ilişkilerde başmüzakereciliğe getirilmesinin, yerinde ve isabetli bir karar olduğunu söyledi. 
     Kaslowski, Babacan’ın başmüzakereci olarak görevlendirilmesinin uzun zamandan beri bekledikleri bir tayin olduğunu belirterek, "Nihayet gerçekleşti ve çok mutluyuz" dedi. 
     Başmüzakereciliğin, yılbaşından bu yana doldurulması gereken bir görev olduğunu kaydeden Kaslowski, "En iyi şekilde, bu şekilde yerini bulmuştur diye düşünüyoruz. Bundan sonra AB ile ilişkilerimizde kaybedilen zamanı da hızla yakalayacağımızı ümit ediyorum" diye konuştu. 
     Kaslowski, bakanlık ve başmüzakerecilik görevinin bir arada sürdürülmesi konusunda da şunları kaydetti 
     "Bence bu pozisyonda olması, ikincisine güç katacaktır. 
     Sürdürülemeyeceğine dair herhangi bir endişe de taşımıyoruz. Babacan, Avrupalılar tarafından da çok yakından tanınan bir kimse. Bu açıdan da bir sorun yaşayacağımızı tahmin etmiyorum. Ayrıca TÜSİAD olarak AB konusunda tecrübeli de sayılıyoruz. Dolayısıyla sayın Bakan’a da bu konuda destek vereceğimiz kesindir. Candan kutluyorum. Bence çok yerinde, çok isabetli bir karar." 
     
</TEXT>
</DOC>
