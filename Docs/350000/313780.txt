<DOC>
<DOCNO> 313780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko03.html </URL>
<DATE> 2005/02/09/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Merkez Bankası kısa vadeli faiz oranlarını düşürdü 
</HEADLINE>
<TEXT>

     Merkez Bankası kısa vadeli faiz oranlarını, bugünden geçerli olmak üzere yarım puan düşürdü Merkez Bankası'nın dün gerçekleşen bu yılın ikinci Para Politikası Kurulu toplantısından faiz indirimi çıktı. 
     Merkez Bankası'ndan yapılan açıklamaya göre, yapılan ayarlama kapsamında gecelik borçlanma faiz oranı yüzde 17'den yüzde 16,50'ye çekilirken, borç verme faiz oranı yüzde 21'den yüzde 20,50'ye indirildi. 
     1 haftalık borçlanma faiz oranı da, yüzde 17'den yüzde 16,50'ye düşürüldü. 
     Geç likidite penceresi faiz oranları kapsamında, geç likidite penceresi uygulaması çerçevesinde, Bankalararası Para Piyasası'nda saat 16.00 - 16.30 arası gecelik vadede uygulanan Merkez Bankası borç verme faiz oranı yüzde 25'ten yüzde 24,50'ye düşürülürken, yüzde 5 olan borçlanma faiz oranı değiştirilmedi. 
     Açık piyasa işlemleri çerçevesinde, piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları yüzde 19'dan yüzde 18,50'ye düşürüldü. 
     Bu arada açıklamada, faiz indirimine ilişkin kararın gerekçesini açıklayan ''Enflasyon ve Görünüm'' başlıklı raporun, 8 Şubat tarihli Para Politikası Kurulu toplantısında yapılan değerlendirmeleri de göz önüne alacak şekilde, iki iş günü içinde yayımlanacağı kaydedildi. 
     
</TEXT>
</DOC>
