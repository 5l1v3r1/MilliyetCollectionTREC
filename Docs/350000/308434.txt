<DOC>
<DOCNO> 308434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun23.html </URL>
<DATE> 2005/01/22/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Almanya, yüzlerce İslamcıyı sınır dışı etmeye hazırlanıyor 
</HEADLINE>
<TEXT>

     Almanya'daki eyaletlerin içişleri bakanlarının yüzlerce radikal dinciyi ülkeden sınır dışı etmeye hazırlandığı bildirildi. 
     Der Spiegel dergisinin haberinde, eyalet içişleri bakanlarının, 1 Ocak 2005 tarihinde yürürlüğe giren ve ülke için tehdit oluşturduğundan şüphelenilen yabancıların sınır dışı edilmelerine imkan veren yeni Göç Yasası'na dayanarak, sınır dışı etmek istedikleri radikal dincilerle ilgili listeler hazırladıklarını yazdı. 
     Bavyera Eyaleti İçişleri Bakanı Günther Beckstein, Federal İçişleri Bakanı Otto Schily tarafından koalisyon ortağı Birlik 90 Yeşiller'in tepkisine rağmen alınan karar doğrultusunda kendileri için yeni imkanların doğduğunu ve bu fırsatlardan kararlı şekilde faydalanacaklarını söyledi. 
     Bu yabancıların sınır dışı edilmeleri konusunda Leipzig kentindeki Federal İdare Mahkemesi sorumlu olacak ve temyize gitme hakları bulunmayacak. 
     
</TEXT>
</DOC>
