<DOC>
<DOCNO> 315431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy10.html </URL>
<DATE> 2005/02/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Fransız Bakan Haignere Türkiye'yi çok kararlı gördüm 
</HEADLINE>
<TEXT>

     Fransa'nın AB İşlerinden Sorumlu Delege Bakanı Claudie Haignere, AB'ye tam üyelik yolunda Türkiye'yi, ekonomik ve siyasi reformları gerçekleştirme açısından çok kararlı gördüğünü söyledi. 
     Claudie Haignere, Türkiye'nin AB'ye uyumu konusundaki sorularını yanıtladı. 
     Türkiye'nin, AB yolunda şu ana kadar gösterdiği kararlılığın aynen devam etmesi gerektiğini belirten Haignere, niyet şeklindeki bu kararlılığın devam etmesi halinde, Türkiye'nin AB sürecinde başarılı olacağını söyledi. 
     
     EKONOMİK REFORMLARDAKİ BAŞARI... 
     Özellikle ekonomi alanında, Türkiye'nin gayretlerinin iyi sonuçlar verdiğine dikkati çeken Haignere, Türkiye'nin, ekonomik istikrar yolundaki uygulamalarına devam etmesinin önemini vurguladı. 
     Haignere, ekonomideki istikrarlı uygulamaların, Türkiye'yi, AB'nin ekonomik kriterlerine daha çok yaklaştıracağını ifade etti. 
     Diğer aday ülke örneklerine de atıfta bulunan Haignere, AB'ye uyum sürecinde, reformları aynı kararlılıkla sürdüren aday ülkelerin, AB'ye daha hızlı uyum sağladıklarını ve tam üyelik süreçlerinin de hızlandığının görüldüğünü vurguladı. 
     Claudie Haignere, Türkiye ziyareti sırasında, Dışişleri Bakanı ve Başbakan Yardımcısı Abdullah Gül, Devlet Bakanı Ali Babacan, AB Uyum Komisyonu Başkanı Yaşar Yakış ile görüşerek, Türkiye'nin AB'ye uyum çerçevesindeki çalışmalarının yanı sıra Türkiye-Fransa ikili siyasi ve ekonomik ilişkileri, AB çerçevesinde Fransa ile yürütülebilecek işbirliği projeleri konusunda bilgi alışverişinde bulundu. 
     
</TEXT>
</DOC>
