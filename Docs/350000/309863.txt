<DOC>
<DOCNO> 309863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko02.html </URL>
<DATE> 2005/01/27/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Kiraz şoklama ve paketleme fabrikası kuruluyor 
</HEADLINE>
<TEXT>

     -TÜRKİYE'DE İLK OLACAK... 
     -ÇİVRİL'E SUYLA SOĞUTMA YAPACAK KİRAZ ŞOKLAMA VE PAKETLEME TESİSİ KURULUYOR -DENİZLİ VALİSİ ŞİMŞEK 
     -''ÖZEL İDARE BÜTÇESİNİN YÜZDE 20'SİNİ TARIM SEKTÖRÜNDEKİ YATIRIMLARA AYIRDIK'' FOTOĞRAFLI 
     DENİZLİ A.A - 26.01.2005 - Türkiye'de ilk kez suyla soğutma yapacak Kiraz Şoklama ve Paketleme Tesisi, Denizli'nin Çivril İlçesi'nde kurulacak. 
     Yıllık 2 bin 500 ton kiraz üretimi gerçekleşen Çivril'in Gümüşsu Beldesi'nde yaptırılacak Kiraz Şoklama ve Paketleme Tesisi'nin temelini atan Denizli Valisi Gazi Şimşek, tesis yetersizliği nedeniyle Denizli'de üretilen kirazların yeterince değerlendirilemediğini söyledi. 
     Temeli atılan tesisin bu alandaki eksikliği önemli ölçüde gidereceğini kaydeden Şimşek, ''Sanayisi gelişmiş ülkelere baktığımızda tarımı hiçbir zaman ihmal etmediklerini, sanayi ile tarımın birlikte geliştiğini görürüz. Valilik olarak Denizli tarımını geliştirmek için çiftçiyi desteklemeye devam edeceğiz. 33 milyon YTL olan 2005 yılı İl Özel İdare bütçesinin yüzde 20'sini tarım sektöründeki yatırımlara ayırdık'' dedi. 
     Tarımda verimi artırmak için teknolojiye ayak uydurmak gerektiğini de vurgulayan Şimşek, ''AB sürecini çok iyi değerlendirmeli, gelişen teknolojiyi kullanmalıyız. Kalite, artan verim ve AB ülkelerine sağlanacak uyum, ihracatımızın yükselmesini sağlayacaktır'' diye konuştu. 
     Kiraz Şoklama ve Paketleme Tesisi'nde suyla soğutma yönteminin uygulanacağını ifade eden Tarım İl Müdürü Yusuf Gülsever de, şunları söyledi 
     ''Soğutma tesislerinde amonyak gazıyla soğutma yapılıyordu. Bunun sağlığa zararlı olduğu ifade edilmekte. Bu nedenle Avrupa ülkelerinin geçmeye çalıştığı, ancak Türkiye'de henüz hiçbir örneği bulunmayan suyla soğutma yöntemini, ilk kez Gümüşsu Kiraz Şoklama ve Paketleme Tesisi'nde kullanacağız.'' Gülsever, Türkiye'den yıllık 24 bin 5 ton kiraz ihraç edilerek, 48 milyon 702 bin dolar gelir sağlandığını, Denizli'de ise 10 bin dekar alanda 180 bin adet kiraz ağacı bulunduğunu, yıllık kiraz üretiminin 9 bin 82 ton olarak gerçekleştiğini sözlerine ekledi. 
     Denizli Valiliği ve Gümüşsu Tarımsal Kalkınma Kooperatifi işbirliğiyle 67 bin 220 metrekare alana kurulacak tesis 474 bin YTL'ye 474 milyar mal olacak. Bu yılın ortalarında hizmete açılması planlanan tesiste günlük 48 ton kiraz işlenebilecek ve 69 kişi istihdam edilecek. Tesisin ekonomiye yıllık 445 bin YTL 445 milyar katkı sağlaması bekleniyor. 
     Vali Şimşek, Çivril Belediyesi'nce yaptırılacak ve 150 bin YTL'ye 150 milyar mal olacak mezbahanenin temelini de attı. 
     EÜ-MTN 19 51 26 01 05 
     
</TEXT>
</DOC>
