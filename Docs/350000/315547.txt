<DOC>
<DOCNO> 315547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonyas03.html </URL>
<DATE> 2005/02/15/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Grammy ödülleri reytinglerde çöktü... 
</HEADLINE>
<TEXT>

     ABD'de geçen pazar akşamı CBS televizyonunun canlı yayınladığı 47. Grammy Ödülleri töreninin, 1995'ten bu yana en düşük, tarihin de en düşük ikinci reytingini aldığı bildirildi. 
     Amerikan televizyon izleyicilerinin Grammy Ödül töreni yerine rakip kanal ABC'de yayınlanan ''Desperate Housewives'' dizisini izlemeyi tercih ettikleri ifade edildi. 
     Nielsen Medya Araştırmaları şirketi tarafından açıklanan reyting rakamlarına göre, müzik dünyasının en ünlü simalarının biraraya geldiği Grammy Ödülleri töreni sadece 18,83 milyon izleyici çekebildi. 
     Müzik dünyasının en önemli ödül töreni olan Grammy'i, geçen yıl düzenlenen törene göre bu yıl yüzde 28 oranında daha az kişi izledi. 
     Reklam verenlerin başlıca hedef kitlesi olan 18-49 yaş aralığındaki seyirci kitlesindeki düşüşün çok daha yüksek olduğu belirtildi. 
     Geçen yıl 18-49 yaş aralığındaki seyirciler arasındaki reytingi 12 olan Grammy Ödülleri töreninin bu yılki reytinginin 8,1'de kaldığı, her reyting puanının televizyon bulunan hanelerin yüzde 1'ine karşılık geldiği kaydedildi. 
     Efsanevi caz müzisyeni Ray Charles'in 8 ödül kazandığı gecenin canlı yayınının başlangıç aşamasında reytinginin nispeten yüksek olduğu, ''Desperate Housewives''ın, Grammy töreni izleyicilerinden 1,5'lik bir reyting, yani yaklaşık 3 milyon izleyici çaldığına dikkat çekildi. 
     
</TEXT>
</DOC>
