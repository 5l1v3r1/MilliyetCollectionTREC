<DOC>
<DOCNO> 343053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo52.html </URL>
<DATE> 2005/05/16/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Bursaspor yönetimi olağanüstü kongre kararı aldı... 
</HEADLINE>
<TEXT>

     Bursaspor Yönetim Kurulu, 4 Haziran’da olağanüstü kongreye gitme kararı aldı. 
     Bursaspor Kulübü Başkanı Erkan Körüstan, yönetim kurulunun Vakıfköy Orhan Özselek Sosyal Tesisleri’ndeki haftalık olağan toplantısının ardından yaptığı açıklamada, Bursa kentinin Bursaspor için kenetlenmesi, Bursaspor’a sahip çıkması ve özellikle 2. Lig A 
     Kategorisi’nde mücadele edeceği gerçeğinin getirdiği ekonomik kaynak yaratma realitesinin, olağanüstü kongre kararının alınmasındaki temel nedeni oluşturduğunu söyledi. 
     Kulübe, maddi ve manevi desteğin sağlanması ve sahiplenilmesiyle tüm Türkiye’ye Bursaspor’un büyüklüğünün gösterilmesinin, kongrede kimin başkan olacağından daha önemli olduğunu ifade eden Körüstan, "Tüm kenti, özellikle belediyeleri, kamu kuruluşlarını, sanayi tesisleri ve tüm iş dünyasını yapacakları somut katkılarını açıklayarak Bursasporumuza sahip çıkmaya davet ediyoruz" dedi. 
     Körüstan, bir gazetecinin "Aday olmayı düşünüyor musunuz " sorusuna, "Kimin aday olup olmayacağı önemli değil. Önemli olan Bursaspor’a sahip çıkmak. Biz, bu çerçevede üzerimize görev düşerse çekinmeden yaparız" yanıtını verdi. 
     "Görev süreniz içinde Bursa kentinden yeteri kadar destek gördünüz mü " şeklindeki soruya ise Körüstan, "Buna tam anlamıyla evet diyemem. Bağış kampanyasına 147 kişi katıldı. BTSO’dan da katkı aldık. Bunun dışında katkı olmadı. Tabii taraftarımızın muhteşem desteğini unutmamak gerek. Onlar yeterince destek verdiler. AK Parti Grup Başkan Vekili Faruk Çelik de SSK ve GSGM’ye olan borçların ertelenmesi ve taksitlendirilmesi konusunda ciddi yardımlarda bulunmuşlardır" dedi. 
     Körüstan, "Aday çıkar ve Sizi listemde görmek istiyorum diye teklif gelirse kabul eder misiniz " sorusunu da "Böyle bir teklif geldi. Ama kabul etmedim. Biz şu anda kimin yönetici veya başkan olacağını tartışmıyoruz. Önemli olan tüm kentin Bursaspor’a sahip çıkmasıdır" diye yanıtladı. 
     
</TEXT>
</DOC>
