<DOC>
<DOCNO> 319922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun28.html </URL>
<DATE> 2005/03/02/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Suriye basınından Rice'a Küstah ve ukala bir açıklama 
</HEADLINE>
<TEXT>

     Suriye'de yayınlanan Teşrin gazetesi, ABD Dışişleri Bakanı Condoleezza Rice'ın Suriye hakkındaki açıklamasını ''küstah ve ukala'' olarak niteledi. 
     Gazetenin baş yazısında, Rice'ın açıklamasının, ''ukalalık, küstahlık ve Suriye'ye karşı yeni tehditler içerdiği'' belirtilerek, ''Suriye'yi tehdit etmek gereği duyuyorlar'' denildi. 
     Rice, dün Londra'da düzenlediği basın toplantısında, Baas Partisi'nin 42 yıldır iktidarda olduğu Suriye'nin, Ortadoğu'da giderek artan demokrasi arzusuna ayak uyduramadığını söylemişti. 
     Fransa Dışişleri Bakanı Michel Barnier ile gazetecilere açıklamada bulunan Rice, Suriye askerlerinin ve istihbarat görevlilerinin Lübnan'dan çekilmeleri çağrısını yinelemişti. Geçen eylül ayında BM Güvenlik Konseyi, Suriye'nin Lübnan'daki 15 bin askerini çekmesi ve Lübnan'ın politikalarına karışmaması yönünde karar almıştı. 
     Teşrin gazetesi, bu kararı, Amerikan-İsrail planı olarak nitelendirdi ve ''ABD-Siyonist planı, fitili ateşlemeden, Arap ülkelerini istikrarsız hale getirmeden ve Suriye üzerinde baskı kurmadan başarılı olamayacak. Karar sadece Suriye, Lübnan ve Irak'ı değil, istisnasız bütün Arapları hedef alıyor'' yorumunda bulundu. 
     
</TEXT>
</DOC>
