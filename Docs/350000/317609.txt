<DOC>
<DOCNO> 317609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo32.html </URL>
<DATE> 2005/02/22/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Hakan Ünsal Cafer'in yalan konuşacağını sanmıyorum... 
</HEADLINE>
<TEXT>

     Galatasaraylı futbolculardan Hakan Ünsal, Türkiye'de teşvik primi söylentilerinin her zaman olduğunu ifade ederek, ''Cafer arkadaşımız çıktı, aldıklarını söyledi. Cafer'in yalan konuşacağını sanmıyorum'' dedi. 
     Polat Champions Bar'da yapılan Şirketler Futbol Ligi'nin kura çekiminden sonra basın mensuplarının sorularını yanıtlayan Hakan, 2000-01 sezonunda Ankaragücü ile yaptıkları maçta rakip takım oyuncularına teşvik primi verildiği şeklindeki iddialarla ilgili olarak, ''Bu tür maçlardan önce söylentiler çıkıyor, ama bizim ispat etme şansımız yok. Cafer arkadaşımız gibi biri çıkıp da Evet biz aldık kardeşim, bize teşvik primi geldi derse, ancak bunun doğruluğu ortaya çıkabilir. Cafer'in yalan konuşacağını sanmıyorum. Dobra bir arkadaşımız'' diye konuştu. 
     Teşvik primi söylentilerinin yıllardır olduğunu vurgulayan Hakan, ''Teşvik primi söylentileri belki 50 sene önce de vardı. Sanki bugün yeni çıkmış gibi ortamın gerilmesi çok farklı şeylerin söylenmesi enteresan. Bana göre bu yeni bir şey değil'' dedi. 

     
</TEXT>
</DOC>
