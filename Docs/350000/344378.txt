<DOC>
<DOCNO> 344378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur34.html </URL>
<DATE> 2005/05/20/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Başesgioğlu Türk tarihinin hiçbir sayfası karanlık değildir 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Türk tarihinin hiçbir sayfasının karanlık olmadığını belirterek, "Ermeni meselesi de dahil olmak üzere bizim tarihimiz, bırakın soykırımı, kendi ülkelerinde mezalime, işkenceye uğrayan insanların barındığı, koştuğu bir ülkedir" dedi. 
     Başesgioğlu, Karadeniz Teknik Üniversitesi’nin KTÜ 50. kuruluş yıldönümü etkinliklerinde yaptığı konuşmada, KTÜ’nün çok sayıda bilim adamı yetiştirerek, bilime önemli katkılar sağladığını söyledi. 
     Dünyanın küreselleşmeyle birlikte acımasız bir rekabetin içine girdiğini, küreselleşmenin insani boyutu hafife alan, sadece ayakta kalabilenlerin yaşadığı bir arenaya dönüştüğünü ifade eden Başesgioğlu, küreselleşmenin olumsuz etkilerinden toplumları korumak amacıyla dünyada bir takım sosyal boyutlu projeler üzerinde çalışıldığını bildirdi. 
     Başesgioğlu, acımasız rekabet ortamında Türkiye’yi güçlü kılacak yetişmiş, nitelikli insan gücü ile yüksek teknolojiye ihtiyaç olduğunu belirterek, nitelikli yetişmiş insan kaynağına ve yüksek teknolojiye sahip olan ülkelerin bu yarışta geri kalmayacaklarını ifade etti. 
     Hükümetin Türkiye’deki bilimsel araştırmaların geliştirilmesi için TÜBİTAK’a bu yıl önemli bir kaynak aktardığını anlatan Başesgioğlu, "Umuyorum üniversitelerimiz TUBİTAK’a ayrılmış bu kaynaktan yeterince istifade etmenin kanallarını bulurlar" diye konuştu. 
     
     "TÜRK TARİHİNİN HİÇBİR SAYFASI KARANLIK DEĞİLDİR" 
     Türkiye’nin 70 milyon nüfusa sahip büyük bir ülke olduğunu ve tarihinden, coğrafyasından gelen birçok zorlukları bulunduğuna işaret eden Başesgioğlu, şunları kaydetti 
     "Geçmişte bizle hesaplaşması yarım kalmış olanlar, bugün yine o eski defterleri açtılar. Acaba Türkiye’nin bulunduğu şu ortam içinde bu geçmişte yarım kalmış hesaplardan kendilerine bir avantaj sağlayabilirler mi bunun hesabını yapıyorlar. İşte sözde Ermeni soykırımı meselesi bunlardan biridir. Bunun gibi bir takım uluslararası platformlarda yakından izlediğimiz konular hep geçmişte yarım kalan hesaplaşmaların bugüne güncellenmesidir." Türklerin tarihlerinden utanan bir ulus olmadığını vurgulayan Başesgioğlu, Türk tarihinin hiçbir sayfasının karanlık olmadığını kaydetti. 
     "Ermeni meselesi de dahil olmak üzere bizim tarihimiz bırakın soykırımı, kendi ülkelerinde mezalime, işkenceye uğrayan insanların barındığı koştuğu bir ülkedir" diyen Başesgioğlu, sözlerini şöyle sürdürdü 
     "Onun için çeşitli parlamentolarda Türkiye’yi kınayan kararlar almalarını son derece yadırgıyoruz. Çok fazla değil, 10 sene sonra parlamentolarında Türkiye’yi kınayan kararlar alan ülkelerin hepsi teker teker Türkiye’den özür dileyeceklerdir. Ermeni diasporasının geçim kaynağı haline getirdiği bu suni gündem maddesi tarihin derinliklerine gömülecektir. Biz arşivimizle kaynaklarımızla bundan eminiz." Türkiye’de birlikte yaşama iradesinin asgari müştereklerinin ve ortak birçok değerin bulunduğuna değinen Başesgioğlu, sözlerini şöyle tamamladı 
     "Bu ortak değerler etrafında birleşen, bu toprakları vatan kabul eden ve bu ülkenin geleceğine samimiyetle inanan, kederde, kıvançta aynı duyguları paylaşmak yetiyor. Onun dışında fazla bir şey istemiyoruz. Müsaade edin de bu ülkede yaşamak isteyen, bu ülkenin onurlu bir vatandaşı olmak isteyen herkes bu asgari müştereklerde birleşsin, birleşmesi gerekir. 
     Artık devletin vazgeçilmezlerini, milletin değişmezlerini tartışma ortamından çıkartmak gerekmektedir. Bizim savaşımız, cehaletle, yoksullukla, dünya medeni milletler ailesi içerisinde layık olduğumuz yere gelme mücadelesi... Onun için enerjimizi boşa harcamanın gereği yok. Öyle bir birlik ve dirlik tablosu vermemiz lazım ki Türkiye üzerinde hesapları olanları caydıracak, onları bu emellerinden vazgeçirecek çok sağlam ve güzel bir tabloyu bütün dünyaya göstermemiz lazım." 
     
</TEXT>
</DOC>
