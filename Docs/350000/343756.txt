<DOC>
<DOCNO> 343756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur09.html </URL>
<DATE> 2005/05/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
KPSS'ye başvurular bugün sona eriyor... 
</HEADLINE>
<TEXT>

     A grubu kadrolar ile öğretmen adaylarına yönelik yapılacak Kamu Personel Seçme Sınavı’nın KPSS 11 Mayıs’ta başlayan başvuru süresi, bugün mesai saati bitiminde sona eriyor. 
     Sınava, A grubu kadrolara girmek isteyenler ile öğretmen adayları başvurabilecek. 
     A grubu kadrolar, Başbakanlık, bakanlıklar, bunların müsteşarlık, başkanlık ve bağımsız genel müdürlük düzeyindeki bağlı ve ilgili kuruluşları ile bağlı ortaklıklarındaki özel yarışma sınavına tabi tutulmak suretiyle girilen ve belirli bir yetiştirme programı sonrası yeterlik sınavına tabi tutulan mesleklere ilişkin kadrolar ile özel idareleri ve belediyelerin teftiş kurullarına ilişkin kadroları içeriyor. 
     Bu kapsamdaki kadrolar, müfettiş yardımcılığı, uzman yardımcılığı, denetmen yardımcılığı, aday meslek memurluğu Dışişleri Bakanlığı ve maiyet memurluğu kaymakam adaylığı gibi kadrolardan oluşuyor. 
     
     SINAVA SADECE LİSANS MEZUNLARI GİREBİLECEK 
     A grubu ve öğretmenlik kadrolarına yönelik yapıldığı için KPSS’ye sadece lisans mezunları girebilecek. İlköğretim, ortaöğretim ve ön lisans mezunları bu sınava alınmayacak. 
     2003-KPSS A grubu sonuçları 14 Kasım 2005 tarihine kadar, 
     2004-KPSS sonuçları da 9 Temmuz 2006’ya kadar geçerliliğini koruyacak. 
     Bu sınavlara girmiş olan adaylar, puanlarını yükseltmek isterlerse 2005-KPSS’ye katılabilecekler. 
     Adayların, A grubu olarak tanımlanan kadrolar ve öğretmenlik kadroları için kamu kurum ve kuruluşlarına başvurdukları tarihte mezun durumda olmaları gerekiyor. 
     
     BAŞVURMA İŞLEMLERİ VE SINAV ÜCRETİ 
     Sınava başvurma işlemleri, sınavı gerçekleştirecek ÖSYM’nin ve ÖSYM sınav merkezi yöneticiliklerinin açacakları bürolarca yürütülecek. 
     Başvuru bürolarına gelen adaylar kılavuz, başvurma belgesi ve soru örnekleri kitapçığından oluşan başvuru evrakını, 4 YTL karşılığında alabilecekler. 
     Adaylar, kılavuzdaki kurallara uygun olarak doldurdukları başvurma belgesi ile sınav ücretinin yatırıldığını gösterir banka dekontunu, başvuru süresinin bitimine kadar aldıkları yerlere teslim edecekler. 
     Sınavın 2 Temmuz Cumartesi günü yapılacak sabah oturumuna girecek adaylar 35 YTL, bu oturuma ek olarak diğer oturumlardan en az birine girecek adaylar da toplam 45 YTL sınav ücreti ödeyecekler. 
     
     SINAV 
     KPSS, 2-3 Temmuz 2005 tarihlerinde cumartesi sabah, cumartesi öğleden sonra, pazar sabah ve pazar öğleden sonra olmak üzere dört oturumda gerçekleştirilecek. 
     Tüm adaylar, sınavın 2 Temmuz Cumartesi günü yapılacak sabah oturumuna katılacak. Öğretmen adayları cumartesi öğleden sonraki oturuma da girecekler. A grubu kadrolar için sınava girecek olan adaylar pazar sabah, pazar öğleden sonra veya her iki pazar oturumuna da gireceklerine, başvuracakları kadroların koşullarını da göz önünde tutarak kendileri karar verecekler. 
     KPSS Türkiye’de il merkezleri ile KKTC’de Lefkoşa’da gerçekleştirilecek. 
     2005-KPSS sonuçları, sadece A grubu ve öğretmenlik kadroları için 
     sınav tarihinden itibaren 2 yıl geçerli olacak. 
     
</TEXT>
</DOC>
