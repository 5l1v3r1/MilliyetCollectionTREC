<DOC>
<DOCNO> 316110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy19.html </URL>
<DATE> 2005/02/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Erdoğan BM hem Irak hem de Kıbrıs konusunda iyi sınav veremedi 
</HEADLINE>
<TEXT>

     Başbakan Recep Tayyip Erdoğan, Birleşmiş Milletler'in BM hem Irak hem de Kıbrıs konusunda iyi sınav veremediğini söyledi. 
     Başbakan Erdoğan, Bosna-Hersek'teki ikinci gün temaslarına, Cumhurbaşkanlığı Konseyi Başkanı Borislav Paravak ile kahvaltıda biraraya gelerek başladı. 
     Konsey'in Hırvat Başkanı Dragan Covic ile Boşnak Başkanı Süleyman Tihiç'in de hazır bulunduğu kahvaltıya, Devlet Bakanı Beşir Atalay ile Ulaştırma Bakanı Binali Yıldırım da katıldı. 
     Bosna-Hersek Cumhurbaşkanlığı Konseyi'nde başkanlık, Boşnak, Hırvat ve Sırplar arasında 8'er aylık dönemler halinde dönüşümlü olarak yapılıyor. Konsey'in başkanlık görevini şu anda Sırp başkan Borislav Paravak yürütüyor. 
     
     ''HUZUR VE BARIŞ İÇİNDE YAŞAMAK İSTİYORUZ'' 
     Alınan bilgiye göre, görüşmede, Başbakan Erdoğan, Bosna-Hersek'in bölgede örnek bir ülke olması gerektiğini söyledi. 
     Üç başkan ise ülkelerindeki bu çok etnikli yapıyı başarmaları gerektiğini ifade ederek, bu konuda meydana gelecek olumsuzlukları yenmek zorunda olduklarını anlattılar. 
     Başbakan Erdoğan da konsey başkanlarına, çok kültürlülük ve birarada yaşama başarısını göstermeleri gerektiğini söyleyerek, ''Sizin bu başarınız hem bölge hem de uluslararası alanda ülkeniz için daha iyi olacaktır'' diye konuştu. 
     Konsey başkanları, ülkelerinde eskiden olduğu gibi bundan sonra da huzur ve barış içinde barış içinde yaşamak istediklerini belirterek, cami ve kiliselerin birarada bulunmasını istediklerini anlattılar. 
     
     ''BM, VERDİĞİ TAAHHÜTLERE SAHİP ÇIKMADI'' 
     Her üç başkan, BM'nin bu yıl gündeme getireceği Bosna Planı hakkındaki görüşlerini Başbakan Erdoğan'a sordular. 
     Erdoğan da BM'nin hem Irak hem de Kıbrıs konusunda iyi sınav veremediğini, bu konulara hakim olamadığını kaydetti. Kıbrıs'ta bir referandum yapıldığını ve referandumda Kıbrıslı Türklerin ''evet'' Rumların ise ''hayır'' dediğini hatırlatan Erdoğan, ''BM verdiği taahhütlere sahip çıkmadı'' dedi. 
     Başbakan Erdoğan, Türkiye'nin AB konusunda tüm kriterleri yerine getirdiğini belirtti. 
     17 Aralık 2004 tarihinden önce AB yetkililerine, ''başka kriter var mı '' diye sorduğunu, onların da ''yok'' cevabı verdiklerini bildiren Erdoğan, ancak daha sonra AB yetkililerinin, Türkiye hakkındaki raporun içine yeni koşullar koyduklarını anlattı. Erdoğan, AB'nin, Türkiye'yi içine alarak medeniyetler buluşmasını sağlaması gerektiğine işaret ederek, ''Eğer AB bizi almayacaksa 'biz Hıristiyan kulübüyüz' demeli'' diye konuştu. 
     
     TÜRK İŞADAMLARINA YATIRIM DAVETİ 
     Alınan bilgiye göre görüşmede, Bosna-Hersekli üç başkan, Türkiye'nin AB mücadelesine olumlu baktıklarını söylediler. Bu mücadelenin kendilerine de olumlu katkılar sağlayacağını dile getiren başkanlar, Başbakan Erdoğan'a, AB ile üyelik müzakerelerinde yaşadıklarını sordular. 
     Erdoğan da Türkiye'nin bu konuda yaşadığı sıkıntıları anlattı. 
     Başkanlar, Türk işadamlarının Romanya, Bulgaristan ve Rusya gibi ülkelerde daha çok yatırım yaptıklarına dikkati çekerek, kendi ülkelerine de yatırım yapmaya çağırdılar. 
     Başbakan Erdoğan da ''Bunun için sizin daha fazla çabalamanız lazım'' diyerek, siyasiler olarak kendilerinin bu konudaki engelleri kaldırabileceklerini anlattı. 
     
</TEXT>
</DOC>
