<DOC>
<DOCNO> 305360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun05.html </URL>
<DATE> 2005/01/11/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Bush'un yemin töreninde görülmemiş önlemler... 
</HEADLINE>
<TEXT>

     Deniz Arslan bildiriyor 

      ABD Başkanı George W. Bush'un ikinci dönem görevine başlayacağı 20 Ocak'taki yemin töreni öncesinde, Washington'da olağanüstü güvenlik önlemleri alınacak. 
     Bugüne kadar gerçekleşen başkanlık yemin törenleri içinde Bush'un yemin töreni, en fazla güvenlik önlemi alınan tören olacak. Güvenlik organizasyonu ise, başkent Washington yerine, komşu Virginia eyaletinin kuzeyindeki bir komuta merkezinden gerçekleştirilecek. Bu merkez içinde Gizli Servis'in yanısıra, 50 federal, eyalet ve yerel ajans yetkilisi gökyüzünün güvenliğini kontrol edecek. Karada ise metro sistemi kontrol altına alınacak. Büyük plazma ekranlarda, helikopterlerdeki kameralardan gelen canlı video görüntüleri izlenecek. Aynı şekilde ABD kongresinde de pek çok yere kamera yerleştirilecek. 
     Güvenlik yetkilileri, gökyüzünü koruyan savaş uçaklarını izleyecek ve kentin üç boyutlu haritaları üzerinde çalışacak. Bu arada geçen hafta kongrede istihbarat ve güvenlik yetkililerinin, kongrede olası bir yangın veya intihar saldırısı benzeri krizlere karşı hazırlıklı olma konusunda dört saatlik bir oturum düzenlediği belirtiliyor. Yemin töreninin gerçekleşeceği gün, Washington'da caddelerin bir bölümü de trafiğe kapanacak. 
     Yemin töreninde protestocuların gösterileri için ise yedi ayrı bölge tahsis edildi. Bu bölgeler dışında protesto gösterileri yapılamayacak. Güvenlik görevlileri tarafından sınırları belirlenecek bölgede sırt çantası, kamera çantası, termos, piknik sepeti, puset veya şemsiyeye izin verilmeyecek. 
     Washington metrosunda görev yapan polis de alarma geçirildi. Yemin töreni için metro polisi, göz kontağından kaçınan, nereye gittiği belirsiz görünen kişileri sorgulayacak. Bush'un yemin törenine gidiş yolu üzerinde 4600 polis görev yapacak. Çatılara keskin nişancılar yerleştirilecek. Tören sırasında, bomba tespit etmek üzere eğitilmiş 20 kadar köpek de görev yapacak. 
     Kimyasal veya biyolojik bir saldırı olmasına karşı, çöken binalardan insanları kurtarmak üzere özel ekipler de hazır bulunacak. Ayrıca metro istasyonları, önemli binalar ve meydanlarda, kimyasal veya biyolojik bir saldırıyı tespit eden özel sensorlar kullanılacak. Olası bir biyolojik, kimyasal, radyolojik veya nükleer saldırıya karşı Enerji Bakanlığı bilim adamları, ulusal Okyanus ve Atmosfer İdaresi meteorolojistleri, Çevre Koruma Ajansı yetkilileri, NASA ve askeri uzmanlar ülke genelinde hazır bekleyecek. 
     Washington Anıtı merkez alınarak 26 kilometrelik bir alanda küçük uçaklar için uçuş yasağı uygulanacak. Bazı uçuşlar, yemin töreninin olduğu gün belli saatlerde kısıtlanacak. 
     ABD kongresi, pazartesi gününden başlayarak yemin törenine katılacaklar için yüksek teknolojili, renk değiştirme kabiliyeti olan biletleri davetlilere dağıtmaya başlayacak. Biletler, ışığa tutulduğu zaman renk değiştiriyor. Yetkililer, yemin törenine 250 bin kişinin katılmasını bekliyor. Başkan Bush'un, bu törende de, ilk yemin töreninde kullandığı ailesine ait bir İncil üzerine yemin etmesi bekleniyor. 
     Öte yandan Washington Belediye Başkanı Anthony Williams, yemin töreni güvenliği için güvenlik hazırlıklarında toplam 17.3 milyon dolara ulaşan faturayı kimin ödeyeceği konusunu gündeme getirdi. ABD İç Güvenlik Bakanlığı yetkililerine mektup yazan Williams, 18-21 Ocak tarihleri arasında polisin yapacağı fazla mesai ücreti, özel plakaların üretimi, güvenlik noktalarının oluşturulması benzeri işlerin faturasının federal hükümet tarafından karşılanmasını istedi. 
     
</TEXT>
</DOC>
