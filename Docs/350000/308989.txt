<DOC>
<DOCNO> 308989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur56.html </URL>
<DATE> 2005/01/24/ </DATE>
<TIME> 19.31 </TIME>
<AUTHOR>  </AUTHOR>
<HEADLINE>
Antalya'da fırtına uyarısı... 
</HEADLINE>
<TEXT>

     Antalya Meteoroloji Bölge Müdürlüğü, Antalya ve çevresinin yarından itibaren yağışlı ve ılık havanın etkisine gireceğini, bölgede fırtına beklendiğini bildirdi. 
     Meteoroloji Bölge Müdürlüğü'nden yapılan açıklamada, bölgenin yarından itibaren yağışlı ve ılık havanın etkisine gireceği, yağışla birlikte güney yönlerden esecek rüzgarın fırtına şeklinde olacağı belirtildi. 
     Yağışların yarın sağanak ve gök gürültülü sağanak, çarşamba gününden itibaren de yer yer etkili sağanak şeklinde olacağı bildirilen açıklamada, rüzgarın güney yönlerden kuvvetli, zamanla fırtına şeklinde eseceği kaydedildi. 
     Rüzgarın hızının saatte 70-80 kilometreye, Muğla ve civarında da zaman zaman saatte 90 kilometreye ulaşacağı bildirildi. 
     Bodrum-Anamur arasında fırtına beklendiğine dikkat çekilen açıklamada, rüzgarın kıble ve keşişlemeden 5-6, zaman zaman 7-8, Bodrum-Finike arasında 9 kuvvetinde saatte 21-27, zaman zaman 33-40, Bodrum ile Finike arasında 45 deniz mili hızla eseceği belirtildi. 
     Denizin orta, yer yer kaba ve çok kaba dalgalı, dalga yüksekliğinin 2-3, yer yer 4-5 metre dolayında olacağı, havanın çok bulutlu, sağanak ve gök gürültülü sağanak yağışlı geçeceği, görüş uzaklığının 10, yağış anında 1-3 kilometre dolayında olacağı kaydedildi. 
     
</TEXT>
</DOC>
