<DOC>
<DOCNO> 337322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun34.html </URL>
<DATE> 2005/04/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
The Washignton Post Terörizm 3 kart arttı 
</HEADLINE>
<TEXT>

     ABD'de yayımlanan The Washington Post gazetesi, ABD Dışişleri Bakanlığı'nın verilerine dayanarak, dünyada terör olaylarının üç kattan fazla arttığını, geçen yıl 655 ''önemli terör saldırısı'' düzenlendiğini bildirdi. 
     ABD Dışişleri Bakanlığı'nın bu hafta Kongre'ye sunacağı yıllık terörizm raporuna bu bilgileri koymamaya karar verdiğini belirten gazete, söz konusu bilgilerin ABD'nin yeni istihbarat yapılanması çerçevesinde oluşturulan Ulusal Terörle Mücadele Merkezi NCTC tarafından kamuoyuna açıklanabileceğini yazdı. 
     Gazete, Dışişleri Bakanlığı verilerine göre geçen yıl bütün dünyada meydana gelen ''önemli terör saldırıları''nın sayısının 655, Kongre'den aldığı bilgiye göre bu rakamın 2003 yılında 175 olduğunu belirtti. 
     Irak'taki terör saldırılarının sayısının 2003'te 22 iken 2004'te 198'e çıktığını bildiren gazeteye göre, terörizme ilişkin veriler hakkında önceden bilgi verilen Kongre üyelerinden Demokrat Parti California milletvekili Henry Waxman, bu konuda ABD Dışişleri Bakanı Condoleezza Rice'a bir mektup yazdı. 
     Mektupta, bu verilerin, 11 Eylül'den bu yana ABD Başkanı George W. Bush yönetiminin terörizmle savaşı kaybettiğini gösterdiği savunuldu. 
     ABD Dışişleri Bakanlığı'nın, elindeki terör verilerini açıklamama kararının, Bakan Rice tarafından, danışmanı Philip Zelikow'un uyarısıyla alındığı belirtildi. 
     Amerikan hükümetinin, sivil kayıplara, ölümlere veya ciddi oranda çevre hasarına yol açan saldırıları ''önemli terör saldırıları'' olarak nitelendirdiği kaydedildi. 
     Üniformalı askeri personele yönelik saldırılar, örneğin Irak'taki Amerikan askerlerini hedef alanlar, dünyadaki ''önemli terör saldırıları'' sayısına dahil edilmedi. 
     ABD Dışişleri Bakanlığı verilerine göre, Afganistan'daki terör olayları da bir önceki yıla oranla iki katına çıktı ve 27 önemli saldırı düzenlendi. 
     İsrail, Gazze ve Batı Şeria'da bir önceki yıl 19 olan terör saldırılarının sayısı 2004 yılında 45'e yükseldi. Rusya'da, Beslan'daki okul baskını ve İspanya'nın başkenti Madrid'de treni hedef alan saldırı da, ''önemli terör saldırıları'' arasında sayıldı. 
     Gazetede, geçen yıl dünyada terörizm olaylarında ölenlerin sayısının bini aştığı belirtildi. 
     
</TEXT>
</DOC>
