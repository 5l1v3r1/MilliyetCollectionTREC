<DOC>
<DOCNO> 333895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/spo09.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayern karıştı 
</HEADLINE>
<TEXT>


Chelsea'ye elenerek, Devler Ligi'ne veda eden Alman ekibinde kaleci Kahn ve Sagnol'un söz düellosuna Teknik Direktör Magath el koydu 


Şampiyonlar Ligi'nde Chelsea'ye elenen Bayern Münih'te oyuncuların karşılıklı söz düellosuna girmesi ortalığı karıştırdı. Kaleci Kahn'ın Alman basınına verdiği demeçlerde Sagnol'u eleştirip, "Yediğimiz iki golde de Joe Cole'u durdurmayı başaramadı" ifadesini kullanması takım içinde gerginliği yükseltti. Fransız oyuncu da takım olarak suçlu olduklarını belirtti. Olaya el koyan Teknik Direktör Felix Magath, artık lige konsantre olmaları gerektiğini vurgulayıp, "Kısa zamanda toparlanıp, hedefe odaklanmalıyız. Şampiyon olmaktan başka çaremiz yok" diye konuştu. Schalke'nin 3 puan önünde Bundesliga'da liderlik koltuğunda oturan Bayern Münih bugün deplasmanda Hannover ile karşılaşacak. 


</TEXT>
</DOC>
