<DOC>
<DOCNO> 319742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur35.html </URL>
<DATE> 2005/03/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Sahte rakıdan zehirlenenler anlattı Her zaman gittiğimiz yerdi 
</HEADLINE>
<TEXT>

     Bayrampaşa'daki bir otoparkta oluşturulan imalathanede üretilen sahte rakılardan içtikleri için zehirlenerek çeşitli hastanelere kaldırılan vatandaşların tedavilerine devam ediliyor. 
     Haseki Eğitim ve Araştırma Hastanesi'nde tedavisi süren Bünyamin Yıldız, her hafta sonu maç izlemek için Gaziosmanpaşa'daki ''Dem Restoran''a gittiklerini belirterek, şunları söyledi 
     ''Çok güzel başlamıştık geceye. Fenerbahçe'nin galibiyetiyle keyiflenmiştik. Burada 4 kişi 2 büyük rakı içtik. Hiçbir şeyden şüphelenmedim. Çünkü 5 senedir her hafta sonu gittiğimiz yerdi. Bulantı başlayınca fazla kaçırdım diye düşündüm. Eve gidince gözlerim bulanık görmeye başladı. Ertesi gün saat 10.00'da uyanabildim. İşe gittim, ama erken döndüm. Bulantı bir türlü geçmeyince hastaneye geldim.'' Yıldız, hayatını kaybeden restoran sahibi Ali Gökten için de üzüldüğünü belirterek, ''Bu işlerden haberi olduğunu tahmin etmiyorum'' diye konuştu. 
     Aynı hastanede tetkikleri yapılan Mücahit Erman da içtikleri rakıdan hiç şüphelenmediklerini vurgulayarak, ''Çünkü rakılar TEKEL'in yeni ambalajındaydı'' dedi. 
     Çapa'daki İstanbul Üniversitesi Tıp Fakültesi Hastanesi Reanimasyon Servisi'nde tedavisi süren Ferit Küçükkıray'ın eşi Nesrin Küçükkıray da eşinin Cumartesi gece yarısı eve geldiğini anlattı. Eşinin Pazar günü yoğun bulantı şikayeti bulunduğunu ifade eden Küçükkıray, görme bozukluğu da başlayınca dün sabah hastaneye başvurduklarını söyledi. 
     Küçükkıray, diyalize bağlanan eşinin sağlık durumunun iyiye gittiğini, ancak göremediği için bunalıma girdiğini kaydetti. 
     Bu arada, sahte rakının yapıldığı imalathane de çalışan ve uyuşturucu madde kullandığı da öne sürülen Ömer Lütfü Kanat da Haseki Hastanesi'nde tedavi altına alındı. 
     
</TEXT>
</DOC>
