<DOC>
<DOCNO> 320102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur24.html </URL>
<DATE> 2005/03/02/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İstanbul, "görücüye" çıkıyor 
</HEADLINE>
<TEXT>

     İstanbul Büyükşehir Belediyesi, 8-11 Mart tarihleri arasında Fransa'nın Cannes kentinde yapılacak Uluslararası Proje Finansman Yatırım Platformu'na MIPIM 20 proje ile katılacak. 
     Her yıl mart ayında düzenlenen ve kentlerin projeleriyle yarıştığı dünyanın en prestijli platformu olan MIPIM'a bu yıl ilk kez katılan İstanbul Büyükşehir Belediyesi, Şehircilik Atölyesi tarafından hazırlanan ve 10'u fizibilitesi, ön değerlendirmesi yapılmış toplam 20 projesini yatırımcıların ilgisine sunacak. 
     İstanbul Büyükşehir Belediye Başkanı Kadir Topbaş, söz konusu projeleri ile MIPIM'a ilişkin AA muhabirine yaptığı açıklamada, uluslararası ölçekte yatırımcıların ilgisini çekecek vizyon projelerle platforma katılacaklarını söyledi. 
     İstanbul'un uluslararası ölçekte her alanda dünya kentleri ile yarışması gerektiğini vurgulayan Topbaş, şunları kaydetti 
     ''Hem pazar, hem de kentin tanıtımı açısından bu platform çok önemli. Görücüye çıkmak gibi bir şey. Projelerimizi yatırımcıların ilgisine sunacağız. Yap-işlet gibi her türlü teklife açığız. Bu, İstanbul'un reklamıdır, tanıtımıdır. Dünyada artık kentler yarışıyor. İnsanlar Dubai'yi, Palmiye Adası'nı, Yelken Otel'i konuşuyor. Dünyanın en yüksek binasını 850 metre yapma eğilimi var. Öyle projeler koymalıyız ki, dünya konuşmalı. Biz de burada dünya ile yarışacak vizyon projeleri ortaya koyacağız.'' 
     
     ''İSTANBUL, YENİ CAZİBE MERKEZİ'' 
     Topbaş, platformda İstanbul'un yatırım potansiyeline dikkat çekeceklerini anlatarak, şöyle dedi 
     ''İstanbul, yeni bir cazibe merkezi. Her hafta birkaç firma İstanbul'da yatırım yapmak için bizden randevu istiyor, görüşmeler yapılıyor. Bu, İstanbul'un önünün açık olduğunu, bir cazibe merkezi olduğunun hissedilmesi anlamına geldiğini gösteriyor. Platform, daha geniş alanda yatırımcıları görmemizi ve İstanbul için en iyisi neyse onu bulmamızı sağlayacak.'' İstanbul'un raylı sistemlerini de platformda konuşacaklarını, Beylikdüzü-Bakırköy, Üsküdar-Altunizade, Ümraniye-Levent ve temeli atılan Kadıköy-Kartal hattını yap-işlet sistemiyle yatırımcıların ilgisine sunacaklarını dile getiren Kadir Topbaş, kente 10 milyar dolar da, 20 milyar dolar da yatırım getirilse yetmeyeceğini sözlerine ekledi. 
     
     İŞAT MÜDÜRÜ ALTUN 
     İstanbul Büyükşehir Belediyesi Yerleşmeler Kentsel Dönüşüm ve İstanbul Şehircilik Atölyesi İŞAT Müdürü Lütfi Altun ise platforma finansörler, fon ve banka yöneticileri, küresel yatırımcılar, işletmeciler, kent ve hükümet temsilcileri ve büyük şirketlerin katıldığını anlatarak, burada trilyon dolarlık projeler ile fon, kaynak ve yatırımların değerlendirildiğini söyledi. 
     Altun, platforma 5 yıllık bir hedef program ile katıldıklarını belirterek, ''Bu yıl daha çok İstanbul rüzgarı ve bu sahada İstanbul'un da iddialı olduğunu vurgulayan bir yaklaşımla gideceğiz. 5 yılda toplam 20-25 milyar dolarlık bir yatırım çekme hedefimiz var'' dedi. 
     Altun, platforma götürecekleri projelerden bir kısmının kentin kapasitesini göstermeye yönelik olduğunu ve burada İstanbul'un gelecek vizyonuna damga vuracak özellikli projelerin de araştırılacağını kaydetti. 
     
     PLATFORMDA YER ALACAK PROJELER.. 
     MIPIM'a, Şişli Kültür Merkezi, Sütlüce Kongre ve Kültür Merkezi, akvaryum ve hayvanat bahçesi temalı Eğlence Parkı, Tarabya Sağlık ve Ekolojik Güzellik Parkı gibi projelerin yanı sıra İstanbul'un simgeleri olacak ''Geleceğin imaj kuleleri'' adıyla katılacak gökdelen projeleri şunlar 
     İstower İETT'nin Levent'teki garaj alanında 200 bin metrekarelik inşaat alanına sahip olan proje, ofis, rezidans, alışveriş, eğlence ve otopark içeriyor. Platformda, yatırımcılar ve geliştiriciler tarafından sunulacak proje ve alternatif işbirliği olanakları değerlendirilecek. 
     Çamlıca Tower Boğaz'ın Çamlıca Tepesi'nde yer alan ve halen önemli bir rekreasyon alanını içeren 50 hektarlık proje alanı, potansiyel yatırımcı ve işletmecilere, kamu-özel sektör ortaklığı, tasarla-yap-finanse et-işlet işbirliği modelleri ile sunulacak. Önerilen konsept, televizyon kulesi, otel, kongre, alışveriş ve eğlence olanakları ile belediyenin sağlayacağı teleferiği kapsıyor. 
     Bosphorus Tower Karayolları 17. Bölge Müdürlüğü'nün Zincirlikuyu'daki 8 hektarlık alanında yer alacak kule, panoramik bir manzaraya sahip olacak. Proje, potansiyel yatırımcı ve geliştiricilerin alternatif önerilerine sunulacak. 
     Skyport Tower TEM Otoyolu kenarında KİPTAŞ ve İSTON genel müdürlüklerine ait arsa üzerine inşa edilecek kule, geleceğin kimlik binası olarak görücüye çıkıyor. 
     Millennium Towers Avrasya kıtası ile Afrika'ya hitap edecek 10 milyar dolarlık dev bir proje. 3 kuleden ve etrafında tamamlayıcı sayısız unsurdan oluşan MIA Avrasya kuleleri, İstanbul'u karar alma merkezlerine taşıyacak bir proje. 
     Urban Spines Yeni kentsel omurgaların ve kentin geleceğinin şekillendirileceği proje, TEM ve E-5 gibi iki kent dokusunu, kentlerin buluşma merkezi haline getirmeyi amaçlıyor. Alışveriş, iş ve buna bağlı konut merkezlerinin yapımını içeren proje ile bölgenin ihtisas şehrine dönüştürülmesi hedefleniyor. 
     
     DİĞER PROJELER 
     Platforma katılacak diğer projeler de şunlar 
     Kartal Taş Ocakları Dönüşüm Projesi 40 hektarlık kamu arazisi üzerinde otel, alışveriş merkezi, rezidans, spor, eğlence ve benzeri fonksiyonlar ile 10 hektarlık suni gölet alanını içeren proje planlama aşamasında ve geliştirici ile yatırımcıların alternatif tasarımlarına açık. 
     Küçükçekmece Göl Çevresi Yat limanı, özellikli bina grupları ve gölün ortasında paleolitik kültürün hitap ettiği su içi yerleşmeleri olan özellikli bir proje. 
     Haliç'e Konaklama Turizme hizmet amacıyla Osmanlı otantik stilinde kalyon inşa edilerek gemi-otel yapılacak. 
     Zeytinburnu Kentsel Dönüşüm Projesi Deprem ve kentsel dönüşüm çerçevesinde hazırlanan proje ile bazı mahallelerde örnek proje uygulamaları açısından fon temin edilmeye çalışılacak. 
     Bu arada, Zeytinburnu Uluslararası Deniz Terminali ve Yat Limanı Anahtar Kentsel Dönüşümü Projesi, Haydarpaşa Limanı'nın yat limanına dönüştürülmesi, tarihi yarımada, Yedikule, Dolmabahçe ve Kadıköy ile ilgili çeşitli projeler de platformda yer alacak. 
     
</TEXT>
</DOC>
