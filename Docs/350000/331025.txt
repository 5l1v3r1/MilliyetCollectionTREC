<DOC>
<DOCNO> 331025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun13.html </URL>
<DATE> 2005/04/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Şevardnadze, telefon faturasını ödeyemiyor 
</HEADLINE>
<TEXT>

     BBC 

      Gürcistan'ın eski lideri Şevardnadze, yaklaşık iki yıl önce iktidara gelen hükümetin kendisine söz verdiği emekli maaşını bağlamadığını, bu yüzden elektrik faturasını ödeyemediğini açıkladı. 
     BBC'den Natalia Antelava'nın haberine göre, 77 yaşındaki Eduard Şevardnadze, hükümetin kendisine yeterli maaş ödemediğini söylüyor. Aslında Gürcistan'daki hemen her emeklinin paylaştığı bir sorun bu. 
     Ülkede emekli aylığı, 14 dolar civarında. Şevardnadze dönemindekinin iki katı belki, ama yine de ancak kıt kanaat bir geçim sağlıyor. 
     Bu maaş, Şevarnadze'nin yerel elektrik şirketine borçlandığını söylediği 3 bin 800 doların ise yanına bile yaklaşamıyor. 
     Eski cumhurbaşkanı, iktidarına son veren 2003 Gül Devrimi'nin ardından yaşadığı sıkıntıları, bir televizyon mülakatında anlattı. Devrim büyük ölçüde Şevardnadze rejiminin yolsuzluklarına duyulan öfkeden kaynaklanmıştı. 
     Örneğin eski liderin ailesinin bu yolsuzluklar sayesinde bir servet edindiği öne sürülüyordu. İstifasından sonra yeni hükümet Şevarnadze'ye yargı dokunulmazlığı sağladı. Ayrıca korumalarının maaşlarını üstlendi. 
     Kendisi de Tiflis'in dış mahallelerinde, hükümete ait lüks bir villaya yerleştirildi. Ancak Şevardnadze şimdi yüklü bir emekli maaşı bağlanacağının da garanti edildiğini ancak bunu hiç alamadığını söylüyor. 
     Eski liderin bu açıklaması halktan fazla sempati toplamadı. Ülkenin en büyük cep telefonu şirketinin sahibi olan Şevardnadze'nin damadı Gül Devrimi'nden sonra zimmetine para geçirmekle suçlanarak tutuklandığında, ailenin gerekli kefaleti ödeyebildiği hala hafızalarda. 
     Damat hakkındaki iddialar, Şevardnadze ailesinin devlet bütçesine 15 milyon dolar ödemesi ardından düşmüştü. 
     
</TEXT>
</DOC>
