<DOC>
<DOCNO> 318109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/yasam/yas01.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Size göklerden selam vereceğim' 
</HEADLINE>
<TEXT>


Son eğitim uçuşunda şehit olan Deniz Teğmen Erdem Öztürk, ailesine bir gün önce telefon ederek, pilot oluşunun müjdesini böyle vermişti... 

ERDEM ÖZCAN, AHMET PESEN Balıkesir DHA 

Manisa'da düşen, Çiğli 2. Ana Jet Üssü 123. Filo'ya bağlı SF 260D tipi eğitim uçağında Hava Pilot Kurmay Albay Mehmet Rıza Şenol'la birlikte şehit olan Deniz Teğmen Erdem Öztürk'ün 24 , kazadan bir gün önce aradığı ailesine, "Bu son eğitim uçuşum, pilot olacağım. Bu mutluluğu birlikte yaşayacağız" dediği belirtildi. Yetkililer, Öztürk'ün şehit düştüğünü, Bandırma'daki baba ocağına önceki akşam bir doktorla birlikte giderek bildirdiler. Haberi aldığında yıkılan, "Bu acıya nasıl dayanacağım " diyerek gözyaşı döken anne Şahinler Öztürk 45 , acısını şöyle dile getirdi 
"Erdem, denizci olmasına rağmen pilotluğa ilgi duyuyordu. İzmir Çiğli Ana Jet Üs Komutanlığı'nda 3 aydır eğitim görüyordu. Kurban Bayramı'nda hasret giderdik. Kazadan bir gün önce bizi aradı. Son eğitim uçuşuna çıktığını, artık bizleri ve Bandırma'yı göklerden selamlayacağını söyledi." 

ODTÜ'yü bıraktı 
Öztürk'ün lise öğrencisi kardeşi Sinem de, ağabeyinin Ortadoğu Teknik Üniversitesi ODTÜ Biyoloji Bölümü'ndeki eğitimini yarıda bırakıp Deniz Harp Okulu'na girdiğini kaydetti. Ağabeyinin teğmen olunca denizaltıda göreve başladığını anlatan Sinem Öztürk, şunları söyledi 
"Dünyanın fotoğrafını hep denizin dibinden çektiğini, bundan sonra gökyüzünden çekmek için Hava Kuvvetleri Komutanlığı'na başvuracağını söyledi. Son uçuş öncesi telefonla arayarak, 'Doğduğum köyün üzerinden geçerken, siz de beni el sallayarak selamlarsınız' demişti. Ağabeyimin bu arzusunu yerine getirmek için, köyün üzerinden geçen her uçağı el sallayarak selamlayacağız." 
Felç nedeniyle sağ ayağı tutmayan baba Erol Öztürk 47 de, "Bu acı bizi de öldürür. Son uçuşundan sonra yanımıza gelecekti. Annesi sevdiği yemekleri hazırlayacaktı" diyerek gözyaşı döktü. 

7 yıl önce adaşı şehit oldu 

İHSAN DÖRTKARDEŞ DHA 
Deniz Teğmen Erdem Öztürk, 28 Kasım 1998'de Hakk ri'de düşen Sikorsky helikopterde şehit olan adaşı Teğmen Erdem Öztürk'le aynı kaderi paylaştı. Yüksekova'da keşif, gözetleme, devriye ve acı destek görevinde düşen helikopterde 3'ü subay, 1'i astsubay, 11'i erbaş ve er olmak üzere toplam 15 güvenlik görevlisi şehit olmuş, 1 er de yaralanmıştı. 

Şehit albay toprağa verildi 

Erdem Öztürk'e eğitim uçuşu yaptırırken şehit olan Pilot Kurmay Albay Rıza Şenol 44 , dün toprağa verildi. Kocatepe Camii'ndeki cenaze törenine Başbakan Recep Tayyip Erdoğan, İçişleri Bakanı Abdülkadir Aksu, Milli Savunma Bakanı Vecdi Gönül, Genelkurmay İkinci Başkanı İlker Başbuğ, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Fevzi Türkeri de katıldı. Şenol'un cenazesi, Cebeci Askeri Şehitliği'ne defnedildi. 


</TEXT>
</DOC>
