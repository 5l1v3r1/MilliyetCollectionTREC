<DOC>
<DOCNO> 322017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/ekonomi/eko05.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatına el konuldu, helikopteri teklif etti 
</HEADLINE>
<TEXT>


Halis Toprak, Bell 230 tipi helikopterini borcundan 3.5 milyon dolar düşülmesi kaydıyla TMSF'ye teslim etmek istedi 

NEDİM ŞENER 

Tasarruf Mevduatı Sigorta Fonu TMSF tarafından el konulan Toprakbank'ın sahibi Halis Toprak'a ait Bell 230 tipi helikopter TMSF'nin oluyor. TMSF'ye verdiği mal beyanında bulunmayan Princess adlı yatı Marmaris'te yakalanan Halis Toprak, avukatları aracılığıyla TMSF'ye başvurarak, helikopterini borcundan düşülmesi kaydıyla teslime hazır olduğunu bildirdi. 
Helikopterle ilgili tüm belgeleri TMSF yetkililerine teslim eden avukatları, aracın bedelinin 30 Kasım 2001 tarihinde el konulan Toprakbank'ın sahibi Halis Toprak'ın 879 milyon dolarlık borcundan düşülmesini istediler. 1994 model Amerikan yapımı Bell 230 tipi helikopterin fatura değerinin 3.5 milyon dolar olduğunu belirten Toprak'ın avukatları bu tutarın borçtan düşülmesini talep ederken, TMSF ise fiyat araştırması yaptı. Yurtdışındaki eksperlerden görüş alan TMSF, yalnızca 50 adet üretilen ve ileri teknoloji kullanılan helikopterin ikinci el fiyatının 2 milyon dolar ile 2 milyon 300 bin dolar olduğunu belirledi. Tüm belgeleri halen TMSF'de olan helikopterin, fiyatta anlaşılması halinde kesin devrinin yapılması bekleniyor. 

Erdoğan kiralamıştı Halis Toprak'ın Bell 230 tipi helikopteri 3 Kasım 2002 seçimleri öncesi, Başbakan Recep Tayyip Erdoğan'ı taşımasıyla gündeme gelmişti. Sahibi oldukları bankalara TMSF tarafından el konulan Mehmet Emin Karamehmet ile Mustafa Süzer, Halis Toprak'ın Bozüyük'teki fabrikalarına bu helikopterle gitmiş, burada Erdoğan ile görüşmüşlerdi. Erdoğan'ı Bilecik'teki seçim mitingine yine aynı helikopter götürmüştü. Erdoğan, Kütahya, Afyon ve Uşak'taki mitinglerde de aynı helikopter kullanması üzerine, aracın kiralık olduğunu açıklamıştı. Erdoğan açıklamasında, kendisinden önce aynı helikopteri Cem Uzan'ın da kiraladığını söylemişti. 


</TEXT>
</DOC>
