<DOC>
<DOCNO> 347843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko46.html </URL>
<DATE> 2005/06/01/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bakan Şahin Hükümetimiz döneminde personel sayısı azaldı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''biz yandaşlarımızı devlet kadrolarına işçi veya memur olarak yerleştirme düşüncesi ile hareket etmiyoruz'' dedi. 
     Bakan Şahin, makamında düzenlediği basınla sohbet toplantısında, Bakanlığının çalışmaları hakkında bilgi verdi. 
     Bakan Şahin, geçen günlerde bazı basın yayın organlarında çıkan ''hükümetin ciddi kadrolaşma içinde olduğuna'' ilişkin haberlere değindi. 
     Şahin, 1999'da yürürlüğe giren bir yönetmelikle kamuya personel alımlarının merkezi sınav sistemi ile yapıldığını ve sınavdaki puana göre kamuya yerleştirildiğini hatırlatarak, ''biz hükümet olarak bu uygulamayı aynen devam ettiriyoruz. Biz bunu yönetmelik düzeyinde de bırakmak istemiyoruz. Kamu Personel Kanununa bir hüküm koyarak, kamuda personelin mutlaka merkezi sınav sistemi ile alınmasını yasa maddesi haline getiriyoruz'' şeklinde konuştu. 
     
     ''TORPİLİN, KAYIRMACILIĞIN ÖNÜNE GEÇMEK İSTİYORUZ'' 
     Bakan Şahin bu konuda şunları söyledi 
     ''Biz hükümet olarak o kadar kararlıyız ki yönetmelik seviyesinde kalmasına gönlümüz razı olmadı, bunu bir kanun maddesi haline getiriyoruz ki, hükümetler bundan kolay kolay vazgeçemesin diye. 
     Çünkü torpilin, kayırmacılığın, partizanca atamaların önüne geçmek istiyoruz. Biz bu konuda son derece samimiyiz. Nitekim bütçe kanunları ile bir yıl içinde boş kadrolara ne kadar atama yapılacağını da belirliyoruz. 2003'de bu 35 bindi, 2004'de 40 bindi, 2005'de 48 bindir. Hükümete geldiğimiz günden şu ana kadar biz devlet memurları kanuna tabi görevler için ÖSYM sınav sistemiyle 66 bin 174 kişiyi kamuya yerleştirdik. Ayrıca, geçmişte memurluk yapmış, tekrar görev alma hakkı bulunan kişilerden 3 bin civarında da yeniden atama yaptık. Demek ki biz şu ana kadar 69 bin 174 boş kadroya atama yapmışız. Bunlar açıktan atamadır. Bu açıktan atamanın sokaktan bulduğunu kamuya atama olarak takdim ediyorlar. Böyle bir şey zaten mevzuat gereği yapılamaz.'' Kendilerinin göreve geldiğinde toplam 1 milyon 792 bin 903 personel bulunduğunu şimdi dolu kadroların yekününün 1 milyon 768 bin seviyesinde olduğunu belirterek, ''Yani personel azalımı oldu. Çünkü kamuda ciddi bir rasyonelleşmeyi hedefliyoruz. Türkiye'nin büyümesi için yetkileri bakımından devleti küçültmenin gerekliliğine inanıyoruz'' dedi. 
     Bu dönemde sözleşmeli personelde 68 bin, işçi sayısında da 87 bin azalma olduğunu kaydeden Bakan Şahin, şöyle devam etti 
     ''Biz yandaşlarımızı devlet kadrolarına işçi veya memur olarak yerleştirme düşüncesi ile hareket etmiyoruz. Kadrolaşma gibi birtakım iddiaların yanlış hatta maksatlı haberler olduğunu düşünüyoruz ve bunları asla kabul etmiyoruz.'' 
     
     YENİ PERSONEL KANUNU TASARISI 
     Bakan Şahin, yeni bir personel kanunu tasarısı taslağının hazırlandığını ve iki haftadır Bakanlar Kurulu gündeminde bulunduğunu da hatırlattı. 
     Bakan Şahin, önümüzdeki hafta Pazartesi günü, başka gündem maddesi olmadan, ucu açık bir Bakanlar Kurulu toplantısı ile bu tasarıyı görüşeceklerini de bildirerek, tasarının getirdiği bazı yenilikleri şöyle sıraladı 
     ''-Şu andaki Kanuna tabi olmayan kuruluşlar ve personel, Türk Silahlı Kuvvetleri, Yargı ve öğretim üyeleri, bu üç alanda ayrıca müstakil kanunlar vardı. Yeni kanun tüm kamu kuruluşlarını bu kanun kapsamına alıyor. Maaşlar ve sosyal haklar bakımından bu kanuna tabi olacaklar. Ancak yine müstakil kanunları bulunmaya devam edecek. 
     -Sözleşmeli personel çalıştırmanın kapsamı genişletiliyor. 
     -Kamu personelinin dosyasında kimlik numarası kullanılacak. 
     -Derece ve kademe sisteminden vazgeçilmekte ve basamak sistemine geçilmekte. Basamak ilerlemesi yılda bir kez ve aynı tarihte yapılacak. Hizmet sınıfları kaldırılacak. 
     -Disiplin cezalarının verilmesinde disiplin kurullarının yetkisi artırılıyor. Ayrıca, disiplin kurulu kararlarına karşı yargıya gidilebilecek. 
     -Sicil sisteminden personel ve başarı değerlendirme sistemine geçiliyor. 
     -Memurlar şehir dışına çıkışta izin almayacaklar, görev yerlerinde ikamet etmek zorunda olmayacaklar. 
     -Hizmet içi eğitim için sosyal tesis kurulması yasaklanıyor. 
     -Kamudaki personele ilişkin tüm veriler Devlet Personel Başkanlığı'nda tutulacak. 
     -Aynı statüde, aynı hizmet süresinde kişilerin, farklı kurumlarda farklı ücret almalarını önlemek için, ''personele bu kanunda belirtilen mali haklar ile sosyal ödemeler dışında hiçbir ödeme yapılmayacaktır'' maddesi konuyor. 
     -Maaş hesaplamasında kullanılan üç ayrı katsayı tek katsayıya indirgeniyor. 
     -Özürlü çocuklar için ödenecek çocuk yardımı artırılacak.'' 
     
     MAAŞ SİSTEMİ SADELEŞİYOR 
     Bakan Şahin, maaş sistemi konusunda henüz Bakanlar Kurulu'nda görüşülmediği için bu konuda mutabakat sağlanmadan kamuoyu ile paylaşmayı erken bulduğunu belirterek, ''Maaş sistemini oldukça sadeleştirmekteyiz. Sınıflar kaldırılıyor, bunun yerine 17 grup, basamak sistemi geliyor. İkramiye sistemini ise hizmet farkı ek ödemesi içinde değerlendirmek istiyoruz'' dedi. 
     
</TEXT>
</DOC>
