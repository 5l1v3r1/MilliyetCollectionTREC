<DOC>
<DOCNO> 343886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/spo05.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Amazonlar pistte 
</HEADLINE>
<TEXT>


Sporun birçok branşında en az erkekler kadar başarılı olduklarını kanıtlayan bayanlar, bu kez de direksiyonda hava atmaya hazırlanıyor. Sadece bayanların yarıştığı Polo Ladies Cup hafta sonunda Körfez'de start alıyor 


Güç ve dayanıklılık isteyen spor branşlarına tek tek el atarak erkeklere kafa tutan bayanlar, futbol, halter, boks ve güreşten sonra bu kez de motorsporlarında gövde gösterisi yapmaya hazırlanıyor. Türkiye'de hızla gelişen motorsporları dünyasına yeni bir soluk ve heyecan getirecek olan Volkswagen Polo Ladies Cup, hafta sonu İzmit Körfez Pisti'nde start alacak. 
Doğuş Grubu bünyesinde yer alan Doğuş Motorsports'un DMS SEAT Cup Türkiye'den sonra Volkswagen işbirliğiyle yarattığı ikinci ürünü Volkswagen Polo Ladies Cup, Türkiye'de ilk kez sadece bayan sürücüler arasında ve yine ilk kez dizel motorlu otomobillerle izleyicilere unutulmaz anlar yaşatacak. 
Aralarında dünya dalma rekortmeni Yasemin Dalkılıç, TOMSFED Başkanı Mümtaz Tahincioğlu'nun eşi Ann Tahincioğlu ve ekranların ünlü ismi Sanem Çelik'in de bulunduğu 17 bayan pilotun yarışacağı Polo Ladies Cup yarış otomobili, Almanya'nın vermiş olduğu yetkiyle tamamen Türkiye'de hazırlandı. 5 yarıştan oluşan Polo Ladies Cup'taki yarışlar bu yıl DMS Super Drive adı altında düzenlenecek organizasyonda yer alacak. Bu yarışların iki tanesi İzmit Körfez Pisti'nde, diğer üç tanesi ise Formula 1 pistinde gerçekleşecek. F1 pistinde yapılacak yarışlardan biri GT Touring, diğeri ise DTM Deutsche Tourenwagen Masters yarışlarıyla aynı gün farklı heyecanlara sahne olacak. 

YARIŞ TAKVİMİ 

22 Mayıs- İzmit Körfez Pisti 
26 Haziran-İzmit Körfez Pisti 
18 Eylül-Formula 1 Pisti 
2 Ekim-Formula 1 Pisti 
13 Kasım-Formula 1 Pisti 

KATILANLAR 

Ann Tahincioğlu 
Yasemin Dalkılıç 
Sanem Çelik 
Ayşe Şule Bilgiç 
Burcu Çetinkaya 
Canan Bolak 
Demet Kapani 
Didem Çoksayar 
Ebru Sile 
Esra Öner 
Güneş İpekkan 
Melis Çeker 
Münire Alabaz 
Nuray Esener 
Seçilay Du Pre 
Yıldızhan Ünlü 
Zeynep Özenç 


</TEXT>
</DOC>
