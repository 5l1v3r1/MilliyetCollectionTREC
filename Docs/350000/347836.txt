<DOC>
<DOCNO> 347836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko39.html </URL>
<DATE> 2005/06/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Dünya Bankası'nın yeni başkanı Wolfowitz Önce Afrika 
</HEADLINE>
<TEXT>

     Irak'ın işgalindeki rolüyle tepkiler çeken ABD eski Savunma Bakan Yardımcısı Paul Wolfowitz, Dünya Bankası başkanlığını resmen devraldı. 
     Wolfowitz, yeni görevinde basın mensuplarıyla yaptığı ilk toplantıda, icraatında önceliği Afrika kıtasına vereceğini, ayrıca yolsuzlukla mücadele ve yoksul ülkelerin Dünya Bankası'nın işleyişinde daha fazla temsil edilmeleri konularına özen göstereceğini söyledi. 
     Wolfowitz, bankanın kurumsal ve örgütsel yapısında bir değişikliğe gitmeyeceğini de ifade etti. 
     Başkan olarak Afrika'ya öncelik verirken, Latin Amerika, Ortadoğu ve Asya ülkelerinin kalkınma ihtiyaçlarını unutmayacağını işaret eden Wolfowitz, bununla birlikte Dünya Bankası'nın yardımlarına en fazla ihtiyaç duyanın Afrika ülkeleri olduğunu ifade etti. 
     Wolfowitz, ''Afrika için uzun, çok uzun bir yol var. Ama bu kurumdaki görevimi tamamladığımda Afrika'nın bir umutsuzluk kıtasından bir umut kıtasına dönüşmesinde bir katkı yapmış olduğumu hissedersem, benim için en büyük ödül bu olacaktır'' dedi. 
     Wolfowitz, görevi devraldığı James Wolfensohn'ın başlattığı yolsuzlukla mücadele kampanyasına devam edeceğini de belirterek, Dünya Bankası projelerinde yolsuzlukların önlenmesi ve bankadan borçlanan ülkelerde genel olarak yolsuzlukların azaltılması için çaba göstereceğini bildirdi. 
     
</TEXT>
</DOC>
