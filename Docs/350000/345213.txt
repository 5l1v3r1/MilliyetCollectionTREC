<DOC>
<DOCNO> 345213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/siyaset/asiy.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Peres Demokrasi TSK ile güvencede 
</HEADLINE>
<TEXT>


İsrail Başbakan Yardımcısı Peres, İsrail'de bulunan Baykal'a, "Siyasi partiler, silahlı kuvvetler ve Mustafa Kemal'in attığı temeller sayesinde Türkiye'de demokrasi güvencede" dedi 

Ezelhan Üstünkaya - Tel Aviv 


İsrail Başbakan Yardımcısı Şimon Peres, Türkiye'nin AB'ye tam üyeliği konusunda Avrupalı liderlerle görüşeceğini söyledi. "Ortadoğu'da Barış" konulu Sosyalist Enternasyonal toplantısına ev sahipliği yapan Peres, kahvaltıda buluştuğu Baykal'a, "Çin'in yükselişi ve Rusya'daki gelişmeler karşısında Avrupa'nın güçlü şekilde rol olması, genişleme sürecindeki Türkiye'yi almasıyla mümkün" dedi. 

'Liderlerle görüşürüm' 
Almanya'da erken seçim kararı alınması ve Fransa'da yapılacak AB anayasası referandumunun üyelik sürecini olumsuz etkileyebileceği üzerinde durulurken, Peres, gerekirse Türkiye'yi destek için Avrupalı liderlerle görüşeceğini kaydetti. Türkiye'nin demokratik ve laik yapısının önemine dikkat çeken Peres, "Türkiye'de siyasi partiler, silahlı kuvvetler ve Mustafa Kemal'in attığı temeller önemli. Bunlar sayesinde Türkiye'de demokrasi güvencede. Bizim için Türkiye'nin laik ve modern devlet olması çok önemli" diye konuştu. 
Hükümetin AB politikasında ciddi hatalar yaptığını belirten Baykal da Türkiye'ye özel statü verilmesi konusunun tartışıldığını, ancak bunun kabul edilemeyeceğini söyledi. 
Türkiye'den su alımını öngören Manavgat Suyu Projesi konusunda da bilgi veren Peres'in, yüksek taşıma maliyetleri nedeniyle hayata geçirilemediğini söylediği öğrenildi. 

Arafat'a saygı 
Baykal, Sosyalist Enternasyonal'in Tel Aviv alışmalarının ardından Ramallah'a geçti. CHP Genel Başkanı Baykal, Mukata karargahında, merhum Filistin lideri Yaser Arafat'ın mezarı başında saygı duruşunda bulundu ve dua etti. 

Baykal'ın namazı samimi 

SALİHA ÇOLAK Ankara 

Kudüs ziyareti sırasında Kubbet - ül Sahra'da namaz kılarken görüntülenen Baykal'a, AKP ve CHP milletvekilleri destek verdi. 
Değerlendirmeler şöyle 
Nusret Bayraktar AKP İstanbul Herkes ibadetini istediği gibi yapar. Kendi düşüncesi, saygı duymak lazım. Gitmiş, hürmet etmiş, namaz kılmış. Yadırganacak bir şey yok. Yadırgayanlar varsa ayıplarım. Mevlüt Akgün AKP Karaman Her insan, ibadetini yaparken görüntülenebilir. Bunda acayiplik sezmiyorum. Siyasi bir kaygıyla yaptığını da sanmıyorum. Keşke herkes yapsa. Ben samimi olduğunu düşünüyorum. Musa Uzunkaya AKP Samsun Baykal namaz kılar. Biz öyle biliyoruz, ama fotoğrafı çıkmamıştı. Biz de 20 gün önce aynı yerde namaz kıldık. Başbakan'la birlikte gittik, ama biz fotoğraf çektirmedik. Aramızdaki fark bu. Baykal kadar olmasa da biz de camiye gideriz. Bu arada Baykal'ın namaz kılarken fotoğrafının çıkmasında toplumsal yarar var. Muharrem İnce CHP Yalova Allah kabul etsin. Ben de cumaya giderim. Bunda kötü bir şey yok. Baykal'ın burada amacı şov yapmak değildir. Deniz Bey oruç da tutar. Bunda yadırganacak bir şey yok. Hüseyin Özcan CHP Mersin Herkes ibadetini gizli yapmalı. Namaz kılarken basında fotoğrafın çıkması doğru değil. Bu konuda duyarlı olmak gerekiyor. İbadetin reklam aracı olarak kullanılmaması gerekir. Kendisi mi fotoğrafı geçtirdi, çekildi mi, tam olarak nasıl oldu bilmiyoruz. Ancak ibadetin gizli olması gerekir. 

Hem sünneti hem öğleni kıldı 

CHP lideri Deniz Baykal, Sosyalist Enternasyonal toplantısı için gittiği İsrail'de kutsal mek nları dolaştı. Kudüs'te Zeytin Dağı'na çıkan Baykal, ardından Müslümanların Hazreti Muhammed'in Miraç'a yükseldiği yer olduğuna inandığı Mescid - i Aksa'yı gezdi. Baykal, "beş vakit dışında kılınan namaz" anlamına gelen sünnet namazını da kıldı. Bu sırada ezan okununca, Baykal öğle namazını da kılmış oldu. 


</TEXT>
</DOC>
