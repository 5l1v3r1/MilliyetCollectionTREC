<DOC>
<DOCNO> 337613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/siyaset/siy04.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik, Köşk'ü bekliyor 
</HEADLINE>
<TEXT>


ABD taleplerini görüşmek için, Cumhurbaşkanı'nın, siyasi çerçeveyi çizen kararnameyi onaylaması bekleniyor 

ANKARA Milliyet 


ABD'nin, İncirlik'i lojistik merkez olarak kullanma talepleriyle ilgili teknik görüşmeler, Cumhurbaşkanı Ahmet Necdet Sezer'in, üs ve limanların BM ve NATO kararları doğrultusunda kullanılmasına ilişkin Bakanlar Kurulu kararının uzatılmasına dair kararnameyi onaylamasından sonra başlayacak. 
Bakanlar Kurulu, kararnameyi 25 Nisan'da Çankaya Köşkü'ne gönderdi. Washington'un İncirlik Üssü'nün lojistik amaçlı kullanımına ilişkin talep ettiği düzenlemeler ise Sezer'in onayının ardından, Türk ve ABD Genelkurmay başkanlıkları arasındaki teknik görüşmelerde ele alınacak. Kararname, İncirlik Üssü'nün de aralarında bulunduğu üs ve limanların kullanımına ilişkin genel siyasi çerçeveyi çiziyor. 

Bu konular görüşülecek 
Görüşmelerde, İncirlik'e gelecek uçak sayısı, kargo uçaklarıyla taşınacak malzemenin türü, uçuş bildirim süreleri ve mekanizmaları, blok izinlerin süresi, lojistik amaçlı bulundurulacak personel sayısı, uçuş koridorları, taşınacak malzemelerin Türk görevlilerce kontrolü gibi konular netlik kazanacak. 



</TEXT>
</DOC>
