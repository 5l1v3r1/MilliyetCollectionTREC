<DOC>
<DOCNO> 320400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo16.html </URL>
<DATE> 2005/03/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Derbilere sarı ve kırmızı kartlar damgasını vuruyor 
</HEADLINE>
<TEXT>

     Birinci Süper Futbol Ligi'nde ezeli rakiplerin birbirleriyle yaptığı son maçlarda kartlar adeta havada uçuşuyor. 
     Ligde son 4 sezonda yapılan 21 derbi maçta hakemler, toplam 20 kırmızı, 120 de sarı kart çıkardı. 
     Ligdeki son 21 derbi maçtan 11'i kırmızı kartlarla tamamlanırken, bu süre içinde Galatasaray'da Emre Aşık 2 , Joao Batista, Hasan Şaş 2 , Bülent Korkmaz, Volkan Arslan 2 ve Ümit Karan, Beşiktaş'ta Tümer Metin, Ahmet Yıldırım, Ali Eren Beşerler, İlhan Mansız ve İbrahim Üzülmez, Fenerbahçe'de de Zoran Mirkoviç, Ümit Özat, Ceyhun Eriş, Ariel Ortega, Fatih Akyel ve Fabio Luciano kırmızı kartla oyun dışı kaldı. 
     
     GALATASARAY-BEŞİKTAŞ MAÇLARI 

     Galatasaray ile Beşiktaş arasında yapılan derbilerde sarı kartların çokluğu dikkat çekiyor. 
     Hakemler, ezeli rekabetin son 7 lig maçında toplam 3 kırmızı, 51 de sarı kart kullandı. 
     
     ''KARTAL'' HIRÇIN, ''CİM BOM'' SAKİN 

     Derbi maç öncesi Beşiktaş, bu sezon oyuncularının gördüğü kırmızı kartların çokluğuyla dikkat çekiyor. 
     Siyah-beyazlı oyunculara geride kalan 22 lig maçında hakemler kırmızı kartlarını 9 kez kullandı. Beşiktaşlı oyuncular ayrıca, toplam 36 kez de sarı kart gördü. ''Kara Kartallar'', gördüğü kartlar bakımında sezonun en hırçın takımı olarak dikkat çekiyor. 
     Galatasaray'da ise sezon başından bu yana hiçbir futbolcu kırmızı kart görmezken, hakemler sarı kartlarını sarı-kırmızlı oyuncular için 47 kez kulandı. 
     
     KART CEZASI SINIRINDAKİLER 

     Derbi maç öncesi Galatasaray'da 3, Beşiktaş'ta da 1 oyuncu sarı kart cezası sınırında. 
     Sarı-kırmızılı takımda Mondragon, Tomas ve Conceiçao, Beşiktaş'ta ise İbrahim Üzülmez'in 3'er sarı kartları bulunuyor. 
     Bu oyuncular, derbide sarı kart görmeleri durumunda, 24. hafta maçlarında takımlarını yalnız bırakacak. 
     
</TEXT>
</DOC>
