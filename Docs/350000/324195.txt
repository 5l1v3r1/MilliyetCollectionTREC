<DOC>
<DOCNO> 324195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas23.html </URL>
<DATE> 2005/03/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Prostat tedavisinde "Da Vinci" robotu... 
</HEADLINE>
<TEXT>

     Türkiye'de ilk olduğu belirtilen robotik prostat kanseri ameliyatı, ''Da Vinci'' robotuyla Florence Nightingale Hastanesi'nde yapıldı. 
     Florence Nightingale Hastaneleri Grubu Genel Koordinatörü Dr. Mücahit Atmanoğlu, ameliyat öncesi düzenlediği basın toplantısında, kalp cerrahisiyle başlayan robotik cerrahinin ilk kez prostat kanserinde uygulandığı söyledi. 
     Da Vinci'nin dünyanın en gelişmiş ameliyat robotu olduğunu belirten Atmanoğlu, dokunun 3 boyutlu göründüğünü ve ameliyatın çok daha az kanlı olduğunu kaydetti. 
     Robot cerrahisinin Türkiye'de 1.5 yıldır kalp ameliyatlarında kullanıldığını vurgulayan Atmanoğlu, kendilerinin de 60 hastada bu tekniği kullandıklarını dile getirdi. 
     Prostat kanseri ameliyatlarında erkeklerin en büyük korkusunun erkeklik organının sinir dokusunun zarar görmesi olduğunu anlatan Atmanoğlu, robot cerrahisiyle bu riskin ortadan kalktığını bildirdi. 
     Ameliyathaneden basın toplantısının yapıldığı odaya canlı bağlanan hastanenin Üroloji Bölüm Başkanı Prof. Dr. Ali Rıza Kural da, robot kullanımının, hastada laparoskopik dikiş gerektiğinde bunu çok daha emin ve çabuk şekilde yapmayı mümkün kıldığını söyledi. 
     Kanamaların bu robotik cerrahi ile en aza indiğini anlatan Prof. Dr. Kural, deneyim arttıkça prostatın büyüklüğüne göre her hastaya bu sistemin uygulanabileceğini sözlerine ekledi. 
     Basın toplantısının ardından 72 yaşındaki bir prostat hastası, ameliyata alındı. Ameliyatın 3 saat sürdüğü ve hastanın sağlık durumunun iyi olduğu bildirildi. 
     
</TEXT>
</DOC>
