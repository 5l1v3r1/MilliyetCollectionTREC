<DOC>
<DOCNO> 313843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy13.html </URL>
<DATE> 2005/02/09/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Erdoğan'ın 'Aslı astarı yok' dediği söyleşi gerçek çıktı 
</HEADLINE>
<TEXT>

     Başbakan Erdoğan'ın Welt am Sonntag'da yayımlanan demeci ile başlayan tartışma sürüyor. Erdoğan'ın "aslı astarı yok, böyle bir demeç vermedim, Alman gazeteciyi de tanımıyorum" demesinin ardından, gazetenin yazişlerinden "haber doğru" yanıtı gelmişti. 
     "Kızınız neden türban takıyor" başlıklı röpartajı yapan gazetenin Genel Yayın Yönetmeni Christoph Keese'nin "görüşmeyi Davos'ta gerçekleştirdim" demesinin ardından görüntüler de ortaya çıktı. 
     Tartışma sürürken, NTV bugün Başbakan Erdoğan'ın basın danışmanı Ahmet Tezcan'a ulaştı. Tezcan’ın NTV'ye verdiği bilgiye göre, Kristian Keese ile bir röportaj yapılmadığı, Davos’taki Türk yemeğinde Erdoğan ile Keese’in yanyana oturarak konuştukları ortaya çıktı. 
     Keese’in bu sohbeti mülakat olarak yayınlaması isteği üzerine ise Başbakan Erdoğan, danışmanı Cüneyd Zapsu ile irtibata geçmesini istedi. Cüneyd Zapsu da elektronik posta aracılığıyla mülakata onay verdi. 
     Ancak Ahmet Tezcan, Başbakan Erdoğan’ın, sohbette, türban konusunda sık sık dile getirdiği gibi toplumsal mutabakat şartıyla bu konuda bir çalışmaya onay verebilirizö dediğini, bu sözlerin ise gazetede yayınlanan mülakatta yer almadığını vurguladı. Bu eksikliğin, danışman Cüneyd Zapsu’nun gözünden kaçtığı da belirtildi. 
     
     "DEMEÇ VERMEDİM, AYAK ÜSTÜ GÖRÜŞTÜM" 

     Başbakan Recep Tayyip Erdoğan, Alman Welt am Sonntag Gazetesi'ne demeç vermediğini, ilgili gazeteci ile Davos Zirvesi'nde ayak üstü görüştüğünü, ancak haberde özellikle türbanla ilgili yazılanların kendi görüşünü yansıtmadığını bildirdi. 
     Başbakan Erdoğan, Maldivler'de Basın Danışmanı Ahmet Tezcan aracılığıyla bir açıklama yaptı. 
     Erdoğan, Alman Welt am Sonntag Gazetesi'ne demeç vermediğini, ilgili gazeteci ile Davos Zirvesi'nde ayak üstü görüştüğünü, ancak haberde özellikle türbanla ilgili yazılanların kendi görüşünü yansıtmadığını ifade etti. 
     Davos Zirvesi'nde düzenlenen Türk Gecesi'nde, Welt am Sonntag Gazetesi'nin muhabiri ile ayaküstü sohbet ettiğine vurgu yapan Erdoğan, ilgili gazeteciye, ''Türban yasağını kaldırmak için çalışma yapabiliriz. Ancak bunun için toplumsal mutabakat gerekli. Bu mutabakat olmadan bu konu gündeme gelmez'' dediğini anlattı. 
     Haberin, ''algılama ve redaksiyon'' hatasından kaynaklandığını ifade eden Erdoğan, Alman gazeteciye, ''Kızım başörtüsünü moda sebebiyle takıyor'' gibi cümleleri de kesinlikle söylemediğini bildirdi. 
     

     
</TEXT>
</DOC>
