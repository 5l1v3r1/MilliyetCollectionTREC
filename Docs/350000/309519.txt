<DOC>
<DOCNO> 309519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko07.html </URL>
<DATE> 2005/01/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Alman kozmetik firması Aksaray'ı beğendi, yatırım kararı aldı 
</HEADLINE>
<TEXT>

     Alman Kozmetik Firması Breiter Gruppe Başkanı Uli Breiter, Aksaray'da kendilerine gösterilen yeri beğendiklerini, fabrikayı bir yıl içinde kurup 2006 yılında üretime başlamayı düşündüklerini söyledi. 
     Kozmetik alanında Türkiye'de yatırım yamak için yer arayan Alman kozmetik firması Breiter Gruppe Başkanı Uli Breiter, Parlamentolar Arası Dostluk Grubu Başkanı Aksaray Milletvekili Ahmet Yaşar ile birlikte Aksaray'a gelerek Vali Hüseyin Avni Coş ile makamında bir süre görüştü. 
     Vali Coş'tan Teşvik Yasası kapsamındaki Aksaray hakkında ayrıntılı bilgi alan Uli Breiter, Türkiye'deki ekonomik gelişmeleri yakından takip ettiklerini söyleyerek, son 2 yıldaki gelişmeleri gözönünde bulundurarak kozmetik alanında Türkiye'de yatırım yapma kararı aldıklarını belirtti. 
     Aksaray Valisi Hüseyin Avni Coş ise, her zaman yerli ve yabancı yatırımcıların yanında olduklarını belirterek, bir Alman firmasının Türkiye'ye ve Aksaray'a yatırım yapmasından mutlu olacaklarını söyledi. 
     Alman heyet, yapılan görüşmenin ardından Aksaray Organize Sanayi Bölgesi'ne giderek incelemelerde bulundu. Breiter Gruppe Başkanı Uli Breiter, yaptığı incelemelerin ardından, ''Yatırım için 75 bin metrekarelik bir alana ihtiyacımız vardı. Bize gösterilen yeri beğendik. Fabrikayı bir yıl içinde kurup 2006 yılında üretime başlamayı düşünüyoruz. En yakın zamanda, arazi tahsisiyle ilgili resmi işlemlerimizi tamamlamak istiyoruz'' diye konuştu. 
     
</TEXT>
</DOC>
