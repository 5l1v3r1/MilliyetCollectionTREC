<DOC>
<DOCNO> 336318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/guncel/gun05.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Haka' serbest 
</HEADLINE>
<TEXT>


Çanakkale Valisi, bu yılki Anzak törenlerinde, Yeni Zelandalıların geleneksel dansının 'yasaklandığı' yönündeki haberleri yalanladı 

ERDEM SÜREK Çanakkale DHA 

Çanakkale'de Anzak çıkarmasının 90. yıldönümünü anma etkinlikleri kapsamında Yeni Zelanda Anıtı önünde geleneksel Haka Dansı'nın bu yıl da yapılacağı öğrenildi. 
Yeni Zelandalıların geleneksel Haka Dansı'nın müstehcen bulunup Başbakanlık tarafından programdan çıkarıldığı yönündeki haberlere Çanakkale Valisi Süleyman Kamçı'dan yanıt geldi. Kamçı, "Başbakanlık Müsteşarlığı'yla görüştüm. Haka Dansı'nın iptali ya da herhangi bir gerekçeyle yaptırılmamasının söz konusu olmadığını öğrendim" dedi. 

'Müdahale yok' 
Programa Başbakanlık'ın herhangi bir müdahalesinin olmadığını da vurgulayan Kamçı, "Kısacası bu dans iptal edilmiş, çeşitli gerekçeler gösterilerek programdan çıkarılmış değil. Çünkü her ülke kendi şehitlik, mezarlık ve anıtlarında hazırladığı programdan kendisi sorumludur" diye konuştu. 
Anzak çıkarmasının şafak ayiniyle anılmasının ardından yarın 12.30 - 13.15 arasında Conkbayırı'ndaki Yeni Zelanda anıtında düzenlenecek törenle son bulacak etkinliklerde, Yeni Zelandalı askerler bu yıl da Haka Dansı gösterisini gerçekleştirebilecek. 

Önemli konuklar 

Etkinliklere katılmak için Çanakkale'ye gelecek olan İngiltere Veliaht Prensi Charles, Yeni Zelanda Başbakanı Helen Clark ve Avustralya Başbakanı John Howard, yarın sabah Anzak Koyu'ndaki Şafak Ayini'ne katılacaklar. 



</TEXT>
</DOC>
