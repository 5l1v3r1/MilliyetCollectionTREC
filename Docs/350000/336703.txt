<DOC>
<DOCNO> 336703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy23.html </URL>
<DATE> 2005/04/25/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Alaboyun "Belçika Parlamentosu radikal ermenilere boyun eğmiştir" 
</HEADLINE>
<TEXT>

     TBMM AB Uyum Komisyonu Başkanvekili, AK Parti Aksaray Milletvekili Ali Rıza Alaboyun, Belçika Meclisi'nde kabul edilen ''Ermeni soykırım iddialarını reddedenlere hapis cezası verilmesine'' yönelik kanun tasarısı ile ilgili olarak, ''Maalesef Belçika Parlamentosu radikal Ermenilerin taleplerine boyun eğmiştir'' dedi. 
     Alaboyun, bu karar nedeniyle, Türkiye-Belçika Parlamentolararası Dostluk Grubu başkan ve üyeliğinden de istifa ettiğini açıkladı. Alaboyun, yaptığı yazılı açıklamada, sık sık Türkiye'nin tarihi ile yüzleşmesini isteyen ülkelerin bu konuda atılan olumlu adımları desteklemek yerine, tartışmalı bir tarih olayı ile ilgili olarak tartışma zeminini ortadan kaldıran yasalar çıkarmasını anlamanın mümkün olmadığını bildirdi. 
     Böyle bir kanunun AB değerleri ile de bağdaşmadığı görüşünü savunan Alaboyun, ''Bu kanun, sayıları 200 bini bulan Türk kökenli Belçikalılar ile konuyu inceleyen tarihçilerin ifade özgürlüğünü ortadan kaldırmaktadır. Bu kanun, Türk ve Ermeni toplumları arasındaki diyalogu olumsuz etkileyeceği gibi Türk ve Ermeni toplumları arasındaki kin ve nefreti artırmak isteyenlerin arzularına hizmet edecektir'' görüşünü dile getirdi. 
     Alaboyun, TBMM'nin soykırım iddialarının araştırılması konusunda verdiği desteğe ve Başbakan Recep Tayyip Erdoğan'ın bu konuda Ermenistan'a diyalog ve konunun her yönüyle araştırılması yönündeki çağrısına rağmen, Belçika Parlamentosunun bu diyalog ve işbirliğine katkı sağlamak yerine bu girişimlere duyarsız kalarak, diyalogu baltalayıcı bir kanun çıkartmasının hem üzücü hem de açıklanamaz bir durum olduğunu belirtti. 
     Parlamentoların tarih yazma gibi bir görevinin asla olmadığına dikkati çeken Alaboyun, ''Bir tarihsel olayın soykırım olup olmadığına karar verecek olan parlamentolar değil, bağımsız tarihçiler ve uluslararası hukuk mahkemeleridir. Böyle bir kanun tasarısını kabul etmekle Belçika Parlamentosu, tarihi gerçekler ve delillere göre hareket etmemiştir. Güçlü bir Ermeni lobisinin tek yanlı olarak yürüttüğü propagandanın etkisi altında konuya Ermeniler açısından bakmış ve Türk tarafını dinleme gereği duymamıştır. Belçikalı parlamenterleri önyargıdan uzak ve sağduyulu olmaya davet ediyorum. Çıkaracakları kanunlar ile kin ve nefrete değil, dostluğa ve barışa hizmet etmeliler. Olaylara tek yanlı değil objektif bakabilmeliler'' dedi. 
     Alaboyun, Belçika Meclisi'nin aldığı bu kararın Türkiye-Belçika Parlamentolararası Dostluk Grubu'nun başkanlığı görevini ahlaken daha fazla yürütme imkanı vermediğini, bu nedenle gönüllü olarak yürüttüğü bu görevden ve dostluk grubu üyeliğinden istifa ettiğini bildirdi. 
     
</TEXT>
</DOC>
