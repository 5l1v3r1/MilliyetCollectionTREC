<DOC>
<DOCNO> 320117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur39.html </URL>
<DATE> 2005/03/02/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Lösemi hastası Küçük Esin'in tedavisi 200 bin avro tutuyor 
</HEADLINE>
<TEXT>

     İzmit'te 2 yıl önce kan hastalığı olan MSD tanısı konulan, ancak daha sonra lösemi olan Esin Köse'nin ailesi, Almanya Goethe Üniversitesi'nde ilik nakli olacak kızlarının masraflarının ödenmesi için SSK'ya başvurdu. 
     SSK Genel Müdürlüğü'ne gönderilmek üzere SSK Kocaeli Sigorta İl Müdürlüğü'ne dilekçe veren baba Ahmet Köse, burada yaptığı açıklamada, kızı Esin Köse'nin tedavi olmak amacıyla 24 Ocak 2005 tarihinde Almanya'ya gittiğini söyledi. 
     Köse, Goethe Üniversitesi'nde, kızına kesinlikle ilik naklinin yapılması gerektiği saptandığını ve bu nedenle doktorların uygun ilik kemiği aranması ve operasyon için hazırlıklara başladığını belirtti. 
     Bunun için yaklaşık 6 haftalık süreye ihtiyaç duyulduğunu ve bu nedenle kızının dinlenmesi için İzmit'e geldiğini bildiren Köse, şunları kaydetti 
     ''Esin'in tıbbi harcamaları SSK tarafından zamanında karşılanmadığı için, 19 bin avroluk harcama yaptık. T.C Frankurt Başkonsolosluluğu tüm tıbbi rapor ve reçeteleri zamanında Türkiye'ye göndermesine karşılık, SSK yalnızca 2 bin 652 avro tutarında bir ödeme yaptı. 
     Henüz ödenmemiş harcamalar olan 15 bin 716 avro ile operasyon için zorunlu olan 200 bin avronun T.C Frankurt Başkonsolosluğu hesabına acilen transfer edilmesi gerekiyor. Hayati önem taşıyan bu sorunun çözümleneceğine inanıyorum.'' Bu arada, İzmit'e 25 Şubat Cuma günü dönen Esin Köse ise zamanını evde kardeşiyle birlikte geçiriyor. Sağlık durumunun sabit tutulması için kemoterapi tedavisi gören Esin'in hücrelerinin toparlanmaya başladığı belirtildi. 
     Kilo almaya başlayan Esin'in, önümüzdeki günlerde göğüs tomografisinin çekileceği bildirildi. 
     
</TEXT>
</DOC>
