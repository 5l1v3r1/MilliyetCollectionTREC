<DOC>
<DOCNO> 339711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/ekonomi/eko02.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Borcunuz çok yüksek' 
</HEADLINE>
<TEXT>


Anne Krueger, "Türkiye'de borcun ulusal gelire oranı son derece yüksek. Yüksek faiz ve petrol fiyatları yetkilileri zorlayabilir. Ancak sorun gözükmüyor" dedi 

EKONOMİ SERVİSİ 

IMF Birinci Başkan Yardımcısı Anne Krueger, Türkiye'de borç stokunun ulusal gelire oranının çok yüksek olduğunu söyledi. Krueger, yüksek faiz ve yüksek petrol fiyatlarının Türk yetkilileri zorlayabileceğini belirtti. 
Türk Sanayicileri ve İşadamları Derneği TÜSİAD üyelerine "Dünya Genelinden Ekonomik Reform Dersleri" konulu sunuş yapan Krueger, Türkiye'yi 'başarılı bir reformcu ülke' olarak nitelendirdi. Krueger, reformları bitmeyen bir süreç olarak tanımlayarak, "Bugün en gelişmiş ülkeler bile reform yapmak zorundalar" dedi. Krueger, Türkiye'de makroekonomik açıdan şu anki en büyük problemin ne olduğunun sorulması üzerine şöyle konuştu 
"IMF programı öncesinde Türkiye'deki en büyük sorun mali dengesizlikti. Gün gün daha istikrarlı bir durum ortaya çıkıyor. Ancak borcun GSMH'ye oranı son derece yüksek. Dünya ekonomisindeki yüksek faizler, yüksek petrol fiyatları Türk yetkilileri de zorlayabilir. Ama sanırım sorun yaşanmayacaktır." 

Babacan Düşeceği belli 
Krueger'la görüşen Devlet Bakanı Ali Babacan da yeni programda sıkı maliye politikalarının süreceğinin zaten açık seçik göründüğüne işaret etti. Yüzde 6.5'lik faiz dışı fazla hedefine bu nedenle devam edildiğini belirten Babacan, "Ekonomik programımıza göre bu borç stokunun düşüş trendinin güçlü bir şekilde devam edeceği belli" dedi. 
Öte yandan dün IMF, İcra Direktörleri Kurulu'nun, 11 Mayıs'ta 10 milyar dolarlık kredi içeren 3 yıllık yeni stand-by anlaşmasını görüşeceğini açıkladı. 

Yuanda beklenen karar geliyor Çin Ekonomi Bakanı Jin Renqing yuan konusunda reform yapılmasına karar verildiğini ancak yine de ihtiyatlı davranmak gerektiğini dile getirdi. Asya Kalkınma Bankası'nın İstanbul'daki yıllık toplantısında konuşan Renqing, kur politikası üzerindeki reform çalışmalarının spekülasyonlar nedeniyle zorlaştığını kaydetti. Yuan paritesini henüz Güney Kore ve Japon ekonomi bakanları ile konuşmadığını belirten Renqing, Pekin'in ekonomik politikalardaki önceliğinin istikrarın devamı olduğunu bildirdi. 
IMF Birinci Başkan Yardımcısı Anne Krueger de Çin'in para birimi yuandaki esnekliği artırmasının zaman içinde dünyadaki dengesizlikleri azaltacağını öngördü. 


</TEXT>
</DOC>
