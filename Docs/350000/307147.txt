<DOC>
<DOCNO> 307147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun46.html </URL>
<DATE> 2005/01/17/ </DATE>
<TIME> 20.56 </TIME>
<AUTHOR>  </AUTHOR>
<HEADLINE>
Binyıl kalkınma raporu Annan'a sunuldu 
</HEADLINE>
<TEXT>

     Dünyada fakirliği 2015 yılında yarı yarıya azaltmayı amaçlayan Birleşmiş Milletler BM Binyıl Kalkınma Hedefleri doğrultusunda hazırlanan ''Kalkınmaya Yatırım Yapmak Bin Yıl Kalkınma Hedeflerini Başarmak İçin Pratik Bir Plan'' isimli rapor, BM Genel Sekreteri Kofi Annan'a sunuldu. 
     Annan, raporun sunulması sırasında yaptığı konuşmada, raporun önemli ve etkileyici bir belge olduğunu belirtti. Annan, raporun, geniş istişarelerin, on binlerce saatlik çalışmanın, binlerce sayfalık detaylı analizin ve dünyanın önde gelen 250'den fazla siyaset belirleyicisi ve uygulayıcısı uzmanın yıllara dayanan tecrübesinin ve yoğun emeğinin bir ürünü olduğunu söyledi. 
     Raporun önemli bir entellektüel başarı olduğunu kaydeden Annan, 2015'e kadar gerçekleştirilmesinde fikir birliğine ulaşılan hedeflere ulaşmak konusunda raporun somut ve pratik öneriler getirdiğini ifade etti. 
     ''Binyıl Kalkınma Hedefleri''nin ütopya olmadığını ifade eden Annan, en fakir ve en az gelişmiş ülkelerin de aralarında bulunduğu pek çok ülkenin bu hedefleri gerçekleştirme konusunda önemli ilerlemeler kaydettiğini, buna rağmen özellikle Afrika'da birçok ülkenin bu konuda yeterince hızlı yol kat edemediğini belirtti. 
     Raporda yer alan önerilerin, bu hedefleri gerçekleştirme konusunda geride kalan ülkelere somut fikirler ve stratejiler sunduğunu kaydeden Annan, bütün dünya liderlerinin Eylül ayında New York'ta bir araya gelerek, Binyıl Bildirisi'nin bütün boyutlarını ve hedeflere ulaşma yönünde katedilen gelişmeleri gözden geçireceklerini söyledi. 
     Daha önce Akil Adamlar Komisyonu tarafından sunulan ve BM'nin yapısında reform da öngören ''Tehditler, Meydan Okumalar ve Değişim'' raporu gibi, bu raporun da kalkınma ve dünyanın karşı karşıya olduğu tehditlerle mücadele konusunda önemli katkılarda bulunacağını belirten Annan, bu süreçle ilgili kendi raporunu da Mart ayında sunacağını hatırlattı. 
     Eylül ayında yapılacak zirvede cesur ve uzun soluklu kararlar alınacağına dair umutlarını dile getiren BM Genel Sekreteri Annan, daha güvenli, daha müreffeh ve daha adil bir dünya için hep birlikte çalışılabileceğine dikkat çekti. 
     Annan, konuşmasında ayrıca, raporun hazırlanmasına liderlik eden Prof. Dr. Jeff Sachs, Meksika'nın eski Devlet Başkanı Ernesto Zedillo ve Uluslararası Kadın Araştırmaları Merkezi Başkanı Geeta Rao Gupta'ya ve BM Ekonomik ve Sosyal İşler Müsteşarı Jose Antonio Ocampo'ya teşekkür etti. 
     Binyıl Kalkınma Hedefleri doğrultusunda atılması gereken pratik adımlar, takip edilecek süreç ve fakirliğin azaltılması konusundaki planlar konusunda önerilerde bulunan 3 bin sayfalık çalışmanın özeti niteliğindeki rapor, 265 uzman ve bilim adamının 3 yıl boyunca yaptıkları ya da topladıkları analiz ve çalışmaların bir özetinden oluşuyor. 
     BM Binyıl Kalkınma Hedefleri çerçevesinde gelişmekte ya da geçiş sürecinde olan pek çok ülke için yapılan fizibilite çalışmalarının da yer aldığı rapor, gelişmiş ülkeler için fakir ülkelere doğrudan yardım yapmak yerine, sorunların çözümü için yatırım yapmaları çağrısında da bulunuyor. 
     
</TEXT>
</DOC>
