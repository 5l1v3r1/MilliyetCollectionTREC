<DOC>
<DOCNO> 309353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/dunya/dun02.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar da Kürtlerin kırmızı çizgileri 
</HEADLINE>
<TEXT>


DIŞ HABERLER SERVİSİ 


Irak'ta seçimler yaklaştıkça Kürt liderlerin "bağımsızlık" sözcüğünü telaffuz etmeleri ve bir de "kırmızı çizgiler"den söz etmeleri ülkede tansiyonu artırdı. 
KDP lideri Mesud Barzani'nin ardından bu kez Kürdistan Yurtseverler Birliği KYB lideri Celal Talabani'nin yardımcılarından Noşirvan Mustafa, kilit konumundaki isteklerinin Bağdat yönetimi tarafından yerine getirilmemsi halinde Irak'tan ayrılma tehdidinde bulundu. "Bizim için üç kırmızı çizgi var. Eğer bu çizgiler çiğnenirse biz Iraklı kalmayacağız" diyen Noşirvan Mustafa kırmızı çizgileri şöyle sıraladı "Eğer Araplar, federalizmin prensiplerini kabul etmezlerse biz artık Iraklı kalmayacağız. Eğer onlar bir teokratik rejimde ısrar ederlerse biz Iraklı kalmayacağız. Ve Kürt bölgeleri mutlaka Kürdistan'a geri verilmelidir." Kerkük petrolünün merkezi hükümet Bağdat tarafından kontrol edildiğini söyleyen Mustafa, bu konuyla ilgili olarak şunları söyledi "Bunun değişmesi lazım. Kerkük mutlaka Kürdistan'a geri verilmelidir, diğer Kürt bölgeleri gibi." 


</TEXT>
</DOC>
