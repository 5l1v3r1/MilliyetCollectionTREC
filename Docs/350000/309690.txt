<DOC>
<DOCNO> 309690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur64.html </URL>
<DATE> 2005/01/26/ </DATE>
<TIME> 19.27 </TIME>
<AUTHOR>  </AUTHOR>
<HEADLINE>
İşten çıkarılan 17 işçi 9 gündür açlık grevi yapıyor 
</HEADLINE>
<TEXT>

     Gaziantep Büyükşehir Belediyesi'nin yan kuruluşu Özbelde A.Ş'de çalıştıkları sırada sendikalı oldukları gerekçesiyle işten çıkarıldıklarını öne süren DİSK Genel-İş Sendikası üyesi işçilerin 9 gün önce başlattığı açlık grevi sona erdi. 
     DİSK Genel-İş Sendikası 9. Bölge Başkanı Nihat Bencan, AA muhabirine yaptığı açıklamada, açlık grevindeki 17 işçinin yaş ortalamasının 40'ın üzerinde olduğunu belirterek, ''Doktorların açlık grevinin uzaması halinde kalıcı sakatlıklara neden olabileceğine ilişkin uyarıları üzerine, işçileri bu eylemden vazgeçmeye ikna ettik'' dedi. 
     Emek Platformu yöneticilerinin, görüştüğü işçilere daha değişik eylem önerilerinde bulunmalarının da açlık grevinin sona erdirilmesinde etkili olduğunu ifade eden Bencan, açıklamasını şöyle sürdürdü 
     ''Bu işçilerimiz açlık grevi yapmayacak ama eylemlerini sürdürecek. Bu arada sendikalı oldukları için işten çıkarılan 105 işçi, işlerine dönmek için Gaziantep İş Mahkemesi'ne başvurdu. Sendika yöneticileri olarak bizler de işçilere yapılan haksızlığa ilişkin Avrupa Birliği Türkiye Temsilciliği'ni bilgilendireceğiz.'' Bencan, Büyükşehir Belediye Başkanı Asım Güzelbey ve Özbelde A.Ş yöneticileri hakkında ''İşçilerin Anayasal haklarını kullanmalarını engelledikleri'' gerekçesiyle Cumhuriyet Savcılığı'na suç duyurusunda bulunacaklarını sözlerine ekledi. 
     
</TEXT>
</DOC>
