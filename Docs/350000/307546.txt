<DOC>
<DOCNO> 307546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo15.html </URL>
<DATE> 2005/01/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Beşiktaş'ın Fulya Projesi 30 Nisan'da başlıyor, 2 yılda tamamlanacak 
</HEADLINE>
<TEXT>

     Beşiktaş Kulübü, Fulya Projesi üzerindeki çalışmalarını, kulüp yönetim kurulu üyesi İlhan Durusoy başkanlığındaki yatırımlar komitesi ve teknik ekip tarafından tüm hızıyla sürdürüyor. 
     İlhan Durusoy, 30 Nisan 2005 tarihinde inşaatına başlanması planlanan proje ile ilgili Beşiktaş Kulübü'nün internet sitesine detaylı bilgiler verdi. 
     Projede hedeflerinin 30 Ocak 2007'de inşaatı tamamlamak olduğunu anlatan Durusoy, ''Bu iddialı hedefi gerçekleştirmek, idari işlemlerin tamamlanmasına olduğu kadar, Beşiktaş camiasının olumlu katkılarına da bağlıdır'' dedi. 
     
     ONURSAL BAŞKAN SEBA'NIN İSMİ VERİLECEK 
     BJK Fulya Süleyman Seba Kompleksi isminin verilmesi düşünülen projede inşaatın başlaması için yapılması gereken işlemlerin sıralandığı açıklamada, pazar araştırması çalışmalarına büyük önem verdiklerinin altını çizen Durusoy, ''Piyasada önde gelen 40'ın üstünde müteşebbis ve yönetici ile görüşmeler yapıldı. Bunun neticesinde konsept olarak hastane, hipermarket, otel, apart otel, kongre merkezi, residence ve yan üniteleri restaurantlar, fitness, toplantı salonları, sinema vs. gibi fonksiyonlardan oluşması sonucuna varıldı'' dedi. 
     İmar planının hipermarket, otel, apart otel ve kongre merkezi yapımına izin verdiğini hatırlatan Durusoy, hastane ve residence yapımına uygun hale getirilmesi için de çalışmaların yapılmakta olduğunu söyledi. 
     Projenin başarısı ve hemen gelir sağlaması için kompleksin pazarlamasını mimari projeden önce yapma yolunu seçtiklerini özellikle vurgulayan İlhan Durusoy, böylelikle en yüksek ve devamlı gelir sağlanması, pazarlama giderlerinden tasarruf edilmesi, ilk günden itibaren işletilmesinin sağlanması ve pazarlamanın garanti altına alınmasının amaçlandığını belirtti. 
     
     PAZAR ARAŞTIRMASI 
     BJK Fulya Süleyman Seba Kompleksi'nin kira yoluyla işletilmesi ve kulübe devamlı gelir sağlanmasının hedef alındığını söyleyen Durusoy, bu hedefi gerçekleştirmek için pazar araştırmasının bir parçası olarak işletmecilerden uzun vadeli kira teklifleri istendiğini ve yap-işlet-devret esaslı kiracıların tercih edileceğini açıkladı. 
     Durusoy, 30'un üzerinde kendi alanında büyük firmadan teklifler istendiğini de söyledi. 
     
     ÜYELER BİLGİLENDİRİLECEK 
     İlhan Durusoy, genel kurul üyelerine 12 Şubat'ta konsept projelerin sunumunun yapılacağı bilgisini vererek, şöyle devam etti 
     ''Kongre üyelerimizin görüşlerini almak üzere konsept projeler geliştirmekteyiz. 12 Şubat'ta düzenleyeceğimiz prezentasyon ile bu konsept projeleri onlara anlatacağız. Burada alacağımız görüş ve tekliflere göre gelirlerimizi artırmak amacıyla, gerekirse konsept planlarda değişiklik yapacağız. 
     İnşaat ihale dosyası hazırlıklarını da bir yandan yürütmekteyiz. Teklifleri Şubat 2005 içinde istemeyi ve İhale Komisyonu tarafından alınmasını planlanmaktayız. Müteahhitlerden finansman temin edenleri ve yap-işlet-devret modeli ile yatırım yapacakları tercih edeceğiz. İnşaat teklifleriyle beraber finansman ve yap-işlet-devret tekliflerini birlikte alarak finansman modeli oluşturmayı ve Beşiktaş'a en avantajlı sonucu veren yolda yürümeyi hedef olarak seçtik. 
     Proje geliştirme safhasında 12 adet konsept plan oluşturuldu. Bunlardan 4'ü üzerinde detaylı olarak çalışılmaktadır.'' Yatırımlar komitesi başkanı İlhan Durusoy, gayrimenkul projesi geliştirmede başarının güven oluşturma ile geleceğinin altını çizdi ve ''Piyasada bu güveni oluşturmak için şeffaflık içinde yürütülen çabalarımıza tüm Beşiktaş camiasından destek alacağımıza ve hassasiyetle davranacaklarına inanıyor ve güveniyoruz'' diyerek sözlerini tamamladı. 
     
</TEXT>
</DOC>
