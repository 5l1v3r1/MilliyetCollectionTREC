<DOC>
<DOCNO> 312205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/guncel/gun05.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Azınlık raporuna savunma protestosu 
</HEADLINE>
<TEXT>


"Azınlık Hakları" raporuna ilişkin davada ifade veren Kaboğlu, "Bize dava açılmasını protesto ediyorum" dedi 

TÜRKER KARAPINAR Ankara 

Ankara Başsavcılığı'nın, Başbakanlık İnsan Hakları Danışma Kurulu'nca İHDK hazırlanan "Azınlık Hakları" raporuna ilişkin soruşturmayı resen başlattığı ve Türk Ceza Kanunu'nun "halkı kin ve düşmanlığa alenen tahkir", "Türklüğü ve Cumhuriyeti tahkir" maddeleri uyarınca yürüttüğü kaydedildi. İfade vermeye çağrılan raporun mimarlarından İHDK Başkanı Prof. Dr. İbrahim Kaboğlu, savcıya, "Raporu yırtana değil, bize dava açılacak olmasını protesto ediyorum. Savunma yapmıyorum" dedi. 
Kaboğlu ile Prof. Dr. Baskın Oran, dün Basın Savcısı Nadi Türkaslan'a ifade verdi. 
Edinilen bilgiye göre Türkarslan, Oran'a, "Türklük yerine Türkiyelilik kavramının kullanılması, Anayasa'nın değiştirilmesi dahi teklif edilemeyecek maddelerinin değiştirilmek istenmesi, bunun aksini savunanların Sevr paranoyası ile suçlanması, Anayasa Mahkemesi kararlarının Anayasa'ya aykırı olması" şeklindeki düşünceler konusunda sorular yöneltti. Oran, rapordaki görüşlerini tekrarlayarak, bunların bir öneri olduğunu ve bu önerilerde bulunmalarının nedenlerini anlattı. 
Oran, Türkarslan'a, kendisine yapılan tebligatta "eski İHDK üyesi" yazması nedeniyle tepki gösterdi. Oran'ın, "Siz onlardan mı emir alıyorsunuz da, bunları eski diye yazıyorsunuz " demesi üzerine Türkarslan'ın, özür dilediği öğrenildi. Kaboğlu, adliyeden ayrılırken, "Bunun yaptırımı varsa katlanacağım" diye konuştu. 
Kaboğlu, Türkiye Kamu - Sen Genel Başkanı Bircan Akyıldız'ı ima ederek "Hakkımızda kan dökülmesini isteyen kişi için takipsizlik kararı verilmiş" şeklinde konuştu. 


</TEXT>
</DOC>
