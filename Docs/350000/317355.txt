<DOC>
<DOCNO> 317355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur44.html </URL>
<DATE> 2005/02/21/ </DATE>
<TIME> 18.41 </TIME>
<AUTHOR>  </AUTHOR>
<HEADLINE>
Isparta'dan Güney Asya'ya 270 bin YTL... 
</HEADLINE>
<TEXT>

     Isparta'da, deprem ve tsunami felaketinin yaşandığı Güney Asya'ya gönderilmek üzere 270 bin YTL yardım toplandı. 
     Vali Yardımcısı Mustafa Tüysüzoğlu, gazetecilere yaptığı açıklamada, felaket bölgesine yardım için başlattıkları kampanyanın sona erdiğini, kampanya çerçevesinde Ziraat Bankası Merkez Şubesi'nde açılan hesaplarda 250 bin YTL toplandığını söyledi. 
     Tüysüzoğlu, Valilik önderliğinde oluşturulan 6 kişilik yardım komitesinde Isparta Belediye Başkanlığı ile sivil toplum örgütleri temsilcilerinin yer aldığını bildirdi. 
     ''Yalnız değildik, yalnız bırakmıyoruz'' adıyla başlatılan kampanyaya Isparta halkının çok büyük ilgi gösterdiğini, bu durumun da kendilerini mutlu ettiğini dile getiren Tüysüzoğlu, şunları söyledi 
     ''Komite olarak bir ay boyunca çeşitli sanayi kuruluşlarını ve işadamlarını ziyaret ederek yardımlarını aldık. Ayrıca, vatandaşlarımızın yardımları için Ziraat Bankası Isparta Merkez Şubesi'nde YTL ve döviz hesapları açtırdık. Halkımız bu hesaplara gönüllerinden koptuğu kadar para yatırdı. Hesabın açıldığı günden bugüne kadar bu hesaplarda 200 avro ve 1000 dolar, geri kalanı ise Türk Lirası olmak üzere toplam 250 bin YTL değerinde para toplanmıştır.'' Tüysüzoğlu, İşadamı Şevket Demirel'in de bu konuda yardım yapmasını beklediklerini sözlerine ekledi. 
     Öte yandan, Isparta İşadamları Derneği de üyelerinden 20 bin YTL toplayarak Güney Asya depremi ve tsunami felaketinde zarar görenlere iletilmek üzere Vali İsa Parlak'a teslim etti. 
     
</TEXT>
</DOC>
