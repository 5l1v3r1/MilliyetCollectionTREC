<DOC>
<DOCNO> 349547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/siyaset/asiy.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gündemde 'din' var 
</HEADLINE>
<TEXT>


ABD yönetimi, 'hükümetten yetkililerin, misyonerlik faaliyetlerini eleştirirken Hıristiyanlığı da eleştirmelerinden rahatsızlık duyulduğunu' ve Heybeliada Ruhban Okulu'nu masaya getirecek 

Utku Çakırözer - Ankara 


Başbakan Recep Tayyip Erdoğan ve Dışişleri Bakanı Abdullah Gül, bugün başlayacak Washington ziyaretlerinde, ABD Başkanı George Bush ve diğer yetkililerle kritik görüşmeler yapacak. 
Irak, AB, Orta Asya ve Kıbrıs konularında "görüş birliği" sonucu çıkması beklenirken, ABD yönetiminin İran, Suriye ve Türkiye'deki gayrimüslimlerin ibadet özgürlüğü konusunda sorunları gündeme getirmesi öngörülüyor. 
IRAK "Tezkere krizi" nedeniyle Türkiye ile ilişkileri kopma noktasına getiren ABD, bu kez Ankara'nın Irak politikasından memnuniyetini dile getirecek. 
ORTA ASYA ve BÜYÜK ORTADOĞU Ankara, Büyük Ortadoğu Projesi'ne katkısını sürdüreceğini iletecek. 
KIBRIS Erdoğan ABD'nin adımlarından memnuniyetini dile getirirken, Ercan Havaalanı'na uçuş başlatılmasını beklediğini kaydedecek, Rum lider Tasos Papadopulos'a baskı yapılmasını isteyecek. 
AB Bush yönetimi, "AB kararlılığınızda değişiklik olmamalı" telkininde bulunacak. 
ERMENİSTAN Türkiye, soykırım iddialarının araştırılması için komisyon kurma teklifine Ermenistan'ın olumlu yanıt vermesi için destek isteyecek. ABD tarafı ise sınırın açılması beklentisini yineleyecek. 
DİN ÖZGÜRLÜĞÜ Washington, Diyanet İşleri Başkanlığı'nın martta yayımladığı "İslam dininin Allah katındaki tek din olduğu" hutbesi ve Devlet Bakanı Mehmet Aydın başta olmak üzere bazı hükümet yetkililerinin misyonerlik faaliyetleri adı altında Hıristiyanlığa yönelik eleştirilerden rahatsız. ABD'li kaynaklar, bu açıklamalar sonrası Ankara, İstanbul ve İzmir'deki birçok kilisenin tehdit ve saldırıyla karşı karşıya kaldığını belirtiyor. Bush'un, Heybeliada Ruhban Okulu'nun yeniden açılması talebini bir kez daha yinelemesi bekleniyor. 
İRAN - SURİYE ABD, Türkiye'nin Suriye ve İran'la yakın ilişkilerini, bu iki ülkenin uluslararası teröre desteğinin kesilmesi için oluşturulan cephenin zayıflaması olarak görüyor. Türkiye ise iki ülkeye de uluslararası camianın beklentileri yönünde hareket etmeleri telkininde bulunduğunu kaydedecek. 
PKK Türkiye, bu yılki görüşmede de Irak'taki PKK varlığına karşı ABD'den askeri operasyon beklendiğini dile getirecek. 


</TEXT>
</DOC>
