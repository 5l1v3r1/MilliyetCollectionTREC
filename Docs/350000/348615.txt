<DOC>
<DOCNO> 348615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy24.html </URL>
<DATE> 2005/06/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Talat Uyum protokolü bir kırılma noktası değil 
</HEADLINE>
<TEXT>

     KKTC Cumhurbaşkanı Mehmet Ali Talat, Gümrük Birliği Uyum Protokolü’nün imzalanmasının, Türk hava ve deniz limanlarının Rumlara açılmaması şartıyla kendilerine ekonomik olarak zarar vermeyeceğini söyledi. 
     Talat, Türkiye’den ayrılmadan önce Esenboğa Havaalanı’nda bir soru üzerine, Türk tarafının müzakere sürecinin başlaması için atabileceği bir adımın şu anda görülmediğini belirterek, Erdoğan’ın ABD’de yapacağı görüşmelerin etkisi olabileceğini kaydetti. 
     "Biz uluslararası toplumun talebiyle uyumlu bir noktada duruyoruz" diyen Talat, bu talebi destekleyerek, "müzakerelerin başlaması için, gerçekleşmesi için çalışmak durumunda olduklarını" belirtti. 
     İzolasyonların kaldırılması için daha yoğun bir çalışma içine girmek gerektiğini söyleyen Talat, bu konuda daha çok destek aramak ve bulmak zorunda olduklarını belirtti. "İzolasyonlar kalkarsa Kıbrıs sorununun çözümü konusunda Rum tarafı da harekete geçmek zorunda kalacaktır" diyen Talat, daha ısrarlı ve güçlü lobi ve uluslararası diplomatik çalışmalar yapılması gerektiğini vurguladı. 
     
     UYUM PROTOKOLÜ 
     Talat, Türkiye’nin Gümrük Birliği Uyum Protokolü’nü imzalamasının bir kırılma noktası olup olmadığının sorulması üzerine, Türkiye’nin bu protokolü imzalayıp imzalamayacağının tartışma konusu olmadığını bildirdi. 
     Türkiye’nin protokolü imzalamak için AB içindeki prosedürlerin tamamlanmasını beklediğini söyleyen Talat, şunları kaydetti 
     "Türkiye protokolü imzalayacak. Bunu tartışmaya gerek yok. Bu kırılma noktası mı Hayır. Kıbrıs sorununda bugüne kadar pek çok kırılma noktası yaşandı. Maalesef bunların tümü aleyhimize sonuçlandı. 
     Halbuki protokolün imzalanmasıyla girilecek sürecin önceden taşıdığı tehlikeler bilindiği için bize zarar vermesinin önüne geçilebilir. 
     Protokolde Kıbrıs Cumhuriyeti ifadesinin yer alacak olması, Türkiye’nin tanıdığı anlamına gelmez, zaten tanıması mümkün değil. 
     Aksi takdirde Türkiye kendi ipini kendi çekmiş olur." Talat, Uyum Protokolü’nün imzalanmasının KKTC için ne gibi olumsuz sonuçlar doğurabileceğinin sorulması üzerine, Türk hava ve deniz limanlarının Kıbrıs Rum kesimi bandıralı gemi ve uçaklara açılması söz konusu olmazsa, bunun kendilerine ekonomik açıdan zararı olmayacağını bildirdi. 
     "Bu hususun son derece önemli olduğuna ve bu konuda Türkiye’ye çeşitli baskılar yapılabileceğine" dikkati çeken Talat, "ama Ankara’nın bunun bilincinde olduğunu, dolayısıyla kendisinin herhangi bir tehlike görmediğini" belirtti. Talat, ortaya baskı çıkması durumunda bunun nasıl göğüslenebileceğinin görüşülmesi gerektiğini de söyledi. 
     Talat, bir başka soru üzerine, Ankara ile aralarında herhangi bir görüş ayrılığı bulunmadığını da söyleyerek, "günümüz ortamının Kıbrıs’la ilgili siyaseti çok karmaşık ve detaylı hale getirdiğine" işaret etti. Sorunun eskiden "çok basit" olduğunu, BM Genel Sekreteri’nin bir plan sunduğunu, tarafların da bunu müzakere edip kabul veya reddettiğini belirten Talat, şu anda ise konunun Türkiye’nin AB süreci gibi pek çok farklı veçheleri bulunduğunu kaydetti. Talat, "Bu nedenle küçük de olsa çelişkiler ortaya çıkabilir. Ziyaretlerimiz bunların çıkmaması için yapılan çalışmalar... Görüş ayrılığı söz konusu değil" dedi. 
     Talat, bir başka soru üzerine de, Dışişleri Bakanı ve Başbakan Yardımcısı Abdullah Gül’ün Kıbrıs’ta karşılıklı kısıtlamaların kaldırılmasına ilişkin basına açıkladığı önerilerin, deniz ve hava limanlarının "serbest ticaret" için açılmasını da kapsadığını belirtti. Bunun doğrudan ticaret anlamına gelmediğine dikkat çeken Talat, bu önerileri birlikte oluşturduklarını kaydetti. 
     
</TEXT>
</DOC>
