<DOC>
<DOCNO> 324327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun20.html </URL>
<DATE> 2005/03/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İran'dan ABD'ye nükleer ortaklık teklifi 
</HEADLINE>
<TEXT>

     LONDRA DHA 

      ABD'nin nükleer silah geliştirmeye çalışmakla suçladığı İran, bu iddiaları çürütmek ve nükleer programının barışçıl olduğunu kanıtlamak için Washington'a yarı yarıya ortaklık önerdi. 
     İngiliz Financial Times gazetesinin haberine göre, İran'ın OPEC temsilcisi ve Tahran yönetiminin enerji danışmanı Hüseyin Kazempur, İran'ın büyüyen ekonomisi nedeniyle enerji ihtiyacını karşılamak için nükleer enerjiye ihtiyaç duyduğunu belirterek, nükleer silah üretmek gibi bir amaçları bulunmadığını bir kez daha vurguladı. 
     Kazempur, "Amerikalılar gelip, İran'ın nükleer programının yarısına ortak olabilirler. Bu seçenek masada, ama Amerikalılar kuşkulanıyor. Nükleer programımıza katılırlarsa bu kuşkular ortadan kalkar" dedi. Financial Times, Kazempur'un bu sözleri için Tahran yönetiminin resmi görüşlerini ne kadar yansıttığı belli değil' yorumunu da yaptı. 
     İran'ın bu 'sürpriz' teklifine benzer bir teklifi geçen hafta da ABD yapmıştı. Washington yönetimi İran'a, nükleer programını askıya alması karşılığında bazı ekonomik teşvikler önermiş, ancak Tahran yönetimi tarafından ciddiye alınmamıştı. İran Dışişleri Bakanı Kemal Harazi, dün yaptığı açıklamada, Washington'dan Tahran yönetimine bakış açısını değiştirmesini isterken, ilişkilerin gelişmesi için İran'ı bölgesel bir güç olarak görmesi gerektiğini söyledi. 
     
</TEXT>
</DOC>
