<DOC>
<DOCNO> 322575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo04.html </URL>
<DATE> 2005/03/10/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
45 senelik lider Fener 
</HEADLINE>
<TEXT>

     45 senelik Türkiye Ligi tarihinde, zirveyi en uzun süre işgal eden takım Fenerbahçe oldu. Kanarya, tam 411 hafta lider kaldı 
     
     Büyükler sıralandı 

     1959 sezonunda başlayan Türkiye Profesyonel Birinci Ligi’nin 45 yıllık tarihinde onlarca takım mücadele ederken, sadece 27 ekip, lider olma mutluluğunu yaşayabildi. Dört büyükler dışında kalan takımlardan bazıları sadece 1 hafta zirvede kalabildi, bazıları 5. Bu takımlar arasında en uzun süre zirveyi işgal etme başarısını 23 haftayla Samsunspor gösterdi. Zirveyi parselleyen 4 büyük arasındaki lider ise Fenerbahçe oldu. Tam 411 hafta lider kalan Sarı-Lacivertli ekibi, 408 haftayla Galatasaray izlerken, Beşiktaş 335, Trabzonspor da 177 hafta liderliğin keyfini sürdü. 
     
     Yıldızlarla dengeli 

     Takımların liderlik haftalarıyla elde ettikleri şampiyonluk arasında tam bir paralellik söz konusu. 15’er kez mutlu sona ulaşarak, formalarına 3’er yıldız takma hakkını elde eden Fenerbahçe ile Galatasaray, en uzun süre tahtta kalan takımlar olurken, 2 yıldızı bulunan Beşiktaş üçüncü, bir yıldızlı Trabzon- spor da 4. sırayı aldı. Kanarya, ezeli rakibi Galatasaray’ı bu sezonki performansıyla geride bıraktı. Sezon başında Cim Bom’un 15 hafta gerisinde bulunan Kanarya, 18 hafta tahta oturdu ve öne fırladı. Ligin ilk 5 haftasında ise zirvede Trabzonspor vardı. 
     
</TEXT>
</DOC>
