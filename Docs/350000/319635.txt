<DOC>
<DOCNO> 319635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy15.html </URL>
<DATE> 2005/03/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
TGC'den Başbakan Erdoğan'a mektup... 
</HEADLINE>
<TEXT>

     Türkiye Gazeteciler Cemiyeti TGC Yönetim Kurulu, Başbakan Recep Tayyip Erdoğan'a gönderdiği mektupta, 1 Nisan 2005'te yürürlüğe girecek yeni TCK'nın 26 maddesinin yeniden gözden geçirilmesini istedi. 
     TGC Yönetim Kurulu, Başkan Orhan Erinç'in imzasıyla, bir karikatürü nedeniyle mahkemece 5 bin YTL para cezasına çarptırılan Musa Kart'a destek olmak ve 1 Nisan 2005'te yürürlüğe girecek yeni TCK'nın yaratacağı ifade edilen tehlikelere dikkat çekmek amacıyla Başbakan Erdoğan'a mektup gönderdi. 
     Mektupta, mizah ve karikatürün demokrasinin olmazsa olmazlarından biri olarak değerlendirildiği vurgulanarak, Türkiye'de de, siyasetçiler ile devlet adamlarının uzun süre kendilerine yönelik çizgili eleştirilere hoşgörüyle yaklaşmanın örneklerini sergiledikleri belirtildi. 
     Musa Kart ile ilgili yargı aşamasının henüz kesinleşmediği için değerlendirmenin sınırlı tutulduğu vurgulanan mektupta, ancak Avrupa İnsan Hakları Sözleşmesi'nin 10. maddesinin, ifade özgürlüğü konusunda yeni yorumlara olanak sağladığı bildirildi. 
     Özellikle kamu görevlilerinin eleştirilmesinde daha da geniş değerlendirmeler yapıldığı vurgulanan mektupta, ''Kişisel davalarınızı geri almanız, önümüzdeki süreci kolaylaştırıcı bir düşünce yaratacaktır düşüncesindeyiz'' denildi. 
     
     TGC'NİN YENİ TCK'YA İLİŞKİN GÖRÜŞÜ.. 

     Mektupta, 1 Nisan 2005 tarihinde yürürlüğe girecek yeni TCK'ya ilişkin de şunlar kaydedildi 
     ''1 Nisan 2005'te yürürlüğe girecek yeni TCK, ifade özgürlüğünün önünde, Avrupa İnsan Hakları Sözleşmesi'nde belirlenmiş olan ölçütlere aykırı, yeni ve geniş kapsamlı suçlar oluşturacaktır. 
     Bir açıklamanızda 'hapiste gazeteci olmayacak' demiş olmanıza karşın yasa, hapis cezası tehdidi altında kalacak gazeteci sayısını da ikiye katlamaktadır. Çünkü özel radyo ve televizyonlarla ilgili yasadaki yayın ilkeleri ceza yasası kapsamına alınmış, yürürlükteki yasada yer alan 'basın yoluyla' ifadesi de 'basın yayın yoluyla' olarak değiştirilmiştir. Bu ifadenin yazılı basın araçlarının yanı sıra radyo ve televizyonları kapsadığı da, yasada açıkça belirtilmiştir. Kıdemli gazetecilerin yaşadığı 'basın davaları' döneminin yeniden gündeme gelmemesi için, söz konusu yasanın 26 maddesinin gözden geçirilmesine ihtiyaç bulunmaktadır. Böylece, yeni bir sansür dönemine girilmiş olması da engellenebilecektir.'' 
     
</TEXT>
</DOC>
