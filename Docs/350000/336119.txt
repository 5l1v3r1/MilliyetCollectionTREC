<DOC>
<DOCNO> 336119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spoz1.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
O gol kaçmazdı 
</HEADLINE>
<TEXT>


Hakan DİLEK 


Pancu'nun plonjonu 

Rıza Çalımbay için açılan pankartta adı geçen elamenter bakkal malzemeleri üzerimize boca edildi. Kalender insan kesimi Rıza'ya mesajlar geçmiş, telefonlar açmış. Başbakan bile girmiş devreye ve 'Takma kafanı, olur böyle şeyler ' mealinde şeyler söylemiş. İçleneni var, hırslananı var, "Yahu adamlar şaka yapmışlar canım " diyeni var. Zaten dilde yareler türlü türlüdür. 
Yüzyılın pankart savaşları yaşanmıştı daha önce. Fenerbahçeliler'in açtığı "Adam Gibi Adam R.Tayyip Erdoğan" pankartına karşılık "Tek Adam Mustafa Kemal" pankartı açmıştı Beşiktaş tribünleri. Daha öncesinde Fenerbahçe tribünlerinde sökün eden "Korkak Tavuk Ortega" pankartını hiç konuşmuyorum, yüzyılın şakası diye geçmişti literatüre. E eskiden yenen taraf mağlup tarafın forma renklerine boyanmış tabutunu taşırdı. Bir nümayiş, bir şamata giderdi stadyumlarda. 
Yine aynı nümayiş hali devam ediyor elbette ama galiz küfür edebiyatı üzerinden. Fenerbahçe tribünleri oldukça büyük kalenderlik gösterip asgariye indirdiler bunu. Bu kez de Rıza Çalımbay için bir pankart baş sayfaların özel yerlerine konuşlandı "Rıza Efendi iki ekmek bir süt " Beşiktaş amigosu Alen, bugün, bu pankarta karşılık "Hepimiz Kapıcıyız " mealinde bir pankart asacaklarını söyledi. İçlenmiş çocuklar. En az onlar kadar da kapıcılar içlenmiş. Neyse uzatmayalım, asıl mevzu Pancu idi. Geçmişte de böyle cevval tipler vardı. Maçın zor anlarında iki ya da üç oyuncu değişikliği yapılmışsa atılan ya da sakatlanan kalecinin yerine kaleye geçerlerdi. Arşivimden bulup çıkardığım bir fotoğrafla bunları düşündüm yeniden Diyarbakırsporlu Deli Vehbi, Samsunsporlu Rıfat, Beşiktaşlı Şükrü Gülesin aklıma gelenler. Ama Can Bartu'nunki başka. 1950'ler Romanya maçı. Kalecimiz sakatlanınca aynı zamanda basketbolcu olan Can Bartu geçmiş kaleye. Hep söylerim mişli geçmiş zamanların öyküsüdür futbol aslında... 
Oyunun güzelliğine hürmetle... 


</TEXT>
</DOC>
