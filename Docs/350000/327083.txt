<DOC>
<DOCNO> 327083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo15.html </URL>
<DATE> 2005/03/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Dolmabahçe'de milli maç heyecanı... 
</HEADLINE>
<TEXT>

     A Milli Futbol Takımı, yarınki Arnavutluk maçını yapacağı İstanbul BJK İnönü Stadı'nda daha önce 60 kez sahaya çıktı. 
     Milliler, geride kalan maçlarda Dolmabahçe'de 25 galibiyet alırken, 22 kez yenildi, 13 maçta ise eşitliği bozamadı. 
     BJK İnönü Stadı'nda rakip fileleri toplam 75 kez havalandıran ay-yıldızlı ekip, kalesinde ise 83 gol gördü. 
     Türkiye, BJK İnönü Stadı'nda ilk maçını 30 Mayıs 1948'de Avusturya ile yaptı ve özel karşılaşmayı 1-0 kaybetti. 
     Millilerin, Dolmabahçe'deki son randevusu ise oldukça dramatik oldu. 19 Kasım 2003'de, 12. Avrupa Şampiyonası finallerine katılmak üzere Letonya ile 1-0 yenildiği baraj maçının rövanşına çıkan ay-yıldızlı ekip, İlhan Mansız ve Hakan Şükür'ün golleriyle 2-0 öne geçmesine rağmen, kalesinde gördüğü 2 şok golle 2-2 berabere kaldı ve finallere gitme hakkını rakibine adeta hediye etti. 
     A Milli Futbol Takımı, BJK İnönü Stadı'nda en farklı skorlu galibiyetini 28 Mayıs 1950'de özel maçta İran'ı 6-1 yenerek alırken, en farklı skorlu yenilgisini ise 14 Kasım 1984'te Dünya Kupası elemelerinde 8-0 ile İngiltere'ye karşı yaşadı. 
     
</TEXT>
</DOC>
