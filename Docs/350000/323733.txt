<DOC>
<DOCNO> 323733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo13.html </URL>
<DATE> 2005/03/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İspanya, İtalya'da liderler değişmedi, Schalke 04 liderliğe yerleşti... 
</HEADLINE>
<TEXT>

     Avrupa'nın önde gelen liglerinden İspanya, İtalya'da liderler değişmezken, Almanya'da liderlik maçında Bayern Münih'i yenen Schalke 04 liderlik koltuğuna oturdu. 
     İspanya Birinci Futbol Ligi'nde La Liga Barcelona ve İtalya Serie A lideri AC Milan hafta sonu yaptıkları maçları kazanarak liderliklerini sürdürürken, Almanya Birinci Futbol Ligi'nde Bundesliga haftaya lider giren Bayern Münih, averajla ikinci sırada bulunan Schalke 04'e yenilerek haftalar sonra liderlik koltuğunu rakibine bıraktı. 
     İspanya La Liga'da lider Barcelona sahasında Athletic Bilbao'yu 20 yenerek liderliğini sürdürürken, en yakın takipçisinin puan kaybetmesi üzerine şampiyonluk mücadelesinde yalnız kaldı. 
     Avrupa Şampiyonlar Ligi'nden hafta içinde elenen Real Madrid, şampiyonluk mücadelesinde de ağır yara aldı. Ligin zayıf takımlarından Getafe'ye deplasmanda 2-1 yenilen Real Madrid, liderle arasındaki puan farkının 9'a çıkmasını engelleyemedi. 
     Ligde üçüncü ve dördüncü sırada yer alan iki takımın mücadelesinde Villarreal, sahasında Espanyol'u 4-1'lik skorla geçerek üçüncülüğe çıktı Nihat Kahveci'nin takımı Real Sociedad, Numancia'yı 2-1'le geçmeyi başardı. 
     
     İTALYA 

     İtalya Birinci Futbol Ligi'nde Serie A lider AC Milan ile en yakın takipçisi Juventus arasındaki yarış devam ediyor. 
     Averajla liderliğini koruyan AC Milan, sahasında ligin iddialı ekiplerinden Sampdoria'yı 1-0 yendi. Juventus ise yine aynı skorla deplasmanda Chievo'yu yenerek lideri yakın takibini sürdürdü. 
     Ligin en fazla beraberlik alan takımı Inter, bu hafta yine berabere kalarak puanını 47'ye çıkardı. Emre Belözoğlu'nun iyi bir performans gösterdiği karşılaşmada Inter, Lazio ile deplasmanda 1-1 berabere kaldı. 
     
     ALMANYA 

     Almanya Bundesliga'da şampiyonluğun en güçlü iki adayının karşılaştığı haftada liderlik koltuğu el değiştirdi. 
     Haftaya lider giren Bayern Münih, deplasmanda en yakın takipçisi Schalke 04'e 1-0 yenilerek, rakibinin 3 puan gerisine düştü. 
     Milli futbolcu Hamit Altıntop'un 8. dakikada sakatlanan Asamoah'ın yerine oyuna dahil olduğu karşılaşmada Schalke 04, güçlü rakibini yenerek aylar sonra liderliği devraldı. VfB Stuttgart, deplasmanda ligde kötü günler geçiren Borussia Dortmund'u 2-0 yendi. 
     Yıldıray Baştürk'ün takımı Hertha Berlin, Bayer Leverkusen ile 3-3 berabere kaldı. 
     
     İNGİLTERE 

     İngiltere Federasyon Kupası'nda yarı finalde mücadele edecek takımlar belli oldu. 
     Tugay Kerimoğlu'nun yedekler arasında yer aldığı maçta Blackburn Rovers, ikinci lig takımlarından Leicester City'i 1-0'lık skorla geçmeyi başardı. 
     Arsenal, deplasmanda Bolton Wanderers'ı 1-0 yenerek yarı finale çıkan 4 takım arasına girmeyi başardı. 
     Bir diğer çeyrek final mücadelesinde Manchester United, deplasmanda Southampton'u 4-0 gibi farklı bir skorla geçerek, kupa yolunda önemli bir engeli aştı. Newcastle United ise Tottenham Hotspur'u 1-0 yenmeyi başardı. 
     
</TEXT>
</DOC>
