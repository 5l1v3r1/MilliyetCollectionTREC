<DOC>
<DOCNO> 348775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/guncel/axgun01.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Diaspora'ya karşı hukuk mücadelesi 
</HEADLINE>
<TEXT>


Türk-Amerikan Dernekleri Asamblesi, 7 eyalette okutulan kitaplardaki "Türklerin Ermenilere soykırım uyguladığı" ifadesinin değiştirilmesi için mahkemeye başvurdu 

ŞÜKRAN PAKKAN İstanbul Fotoğraf ERCAN ARSLAN 

ABD'de yaşayan Türklerin önde gelen sivil toplum örgütü Türk-Amerikan Dernekleri Asamblesi ATAA , Ermeni diasporasına karşı hukuki mücadele başlattı. 7 eyalette zorunlu okutulan tarih kitaplarında, "Türklerin Ermenilere soykırım uyguladığı" iddiasının yer aldığını belirleyen asamble yönetimi, kitaplarda değişiklik yapılması için mahkemeye başvurdu. 
Amerikalı ve Türk üyelerle birlikte temaslarda bulunmak üzere Türkiye'ye gelen ATAA Başkanı Vural Cengiz, "30 yıldır ABD'de mücadele ediyoruz, burada ise bir boşvermişlik var" dedi. ABD'de soykırım iddialarına karşı kitaplar hazırlayıp broşürler bastırdıklarını, eyaletler bazında kurdukları gruplarla senatör ve Temsilciler Meclisi üyelerine ulaşıp çalışmalar yaptıklarını vurgulayan Cengiz, en büyük sorunun zorunlu tarih kitaplardan kaynaklandığını ifade etti. 

MGK'dan destek 
Cengiz, şunları söyledi 
"3 yıldır tarih kitaplarını inceledik. Massachusetts, New York, New Jersey, Michigan, California, Rhode Island, Georgia eyaletlerinde zorunlu okutulan kitaplarda 'Ermeni halkı, 1915'te Osmanlı Türkleri tarafından soykırıma uğratılmışlardır ve 1.5 milyon Ermeni Türkler tarafından öldürülmüştür' ifadelerini belirledik. Bu ifadelerin değişmesi ya da en azından Türk savının da yazılması için harekete geçtik. Okul kurullarından bu şekilde okutulmamasını talep ediyoruz, bu konuda hem Türk Tarih Kurumu hem MGK'ya danışıp destek aldık." 
Konuyu yargıya taşıyarak ilk davayı geçen hafta Massachusetts eyaletinde açtıklarını kaydeden Vural Cengiz, "Bazı öğrenci ve öğretmenler de bizimle davacı oldular" dedi. 

'17 Nisan'ı anacağız' 

ATAA Başkanı Vural Cengiz, şöyle konuştu "Türkiye strateji değiştirmeli. Artık 'soykırım olmadı' araştırmalarını bırakıp 1915 öncesi Müslümanlara yapılan katliamları ortaya koymalıyız. ABD'deki Türkler olarak Ermenilerin ilk kez Türkleri katlettikleri 17 Nisan'ı 'Ermeni Başkaldırı ve Katliamları Günü' olarak anmaya başlayacağız. Eylülde de Ankara'da sempozyum düzenleyerek Ermeni katliamlarını tartışacağız." 

Türk eşin ardından 

Vural Cengiz, ABD çapında 54 dernek ve 25 bin üyeyi bir çatı altında birleştiren asamblenin başkan yardımcılığını yürüten ABD'li eğitimci Bonnie Joy Kaslan ile birlikte çalışıyor. Kaslan, kaybettiği Türk eşinin ardından Türklerle ilgisini kesmedi ve asamblenin tarih kitapları projesini yürütüyor. Kaslan, "ABD'de öğrenciler, 'Türkler katildir' diye düşünüp mezun oluyorlar. Kitaplardaki bu bilgiyi değiştireceğiz. Öğretmenlerini eğitime çağıracağız. Mahkemeyi kazanırsak, ABD neyi yanlış yaptığını görecek" diyor. 


</TEXT>
</DOC>
