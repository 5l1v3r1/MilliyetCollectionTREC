<DOC>
<DOCNO> 336650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko16.html </URL>
<DATE> 2005/04/25/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Nissan'dan rekor kar... 
</HEADLINE>
<TEXT>

     Yüzde 44 hissesi Fransız Renault'nun kontrolünde bulunan Japon otomotiv üreticisi Nissan, Mart ayında sona eren bütçe yılında işletme karının, yüzde 4.4 artışla 870 milyar yene 8 milyar dolar çıktığını açıkladı. 
     Bu dönemde tarihinin en yüksek rakamına ulaşarak yüzde 10.8 artışla 3 milyon 388 bin araç sattığını bildiren şirketin, satış hasılatı ise 9 trilyon yen oldu. 
     Japonya'nın ikinci büyük otomotiv üreticisi Nissan, 2004-2005 bütçe yılını kapsayan net karını da 517 milyar yen olarak duyurdu. 
     2004-2005 bütçe yılında piyasaya 6 yeni model sürdüğünü bildiren şirket, ABD pazarında yüzde 18 büyüyerek 1 milyonluk satış rakamına ulaştı. 
     Ülkesi Japonya'da satışlarını yüzde 1.4 artırarak 848 bin adete çıkartan Nissan, AB pazarında durgunluk yaşadı. 
     Nissan, Çin ve Kanada gibi faaliyet gösterdiği diğer ülkelerdeki satışlarını ise yüzde 19.5 gibi yüksek bir oranda artırarak 983 bin adete çıkarttı. 
     Son yıllarda ABD'li ve Avrupalı rakiplerine karşı pazar payını artıran diğer Japon markaları Toyota ve Honda'nın da, 2004-2005 bütçe yılında yüksek kar açıklamaları bekleniyor. 
     
</TEXT>
</DOC>
