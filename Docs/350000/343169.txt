<DOC>
<DOCNO> 343169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/magazin/amag.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Melahat Pars alacaklı gitti' 
</HEADLINE>
<TEXT>


Türk sanat müziğinin az sayıdaki kadın bestek r ve hocalarından Melahat Pars'ın cenazesi, ölüme olduğu kadar, vefasızlığa da bir ağıttı. Sevenleri, "Pars'ın kıymeti bilinmedi" diyordu 

Birsen Altuntaş 

Melahat Pars, Türk sanat müziğinin az sayıdaki kadın bestecilerinden biriydi. 'Ben Gamlı Hazan' ve 'Civelek' gibi dillere yerleşen pek çok şarkıda imzası vardı. Bülent Ersoy, Gönül Yazar, Adnan Şenses gibi Türk sanat müziğinde yıldızlaşan pek çok ismin yanı sıra İstanbul Radyosu'nda çok sayıda gence hocalık yaptı. 86 yaşında hayata veda eden bestecinin ardından görüşlerini aldığımız sanatçılar, Pars'a Türkiye'nin yaşarken hak ettiği değeri veremediği görüşünde birleşti. 

Emel Sayın 

'Ondan akıl almıştım' 
"Türk sanat müziği bir değerini kaybetti. Çok üzgünüm. Nasıl şimdiki gençler bize akıl danışıyorsa, ben de kendisinden akıl istemiştim. Bana, 'Mutlaka eğitim al' demişti. Nasihatini dinledim." 

Adnan Şenses 

'Hak ettiği değer verilmedi' 
"Musikiye yıllarını vermiş, sanatçı yetiştirmiş, yeri doldurulamayacak çok değerli bir hocaydı. Cenazesinde ne ekmek kazandırdığı sanatçıları, ne bir vali, ne de bir belediye başkanını gördüm. Pars, Zeki Müren gibi hak ettiği değeri göremedi." 

Zekai Tunca 

'Eserlerini ücretsiz okuduk' 
"Çok değerli besteleri, hanımefendi tavırlarıyla artık tükenmekte olan bir neslin sayılı örneklerinden biriydi. 'Gamlı Hazan' başta olmak üzere çok değerli eserlerini hiç ücret almadan seslendirmemize izin verdiği için alacaklı gitti, hakkını helal etsin. Günümüzde giyimi kuşamı ya da aşklarıyla gündeme gelmeyi marifet sananlar için örnekti." 

Muazzez Abacı 

'Gönlümüzde hep kalacak' 
"Türk musikisine çok büyük emeği geçmiş, 'Gamlı Hazan' gibi dillere düşen besteleri olan değerli bir insandı. Bir söz vardır ya, 'Bak kalan bu kubbede hoş bir seda imiş". Melahat Pars da öyle bizim yüreğimizde." 

Umut Akyürek 

'Ona sahip çıkmalıydık' 
"Ne yazık ki günümüzde kadın bestek rlara rastlanmıyor. Bu nedenle onun gibi değerlere sahip çıkmak zorundayız. Gönül isterdi ki, yaşarken de Melahat Hoca'nın kıymeti bilinseydi. Eserlerini severek seslendiriyorum." 

Gönül Yazar 

'Anne yürekli koruyucumuzdu' 
"Pars'ı 14 yaşımdan beri tanırdım. Yıllar önce bir ödül töreninde ben ödülümü almıştım ama bir aksaklıktan dolayı Melahat Hanım'a sıra geldiğinde ödül bitmişti. Koşup kendi ödülümü ona verdim. Anne yüreği taşıyan yanıyla destekçimizdi." 

İşte Pars'ın besteleri 
'Ben Gamlı Hazan', 'Civelek', 'Gözlerin Gözümden Bir An Kaçmasın', 'Bir Gül Gibisin Belki Güzelsin Daha Gülden', 'Susuz Bir Çöl Gibiydim Sendin Benim Yağmurum', 'Avare Gönül Yine Sensiz Hicrana Daldı', 'Gül Mevsimi Gelmişti Bugün Bağ-ı Hazarın', 'Her Zaman Bir Olur mu ', 'Sazlar Kırılan Gönlümüzün Hüznünü İnler', 'Sensiz Yaşamaktansa Ölmek Evladır Bana', 'Yine Hicran İle Gün Bitti', 'Gözlerinin Işığında Yanan Pervaneyim', 'Zalim Beni Yalnız Bırakıp Kaçtı Bu Akşam', 'Bir Mehtap Var, Bir de Sen', 'Gecen de, Günün de Ben Olmalıyım', 'Bin Dertle Yanan Gönlüme Bir Zerre Deva Yok', 'Gönlünü Başka Emellerle Avutsaydın', 'Gözüm Sende Açıldı, Yine Sende Kapansın', 'Ruhumda Bu Akşam O İlahi Sesi Duydum', 'Elveda Deme Sakın, Belki Yine Dönersin, 'Gümüş Tellerle Örsem Saçının Her Telini', 'Nağmelerinin Esiri Oldum' ve Fatih Sultan Mehmet'e ait 'Sakiya Mey Sun ki Bir Gün Lalezar Elden Gider' 


</TEXT>
</DOC>
