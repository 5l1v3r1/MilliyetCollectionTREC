<DOC>
<DOCNO> 344234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko14.html </URL>
<DATE> 2005/05/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Uzakdoğu'dan ithalata gözaltı... 
</HEADLINE>
<TEXT>

     Gümrük Müsteşar Vekili Tuna Turagay, Çin Halk Cumhuriyeti başta olmak üzere Uzakdoğu’dan ithalat yapan ve "haksız rekabete" neden olan 245 firmadaki incelemeler sonucu, firmalara 7 milyon YTL vergi ve fon farkı, 19.6 milyon YTL de vergi cezası verildiğini bildirdi. 
     Turagay, A.A muhabirine yaptığı açıklamada, haksız rekabet yaratan ithalata karşı yapılan denetimler sonucu, 44 sektörde, 24 bin 561 firmanın ithalata ilişkin verilerinin tarandığını, bunun sonucunda 600 firmanın riskli olarak tespit edildiğini ve denetim için gümrük kontrolörlerine sevkedildiğini vurguladı. 
     Uzakdoğu’dan ithalat yapan ve inceleme kapsamındaki 600 firmadan 524’ünün incelemelerine başlandığını anlatan Turagay, 283’ünün 
     muhasebe incelemesinin, 298’inin banka araştırmasının, 10’unun yurtdışı araştırmasının ve 245’inin adedinin de tüm denetimlerinin tamamlandığını kaydetti. Turagay, "Denetimler neticesinde, 85’i soruşturma raporu olmak üzere toplam 403 adet rapor düzenlendi. Bu raporlar çerçevesinde incelemesi tamamlanan firmalardan 7 milyon 18 bin YTL vergi ve fon farkı ile 19 milyon 581 bin YTL vergi cezası verildi" dedi. 
     
     DENETİMLERDEKİ TESPİTLER 
     İthalatçı firmaların özellikle ticaret politikası önlemleri ile TSE’nin ilgili standardına ve teknik mevzuata uygunluk denetiminden kaçınmak için tarife yanıltması yapmaya çalıştığını kaydeden Turagay, ticaret politikası önlemlerinden kaçınmak için AB üyesi ülkeler ve Serbest Ticaret Anlaşması imzalanan ülkeler üzerinden ithalat yapılmak suretiyle trafik sapması ve menşe yanıltması yapılmaya çalışıldığını söyledi. 
     Turagay ayrıca, eksik kıymet veya miktar beyanında bulunulduğunun belirlendiğini de kaydetti. 
     
</TEXT>
</DOC>
