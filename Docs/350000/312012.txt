<DOC>
<DOCNO> 312012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko18.html </URL>
<DATE> 2005/02/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yeni sepete göre enflasyon bugün açıklanacak 
</HEADLINE>
<TEXT>

     Yeni sepete göre belirlenecek olan ocak ayı enflasyon rakamları bugün saat 16.30’da açıklanacak. 
     CNN Türk’ün yaptığı ankete göre ocak ayında enflasyonun ortalama yüzde 1.04 çıkması bekleniyor. 
     Yeni enflasyon sepeti olarak tanımlanan 2003 baz yıllı endekse göre ilk enflasyon rakamları bugün açıklanacak. 
     
     Beklenti yüzde 1.04 
     CNN Türk ekonomi servisinin sanayiciler ve bankacılar arasında yaptığı enflasyon anketine göre, enflasyonun ocak ayında ortalama yüzde 1.04 çıkması bekleniyor. 
     Banka ve aracı kurumlar ile sanayiciler, ocak ayında üretici fiyatlarının yüzde 1.13, tüketici fiyatlarının ise yüzde 0.95 artmasını bekliyor. Çekirdek enflasyon olarak bilinen özel imalat sanayi artışı tahmini ise yüzde 0.37 seviyesinde. 
     
     İstanbul’da tüketici fiyatları geriledi 
     Öte yandan İstanbul Ticaret Odası tarafından 1 ocakta açıklanan rakamlara göre, İstanbul’da ocak ayında perakende fiyatlar binde 5 azalırken, toptan fiyatlar binde 6 arttı. Zam şampiyonu ise fiyatı yüzde 46.6 artan salatalık oldu. 
     
     Enflasyon’da yeni dönem 
     Yeni enflasyon sepeti olarak tanımlanan 2003 baz yıllı endekste, Toptan Eşya Fiyatları Endeksi'nin TEFE yerini, Üretici Fiyatları Endeksi ÜFE alacak. Üretici fiyatlarını ölçecek olan ÜFE'de, TEFE'deki 678 madde 760'a çıkarılıyor. ÜFE, TEFE'den farklı olarak KDV vb. vergiler hariç, yurtiçi peşin üretici satış fiyatı üzerinden hesaplanacak. 
     Yeni ÜFE sepetinde, glikoz ve glikoz şurubu, zarflar, krem sabun, marley, fayans, parke, yer karosu yapıştırıcıları, plastikten sofra ve mutfak eşyası, bombeli oto camı, traşlı çimento ve taşıt hız göstergeleri gibi yeni maddeler yer alıyor. Bunun yanında, dondurulmuş balıklar, ispirto, şampanya, filtresiz sigara, deri yelek, lastik ayakkabı, çizme, formika, normal benzin, dikiş makinası ve müzik seti ise sepetten çıkıyor. 
     
     TÜFE’de neler var 
     Yeni Tüketici Fiyatları Endeksi TÜFE sepetinde ise, PVC pencere, DVD player, kontak lens, tansiyon aletleri, LPG araba tüpü, kargo ücreti, cep telefonu, internet ücreti ve bilgisayar donanımları gibi toplam 96 yeni madde bulunacak. 
     Ayrıca, TÜFE sepetinde, pirinçten buğdaya, kabak çekirdeğinden kuru soğana, cips ve çerezlerden, dondurmaya, viski ve rakıdan sigaraya, gerçek kira ücretinden no-frost buzdolabına, bilgisayar ekipmanlarından, hacca gidiş ücretine kadar, toplam 423 madde yer alacak. 
     1994 baz yıllı endekste 410 olan madde sayısı 423'e, 598 olan madde çeşidi de 710'a yükselecek. 
     
</TEXT>
</DOC>
