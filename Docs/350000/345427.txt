<DOC>
<DOCNO> 345427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo47.html </URL>
<DATE> 2005/05/24/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Şampiyonlar Ligi Finali öncesi Çırağan Sarayı'nda resepsiyon verildi... 
</HEADLINE>
<TEXT>

     İtalya’nın AC Milan ve İngiltere’nin Liverpool takımları arasında yarın Atatürk Olimpiyat Stadı’nda yapılacak Avrupa Şampiyonlar Ligi final maçı öncesi UEFA, bir resepsiyon verdi. 
     Çırağan Palace Kempinski Otel’deki resepsiyona, UEFA Başkanı Lennard Johansson, UEFA Asbaşkanı Şenes Erzik, İstanbul Büyükşehir Belediye Başkanı Kadir Topbaş, Gençlik ve Spor Genel Müdürü Mehmet Atalay, Futbol Federasyonu Başkanı Levenç Bıçakcı, Galatasaray Kulübü Başkanı Özhan Canaydın, Galatasaray ve Milan’ın eski teknik direktörü Fatih Terim, Trabzonspor Teknik Direktörü Şenol Güneş, Almanya’nın efsane futbolcuları Beckenbauer ve Karl Heinz Rummenige, Milan ve Liverpool kulüplerinin yöneticileri, UEFA delegeleri ve Avrupa’nın önde gelen futbol adamları katıldı. 
     Otelin boğaz kenarındaki bahçesinde bir saat süren kokteyl sırasında, davetliler birbiriyle sohbet ederken, Avrupa Şampiyonlar Ligi kupası da bir masa üzerinde sergilendi. Davetliler, daha sonra otelin içindeki yemek salonuna geçti. Yemeğe, basın mensupları alınmadı. 
     Bu arada, kokteyl sırasında mehter takımı marşlar çaldı, bir saz heyeti Türk Sanat Müziği dinletisi sundu. Ayrıca, Sultan Kayıkları otel önünde tur atarken, bir tekne de Şampiyonlar Ligi’nin resmi topunun büyük bir maketiyle otel önünden geçti. 
     
</TEXT>
</DOC>
