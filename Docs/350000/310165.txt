<DOC>
<DOCNO> 310165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun05.html </URL>
<DATE> 2005/01/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bulut yüzünden askeri kriz çıkıyordu 
</HEADLINE>
<TEXT>

     Eda BERKBAYRAK LİTVANYA, DHA 

LİTVANYA yönünden gelerek Rusya hava sahasına giren bir bulut kümesi nedeniyle Rusya ve Litvanya'nın askeri krizin eşiğinden döndüğü ortaya çıktı. 
     Elta Haber Ajansı'nın haberine göre, uzmanların 'anormal hidrometeorolojik bir oluşum' içerdiğini tespit ettiği bulut, ilk önce radarda uçak olarak algılandı. Hava sahasının Litvanya tarafından ihlal edildiğini düşünen Rus askeri yetkililer hemen 'uçağın' görüldüğü yere bir 'SU 27' tipi savaş uçağı gönderdi. Uçak bölgeye ulaştığında ise hiç bir şey bulanamadığı için merkeze 'hava sahasını ihlal eden uçağın Litvanya'ya geri döndüğü' rapor edildi. 
     Daha sonra Rusya Baltık Deniz Filosu Hava Savunma Ünitesi Karargahı uzmanları Litvanyalı ve Polonyalı uzmanlarla birlikte durumu değerlendirdi. Değerlendirme sonunda radarda görünen nesnenin bir uçak olmadığı 'anormal hidrometeorolojik bir oluşum' içeren bulut kümesi olduğu yönünde tespitte bulundu. 
     Rusya Baltık Deniz Filosu Komutan Yardımcısı Anatoliy Lobskiy, "Radarda uçak gibi görünsede aslında bunun soğuk ve rutubetli hava nedeniyle oluşan yoğun bir bulut kümesi olduğu anlaşıldı" dedi. 
     
</TEXT>
</DOC>
