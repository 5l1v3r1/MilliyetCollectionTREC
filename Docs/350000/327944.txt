<DOC>
<DOCNO> 327944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas21.html </URL>
<DATE> 2005/03/28/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Baharda mide rahatsızlıkları artıyor... 
</HEADLINE>
<TEXT>

     Memorial Hastanesi İç Hastalıkları uzmanlarından Doç. Dr. Mesut Başak, baharda damar hastalıkları azalırken, mide rahatsızlıklarının arttığına işaret etti. 
     Doç. Dr. Başak, yaptığı yazılı açıklamada, kış şartlarına uyum sağlayan vücudun, havaların ısınmasıyla ve baharın gelmesiyle birlikte yeni bir uyum sürecine girdiğini ve yaza hazırlanmaya başladığını söyledi. 
     ''Baharda damar hastalıkları azalıyor, mide rahatsızlıkları artıyor'' diyen Doç. Dr. Başak, havaların ısınmasıyla damarların genişlediğini, bunun da kalp hastalarını rahatlattığını kaydetti. 
     Ancak gastrit gibi mide rahatsızlıkları bulunanların bu dönemde şikayetlerinin arttığını ifade eden Doç. Dr. Başak, şunları kaydetti 
     ''Yeni yetişen meyve ve sebzelerin pişirilmeden tüketilmesi, ülser ve gastriti artırıyor. Kanın iyice azaldığı mide, daha fazla asit üretmeye başlıyor. Mide kanamalarını da bu dönemde daha sık görüyoruz.'' 
     
</TEXT>
</DOC>
