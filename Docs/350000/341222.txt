<DOC>
<DOCNO> 341222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko33.html </URL>
<DATE> 2005/05/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Corıo CEO'su Kreij İstanbul 10 yılda ilk 10'a girer 
</HEADLINE>
<TEXT>

     Hollandalı gayrimenkul grubu Corio CEO’su Jan De Kreij, Türkiye’nin doğru yolda olduğunu ancak bu yolda yürümenin kolay olmayacağını kaydederek, İstanbul’un önümüzdeki 10 yıl içinde sınır ötesi yatırımları çeken kentler sıralamasında ilk ona girebileceğini söyledi. 
     Akmerkez’in yüzde 47’sini 149 milyon euroya alan grubun CEO’su Jan De Kreij de Gayrimenkul Zirvesi’ne katıldı. 
     Zirvenin "Gayrimenkul Sektöründe Küreselleşme" başlıklı oturumunda konuşan Kreij, "Türkiye’yi sınır ötesi yatırımda temel ülkelerimiz arasına almaya karar vermemizde, geçen yılki ziyaretimiz etkili oldu" dedi. 
     Bir ülkenin kalitesi ve gittiği yol olumlu yöndeyse sınır ötesi yatırımlar için o ülkeyi tartışmaya açtıklarını belirten Kreij, Türkiye’nin doğru yol üzerinde olduğunu ifade etti. Kreij, "Corio fırsat doğduğunda Akmerkez’de büyük hisse almaya karar verdi. Bu bir girişimdi. Burada yalnızca para söz konusu değil, düşünce yapısı da çok önemli" dedi. 
     Kreij, "Bir başka ülkeye gittiğinizde kendinizi rahat hissetmeniz ve doğru olanı yaptığınızı hissetmeniz çok önemli" diyerek, bir yere gidip hemen kar elde etmenin düşünülmemesi gerektiğini, bunu "kısa vadeli ve aptalca bir yaklaşım" olarak gördüğünü söyledi. 
     
     "FRANSA VE İNGİLTERE İSTİKRARLI ANA YATIRIM NOKTASI" 
     Kreij, dünya genelinde geçen yıl gayrimenkule 100 milyar euroluk yatırım yapıldığını, bunun yüzde 40’nı sınır ötesi yatırımların oluşturduğunu söyledi. Kreij, 100 milyarlık yatırımın yüzde 50’sinin İngiltere’de yapıldığını, bunu sırasıyla Fransa ve İsveç’in izlediğini belirterek, "İngiltere ve Fransa her zaman somut yatırım ülkeleri. Çünkü kurallar çok belirgin. Fransa’da GYO yapısını geliştirdiler ve yatırımcılar için çekici hale geldiler" dedi. AB üyeliği ve euroya geçilmesiyle her yerde kuralların aynı hale geldiğini ve yatırım güvencesinin sağlandığını söyleyen Kreij, bu gelişmelerde sınır ötesi yatırımlar için Fransa ve İngiltere’nin istikrarlı bir şekilde ana yatırım noktası haline geldiğini ifade etti. 
     
     SINIR ÖTESİ YATIRIMLARDA EN BÜYÜK ALICI ALMANYA 
     Kreij, sınır ötesi yatırımlarda en büyük alıcıların Almanlar ve Amerikalılar olduğunu, sadece Almanların 40 milyar dolarlık satın alma gerçekleştirdiklerini belirterek, son birkaç yılda faiz oranlarının önemli ölçüde düşmesiyle, gayrimenkul yatırımlarında 5 yıl önce yapılamayacak yatırımların yapılmaya başlandığına kaydetti. 
     
     "TÜRKİYE DOĞRU YOLDA İLERLİYOR" 
     Kreij, yatırımcıların parasını, emeklilik fonlarını gayrimenkula yatırmayı daha mantıklı olarak gördüğünü belirterek, "Bu sayede portföyde gittikçe daha fazla pay alacak. Ancak bunun için istikrar gerekir" dedi. Türkiye’nin de bu konuda, doğru yolda ilerlediğini kaydeden Kreij, "Ancak henüz oraya varmış değil. Çünkü, dolara endeksli Hazine tahvilleri oldukça yüksek pirim getiriyor. 
     Amerika’daki tahvil ve eurobondlara oranla. Eğer yüzde 9 ödüyorsanız Amerikan tahvilleri için, gayrimenkul de yüzde 7 getiriyi kabul edemezsiniz" diye konuştu. 
     
     "İSTANBUL SINIR ÖTESİ YATIRIMDA İLK ONA GİREBİLİR" 
     Dünyada sınır ötesi yatırımların yüzde 50’sinin yalnızca 10 şehire aktığını ancak İstanbul’un bu listede yer almadığını kaydeden Jan de Kreij, şöyle konuştu 
     "İstanbul’u bu listeye sokmak sizin işiniz. Ama henüz burada değil, biz Corio olarak İstanbul’u bu tabloya sokmak için elimizden geleni yaptık. Örneğin bir Paris’e yapılan yatırımlarla İstanbul arasında muazzam fark var. Sanırım İstanbul, önümüzdeki 10 yıl içinde büyük olasılıkla bu tabloya girecek. İstanbul, önümüzdeki 5 yılın umut vaat eden şehirlerinden biri olarak gösteriliyor." Kreij, gayrimenkul yatırımcılarının Türkiye dışında yatırım yapmaya başlayacaklarını belirterek, "Bunun için başka ülkeleri ziyaret etmeniz gerekir. İnsanları, oradaki profesyonelleri tanımanız gerekir. Ancak o zaman güvenli, emin bir yatırım yapabilirsiniz" dedi. 
     
</TEXT>
</DOC>
