<DOC>
<DOCNO> 345354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko41.html </URL>
<DATE> 2005/05/24/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Başbakan Erdoğan, Türk tekstil ve hazır giyim sektörü zirvesine katıldı 
</HEADLINE>
<TEXT>

     Başbakan Recep Tayyip Erdoğan’a tekstil, deri ve hazır giyim sektörleri adına 31 Aralık 2010 tarihli 50 milyar dolarlık sembolik bir çek verildi. 
     Başbakan Erdoğan, Türk tekstil ve hazır giyim sektörü temsilcileriyle Dış Ticaret Kompleksi’nde düzenlenen zirvede bir araya geldi. 
     Basına kapalı zirve öncesinde konuşan Türkiye İhracatçılar Meclisi TİM Başkanı Oğuz Satıcı, bir takım dertlere çözüm aramak için değil, Türkiye açısından açılımları olan bir projeksiyon sunmak için toplantıda bulunduklarını söyledi. 
     Satıcı, Başbakan Erdoğan’a önünü ve geleceğini çok iyi gören bir sektörün 2015 projeksiyonunu anlatmak için toplandıklarını belirterek, Türkiye tekstil ve konfeksiyon sektörünün geleceğinin geçmişinden çok daha parlak olacağını vurguladı. 
     Oğuz Satıcı, "Her kim Türkiye’nin teknoloji yoğun sektörlere geçerek yavaş yavaş tekstil konfeksiyon sektöründen çıkmamız gerektiğini söylüyorsa derin ve vahim bir biçimde yanılmakta ve ezberci bir şablonu gerçekliğin karşısına koymaktadır" diye konuştu. 
     3 milyona yakın kişiyi istihdam eden sektörü, 5 milyon kişiyi 
     istihdam eden ve en geç 2015 yılında en az 60 milyar dolar ihracat yapan bir sektör haline getirmek gerektiğini ifade eden Satıcı, şunları kaydetti "Çünkü ülkemizin bunları yapmaya şiddetle ihtiyacı var. Sayın Başbakanımız bu mümkün müdür Evet bu mümkündür. Akılcı bir strateji etrafında bu kesinlikle mümkündür. Biz sizin önderliğinizde bunu başarabilecek güç ve yeteneğe sahibiz. Yeter ki doğru adımları zamanında atalım. Başımızda dış ticareti çok iyi bilen, bir dakikasını boş geçirmeyen, son derece çalışkan ve sektörlerimiz tarafından sevilen bir bakanımız varken, Türkiye gemisinin başında sizin gibi bir kaptan varken bu elbette mümkündür." 
     
     "ÖNERİLERİMİZ TÜRKİYE’NİN MENFAATİ İÇİNDİR" 
     Oğuz Satıcı, kaynak tüketen değil nihai olarak kaynak üreten öneriler getirdiklerini, teknik kanıtlarını sundukları projeksiyonun hayata geçirilmesi halinde mevcut istihdam gücünü en az yüzde 40 artıracaklarını ifade ederek, ayrıca kayıt dışı istihdamın kayıt altına alınmasının sağlanacağını, ülkenin ithalat-ihracat dengesine müthiş bir katkıda bulunulacağını, bu yolla Türkiye’nin cari dengesine ve sürdürülebilirliğine önemli bir katkı yapacaklarını anlattı. 
     Başbakan’a sundukları projeksiyon ve çözüm önerileri için tam bir mutabakat halinde olduklarını vurgulayan Satıcı, şöyle devam etti 
     "Önerilerimiz Türkiye’nin menfaatleri ve istikrar içinde büyümesi içindir. Sayın Başbakanımız, şimdi arkadaşlarımız size bir çek sunacaklar. Bu çekin altında tüm tekstil konfeksiyon sektörümüzün imzası var. Çeki ödemek için veriyoruz. Bu ödemeyi rahatlıkla yapabilmemiz için sizlere bir öneriler toplamı arz ediyoruz." Satıcı’nın konuşmasının ardından tekstil, deri ve hazır giyim sektörleri adına İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu, İstanbul Deri ve Mamulleri İhracatçıları Birliği Başkanı Mehmet Büyükekşi ile İstanbul Tekstil ve Hammaddeleri İhracatçıları Birliği İTHİB Başkanı İsmail Gülle’nin imzasını taşıyan, 31 Aralık 2010 tarihli 50 milyar dolarlık sembolik çek, Orakçıoğlu, Büyükekşi ve Gülle tarafından Başbakan Erdoğan’a sunuldu. 
     
     "İHRACATÇILARIMIZIN KATLAMALARINI BEKLİYORUZ" 
     Üzerinde "Recep Tayyip Erdoğan" yazılı çeki alan Başbakan Erdoğan, sektör temsilcilerine hitaben, "İhracatçılarımıza, bunu biraz daha katlamalarını bekleyerek başarılar diliyorum" dedi. 
     Daha sonra basına kapalı devam eden zirveye Devlet Bakanı Kürşad Tüzmen, Maliye Bakanı Kemal Unakıtan, Çalışma ve Sosyal Güvenlik Bakanı Murat Başesgioğlu ile İstanbul Valisi Muammer Güler’in yanı sıra 11 ihracatçı birliği, 20’ye yakın dernek, sendika ve birlik temsilcisi katıldı. 
     Zirvede, "Yeni Rekabet Ortamında Türkiye Tekstil ve Hazır Giyim Sektörü" başlığını taşıyan ve sektörün önerilerini içeren raporun Başbakan’a sunulacağı kaydedildi. 
     
</TEXT>
</DOC>
