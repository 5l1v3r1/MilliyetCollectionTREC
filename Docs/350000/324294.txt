<DOC>
<DOCNO> 324294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yazar/cemal.html </URL>
<DATE> 2005/03/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Vücut kimyası 
</HEADLINE>
<TEXT>


Başbakan Erdoğan'ın vücut kimyası mı bozulmaya başladı Eğer öyleyse, neden 
Bilemiyorum. 
Birtakım şeyler rayında giderken, 17 Aralık sonrası şeytan mı dürttü yoksa 
Bilemiyorum. 
Bakıyorum, Osman Ulagay da tedirgin. Hükümetin çizmekte olduğu siyasal grafiği kaygıyla izlediği görülüyor. 
Ulagay, kuyumcu titizliğiyle yazan, boğaz dokuz boğumdur kuralını hiç ihmal etmeden konuşan değerli bir meslektaşımdır. 
Geçen günkü yazısına, "Eski ezbere dönersek, yüksekten düşeriz" başlığını koymuş. 
Uyarı görevini yapıyor 
"AKP hükümetinin iki yıllık performansına bakıp, ülkeyi çıkmazdan çıkmaza, krizden krize sürükleyen eski ezberin artık aşılabileceği umuduma kapıldığım için kendime kızıyorum. 
Bugün, eski ezbere dönüş işaretlerinin çoğaldığı ortamda kendime kızmanın ötesinde, bunun nelere mal olabileceğini düşündüğüm için de bunları yazmak gereğini duyuyorum. 
Şu anda karşımızdaki en büyük tehlike, içeride ve dışarıda AKP yönetimi ve Türkiye ile ilgili beklentilerin çok yükselmiş olması... Buradan düşersek fena yara alabiliriz." 
Paylaşıyorum bu kaygıyı. 
Başbakan Erdoğan'la, bugünkü yönetim anlayışıyla, hükümetle ilgili tedirginliklerin yayıldığı dikkatimi çekiyor. 
Erdoğan TÜSİAD'a çatıyor. 
Erdoğan 'medya'ya çatıyor. 
Oysa TÜSİAD olsun, medya olsun Başbakan Erdoğan'ın 17 Aralık'a gelebilmesinde çok önemli katkılar yapmıştı. Destekleri, ekonomik ve siyasal alandaki bazı kritik reformların gerçekleşmesinde belirleyici olmuştu. 
Erdoğan hedef şaşırıyor 
Kadınları coplayan polisi kararlılıkla kınayacak yerde, bunu sergileyerek görevini yapan 'gazeteci milleti'ne veryansın ediyor. 
Bu tutumunu eleştiren TÜSİAD'a eski, aşina bir üslupla bindiriyor. 
Bu konuda kınama kararı alan Avrupa Parlamentosu'na bozuk atıyor. 
Gazetecilere cezaevi kapılarını daha çok aralayacak Türk Ceza Yasası konusunda kılını kıpırdatmıyor. 
Kürsülerde öylesine bir üslupla, öylesine bir söylemle konuşuyor, atıp tutuyor ki, eskiye dönüş mü, eski ezber mi ya da Mehmet Altan'ın deyişiyle yine o Ankara ağzı mı soruları ister istemez güncellik kazanıyor. 
Ekonomide sıkıntılar var. 
Dış politikada da öyle. 
Erdoğan ve yönetiminde dış dünyadaki gelişmelerin iyi okunmadığına dair kuşkular ağır basıyor. Önceliklerle sonralıkların karıştırıldığına ilişkin birçok işaret var. ABD ile ilişkiler gitgide limonileşirken, AB ile de iyi sinyaller gelmiyor. 
Bütün bunlar neden 
Ezber mi bozuluyor 
Vücut kimyası mı 
Öyleyse niye 
Erdoğan yönetiminin eski deyişle durum muhakemesi yapmasında, kendini toparlamasında büyük yarar var. 



</TEXT>
</DOC>
