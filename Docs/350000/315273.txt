<DOC>
<DOCNO> 315273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/siyaset/axsiy02.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'TMSF medya devi oldu' 
</HEADLINE>
<TEXT>


TMSF'ye, elindeki medya organlarını satma çağrısında bulunan CHP Grup Başkan Vekili Koç, "Satmazsanız, bu medya gruplarından gelen kokuların sorumlusu olursunuz" dedi 

ANKARA Milliyet 


CHP Grup Başkan Vekili Haluk Koç, medya devi haline gelen Tasarruf Mevduatı Sigorta Fonu'nun TMSF elinde bulunan 17 televizyon, 10 radyo kanalı, 1 günlük gazete ve 6 dergiyi derhal satmasını istedi. Koç, büyük bir medya gücünün hükümetin emrinde olmasına hiçbir demokratik ülkede rastlanamayacağını söyledi. Koç, 14 Şubat 2004'te TMSF tarafından el konulan Star Medya Grubu'nun satılacağının dile getirilmesinin üzerinden bir yıl geçmesine rağmen satılmadığını kaydetti. 
14 Şubat 2004'te 1602 olan personel sayısının 10 Ocak 2005'te 1281'e düştüğünü ifade eden Koç, "Basın özgürlüğünün ayaklar altına alınması pahasına birçok basın çalışanı işten atılmış, kendilerine yasal tazminatları yargı kararlarına rağmen ödenmemiştir. TMSF, 438 çalışanın işine son verirken, bunun karşılığı kendi dünyasına yakın 321 kişiyi de işe almıştır" dedi. 

Çuval dolusu para 
TMSF'nin Star Medya Grup Başkanlığı görevinden aldığı Adem Gürses ve diğer yöneticilere milyarlarca liralık ödeme yaptığını vurgulayan Koç, işten çıkarılanlara da "para yok" diye ödeme yapmadığını söyledi. "İbo Show"a milyarlarca lira, izlenmeyen dizi ve programlara da çuval dolusu para verildiğini savunan Koç, "AKP'nin atadığı insanların yaptıklarından AKP sorumludur. TMSF Başkanı Ahmet Ertürk'e sesleniyorum. El koyduğunuz 17 televizyon, 10 radyo 1 gazete, 6 dergiyi satın. Satmazsanız buralardan gelen kokuların baş sorumlusu siz olursunuz. Bunları iktidarın borazanı yapmayın" diye konuştu. 


</TEXT>
</DOC>
