<DOC>
<DOCNO> 307058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/siyaset/siy07.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınında Kardak heyecanı 
</HEADLINE>
<TEXT>


TAKİ BERBERAKİS Atina 


Yunan medyası yine Türk gemilerinin Kardak Adası'nda, "Yunan karasularını ihlal" ettiği iddiasında bulundu. Yunan TV ve radyo kanalları önceki gün 11.00 sularında bir Türk sahil güvenlik botunun Kardak kayalıklarına 500 metre mesafede, "Yunan karasularını ihlal ederek" demirlediğini öne sürdü. 
Bölgedeki bir Yunan sahil güvenlik botunun Türk tarafına "Uzaklaşın" uyarısında bulunduğunu ancak uyarının dikkate alınmadığını iddia eden Yunan medyası, Türk botunun 13.50'de bölgeden uzaklaştığını öne sürdü. Yunan Dışişleri sözcüsü Yorgo Kumuçakos da, "Bu tür eylemlere karşı tutumumuz Avrupa ilke ve yasaları çerçevesindedir" dedi. To Vima yorumunda, "Bölgedeki faaliyet artarsa durum kontrolden çıkabilir" şeklinde heyecanlı ifadeler kullandı. 
"Yunan hükümeti Ege'deki Türk tahrikleri konusunda ne yapacağını bilmiyor" diyen To Vima, "Kardak, iki ülkeyi geçmişte savaşın eşiğine getiren acılı hatıraları anımsattırıyor" ifadesine yer verdi. Gazete ayrıca, Türkiye'nin Kardak etrafındaki faaliyetiyle, Atina'ya "istemlerinden vazgeçmediğini anımsatmak" amacını taşıdığı iddia etti. 


</TEXT>
</DOC>
