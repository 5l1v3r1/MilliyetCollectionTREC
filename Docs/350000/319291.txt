<DOC>
<DOCNO> 319291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy17.html </URL>
<DATE> 2005/02/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AKP'li Ürün Belediyelerin borçları yeniden yapılandırılacak 
</HEADLINE>
<TEXT>

     AK Parti Genel Başkan Yardımcısı Halil Ürün, belediyelerin borçlarının yeniden yapılandırılacağını bildirdi. 
     Ürün, parti genel merkezinde düzenlediği basın toplantısında, hafta sonunda Kızılcahamam'da düzenlenen Yerel yönetimler Danışma Kurulu toplantısında ele alınan konuları değerlendirdi. 
     Toplantıda 2005 yılında yapılacak çalışmalara yönelik hazırlanan program taslağı üzerinde görüşmelerde bulunulduğunu belirten Ürün, bu yılın AK Parti'li belediyeler için 'atılım' yılı olacağını söyledi. 
     Halil Ürün, görüşmelerde, yerel yönetimlerin gelirlerinin verilen yeni görev ve sorumluluklar ışığında artırılmasının da gündeme geldiğini, dağıtım esaslarının nüfus dışında yaz-kış, gece-gündüz, gelişmişlik, ağır tabiat şartları, coğrafi durum, yüzölçümü, performans ve verimlilik gibi kriterler dikkate alınarak oluşturulmasının önerildiğini kaydetti. 
     Toplantıda belediyelerin birikmiş borçlarının mahsuplaşması ve yeniden yapılandırılması uygulamasının da bir an önce başlatılması konusunda görüş birliğine varıldığını açıklayan Ürün, çalışmaların hükümet kanadında devam ettiğini anlattı. 
     Ürün, toplantıda yerel yönetimlere ilişkin yeni bir karar aldıklarını da ifade ederek, AK Parti'li belediyelerin, ''artık birbirleriyle yarışacağını, muhalefetle yarış döneminin sona erdiğini'' ifade etti. Ürün, parti yönetimi olarak bu rekabeti hızlandıracak tüm enstrümanları ortaya koyacaklarını vurguladı. 
     Ürün, gazetecilerin soruları üzerine, belediyelerin borçlarının yeniden yapılandırılmasıyla ilgili çalışmalara ilişkin bilgi verdi. Ürün, ''Faizlerini siliyoruz, mevcut borçları da ileriye dönük olarak yeniden yapılandırıyoruz. Bunu mutlaka belediyelerin içinde bulunduğu durumu göz önüne alarak yapacağız. Hiçbir belediye mağdur olmayacaktır. Çalışmalar çok ciddi noktaya gelmiştir. 1-2 ay içinde veya bir ay içerisinde inşallah tamamlanacaktır'' diye konuştu. 
     
     BASKIN SEÇİM YOK 
     Ürün, bir gazetecinin, son günlerde basına yansıyan ''baskın seçim'' iddialarının anımsatması üzerine, şunları söyledi 
     ''Gündemimizde seçim yoktur. Biz 3 Kasım seçimlerinde siyasi istikrarı sağlayan, tek başına iktidarı sağlayan bir partiyiz. Yüce milleti seçimlerle oyalamanın gereği yok. Seçimin getireceği ilave bir şey de yoktur. 
     Hem siyasi hem ekonomik istikrar sağlanmıştır. Hem dış politikada ciddi merhaleler sağlanmıştır. Bu ülke için yapılacak çok şey vardır. Biz o işlere bakacağız.'' Ürün, Cumhurbaşkanı Ahmet Necdet Sezer tarafından veto edilen, orman vasfını yitirmiş arazilerle ilgili kamuoyunda ''2B'' olarak bilenen yasal düzenleme konusunda yöneltilen soru üzerine de, 2B'lerin sadece birtakım maddi imkanları toplamak için düşünülmemesi gerektiğini vurguladı. Ülkenin yeni baştan imarı için bu kanunun çıkarılmasının şart olduğunu belirten Ürün, ''Konuyu buradan ele alıyoruz. Çalışmalar bu konuda devam ediyor. Orman köylüsünün haklarını gözeterek bu kanunun yeni şekil alması gerekiyor'' dedi. 
     Halil Ürün, 'Konu Anayasa değişikliği ile mi yoksa yasa değişikliği ile mi gündeme getirilecek ' yönündeki soruya da, ''Anayasa ile ilgili olan kısımları için Anayasa değişikliği de öngörülecek. Ama 2B başlı başına bir yasa olarak gelecek. Bütüncül bir Anayasa değişikliği gündemde yok. Anayasa değişikliği gerektiren husus vardır. O husus da gündeme gelecek. O değişiklikle beraber yasa gelecekti'' karşılığını verdi. 
     
</TEXT>
</DOC>
