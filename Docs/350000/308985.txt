<DOC>
<DOCNO> 308985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur52.html </URL>
<DATE> 2005/01/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Gazeteci Köprülü'nün evine hırsız girdi 
</HEADLINE>
<TEXT>

     Beyaz Saray'da kesintisiz 15 yıl muhabirlik yapan ilk Türk gazeteci ve Monaco Fahri Konsolosu Tuna Köprülü'nün Yeniköy'deki evine hırsız girdi. 
     Köprülü'nün, Yeniköy Köybaşı Arkası Sokak 4 numaradaki Park Apartmanı'nda bulunan dairesine arka bahçe kapısından girildiği, apartman kapıcısı tarafından yakınlarına bildirildi. 
     Yakınlarının da polise başvurusu üzerine eve gelen Olay Yeri İnceleme Şube Müdürlüğü ekipleri, daireye hırsızlık amacıyla girilerek odalardaki eşyanın karıştırıldığını ve dağıtıldığını belirledi. 
     Ekipler, evde yaptıkları inceleme ve parmak izi çalışmasının ardından olay yerinden ayrıldı. 
     ''Beyaz Saray Anıları'' adlı bir kitabı da bulunan Tuna Köprülü'nün, Amerika'da olduğu öğrenildi. Köprülü'nün evinde kimsenin kalmadığı, evden ne çalındığının ise kendisinin yapacağı incelemenin ardından ortaya çıkacağı kaydedildi. 
     
</TEXT>
</DOC>
