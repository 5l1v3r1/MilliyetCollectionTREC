<DOC>
<DOCNO> 337142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur34.html </URL>
<DATE> 2005/04/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Volkan Konak'ın annesinin evini soyanlara 15.5 yıl hapis .. 
</HEADLINE>
<TEXT>

     Trabzon'da, sanatçı Volkan Konak'ın annesi Saynur Konak'ın evine girerek zorla paralarını ve ziynet eşyalarını aldıkları gerekçesiyle yargılanan 2 kişi, 15 yıl 6'şar ay hapis cezasına çarptırıldı. 
     Trabzon Ağır Ceza Mahkemesi'ndeki duruşmaya, ''yağma, konut dokunulmazlığını ihlal'' suçlarından tutuklu yargılanan Ahuzar Dağaşan 30 ile Erdem Tuncay katıldı. 
     Sanık Ahuzar Dağaşan'ın avukatı Temel Aydemir, Saynur Konak'ın karakolda Dağaşan'ı göstererek emin olmadığını söylediğini belirterek, şunları söyledi 
     ''Duruşmada da müvekkilimi budur şeklinde göstermiştir. Mağdure yaşlı, 76 yaşında bir kadındır. Birtakım duyularında zayıflama olmuş olabilir. Müvekkilimle ilgili ifade veren tanıklar, kendilerine karakolda baskı yapıldığını söylemişlerdir. Bu nedenle öncelikle müvekkilimin beraatine karar verilmesini, aksi halde ise alt sınırdan ceza tayinini talep ediyorum.'' Sanık Erdem Tuncay'ın avukatı İrfan Emin ise müvekkilinin suçtan habersiz olarak jandarma tarafından arandığını duyunca kendiliğinden teslim olduğunu ifade ederek, şöyle dedi 
     ''Şayet suçlu olsaydı, kendisi teslim olmaz, kaçardı. Bu da müvekkilimin suçsuz olduğunu göstermektedir. 76 yaşındaki bir bayanın budur şeklindeki beyanından başka bir delil yoktur. Müvekkilimin beraatini talep ediyorum.'' Sanık Ahuzar Dağaşan, savunmasında, ''Suçu işlemedim, kabul etmiyorum'' dedi. 
     Sanık Erdem Tuncay ise ''Olayla ilişkim yoktur, bu suçu işlemedim. Ben suçsuzum'' diye konuştu. 
     İddia makamı, sanıklar Dağaşan ve Tuncay'ın konut dokunulmazlığını bozmak ve silahlı gasp suçlarından dolayı fiil ve hareketlerine uyan TCK'nın 193 2, 497 1, 522, 31, 33 ve 40. maddeleri uyarınca cezalandırılmalarını, sanıkların tutukluluk hallerinin devamına karar verilmesini talep etti. 
     Mahkeme heyeti, önce sanıklar Dağaşan ve Tuncay'ın silahlı gasp suçu eylemine uyan TCK'nın 495 1 maddesi ve 497 1 maddesi ile 15'er yıl, konut dokunulmazlığını bozmak suçundan TCK'nın 193 2. maddesi ile 6'şar ay olmak üzere toplam 15 yıl 6'şar ay hapis cezasına çarptırdı. 
     Trabzon'da 25 Ağustos 2004'te, sanatçı Volkan Konak'ın annesi Saynur Konak'ın evine girerek, ''yağma ve konut dokunulmazlığını ihlal'' ettikleri iddiasıyla sanık Ahuzar Dağaşan 21 Ekim 2004 tarihinde tutuklanmış, Erdem Tuncay'ın ise 12 Kasım 2004 tarihinde hakkında gıyabi tevkif kararı verilmişti. Tuncay, daha sonra başka bir ilde yakalanarak tutuklanmıştı. 
     
</TEXT>
</DOC>
