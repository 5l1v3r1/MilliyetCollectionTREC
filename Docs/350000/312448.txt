<DOC>
<DOCNO> 312448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo42.html </URL>
<DATE> 2005/02/04/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İsviçre'nin Servette takımı iflas etti... 
</HEADLINE>
<TEXT>

     İsviçre Birinci Futbol Ligi takımlarından Servette Kulübü'nün iflas ettiği ve kapanacağı belirtildi. 
     Kulüpten yapılan açıklamada, İsviçre'nin en başarılı takımlarından birinin 115 yıllık tarihinde en kötü haberi bugün verdiği kaydedilirken, kulübün 8.3 milyon dolarlık borcu nedeniyle iflas ettiği bildirildi. 
     Toplam 17 kez İsviçre Ligi'nde şampiyon olan ve 7 kez Federasyon Kupası'nı kazanmayı başaran Servette, geçen yıl ligi 3. sırada tamamlamayı başarmış ve UEFA Kupası'na katılmaya hak kazanmıştı. 
     Oyuncularına geçen yılın eylül ayından bu yana para ödeyemeyen Servette takımının kadrosunda ünlü Fransız oyuncu Christian Karembeu yer alırken, Fransız futbolcu da dahil birçok oyuncunun kulüpten ayrılmaya başladığı kaydedildi. 
     7.3 milyon nüfuslu İsviçre'de futbol takımları yeterince seyirci bulamamaktan ve finansal sorunlardan dolayı iflasın eşiğine geldiklerini belirtiyorlar. 
     İsviçre'nin en ünlü kulübü Grasshoppers da ekonomik sıkıntı içinde olduğunu açıklamıştı. 
     
</TEXT>
</DOC>
