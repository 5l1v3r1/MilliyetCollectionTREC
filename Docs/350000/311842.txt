<DOC>
<DOCNO> 311842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/dunya/axdun01.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sünni ulemalar Seçim gayri meşru 
</HEADLINE>
<TEXT>


DIŞ HABERLER SERVİSİ 


Irak'taki en önemli Sünni birlik olan Ulemalar Komitesi, 30 Ocak'ta yapılan seçimlerde oy kullanan seçmenlerin iradesine saygılı olduklarını, bununla birlikte seçimlerde meşruiyet eksikliği bulunduğunu açıkladı. 
Yapılan yazılı açıklamada, seçmenlerin iradesine saygılı olmakla birlikte gelecekte kurulacak hükümetin meşruiyetine itiraz edeceklerini belirten Ulemalar Komitesi, "Seçimlerde meşruiyet eksikliği var, çünkü halkın büyük bölümü seçimleri boykot etti ve bu da seçimlerin sonucunda ortaya çıkacak meclis ve hükümetin anayasayı kaleme alma ya da güvenlik ve ekonomi anlaşmaları yapmak için meşruiyeti olmayacak demektir" ifadesine yer verdi. 
Ortaya çıkan bu duruma rağmen oy veren Iraklıların seçimine saygı duyulacağı belirtilen açıklamada, "gelecekteki hükümeti güncel işleri yapan, sınırlı ayrıcalıkları olan bir kabine olarak algılayacağız" denildi ve bu hükümetin alacağı kararlara itiraz edilebileceği, çünkü karar alma yetkisinde olmayacağı vurgulandı. 

24 saatte 11 bin oy sayıldı 
Bu arada başkent Bağdat'ta oluşturulan ulusal oy sayım merkezinde son 24 saatte sadece yaklaşık 11 bin oy sayıldığı bildirildi. Seçim Komisyonu'ndan adını açıklamak istemeyen bir yetkili yaptığı açıklamada, "Şimdiye kadar sadece 11 bin oy sayıldı, bu oyların çoğunluğu ülkenin en az nüfusa sahip bölgesi olan Mutanna'dan geldi" dedi. Yetkili ayrıca, Bağdat'taki merkeze güvenlik önlemleri nedeniyle sandıkların sadece üçte birinin ulaştığını belirtti. 



</TEXT>
</DOC>
