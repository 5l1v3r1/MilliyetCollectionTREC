<DOC>
<DOCNO> 300785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/siyaset/asiy.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Neden Diyarbakır 
</HEADLINE>
<TEXT>


Erdoğan, Diyarbakır'a giden AB bürokratlarını eleştirerek, "Bu bizi rahatsız etmektedir. Niçin Erzurum'a, Konya'ya, Rize'ye gitmiyorsunuz " diye sordu 

ANKARA Miiyet 


Diyarbakır, Avrupa Birliği sürecindeki tartışmaların odağına bir kez daha oturdu. Eski Başbakan Mesut Yılmaz'ın tartışmalara neden olan, "Avrupa'ya giden yol Diyarbakır'dan geçer" sözlerinin ardından, yabancı konukların kente artan ziyaretleri hükümeti de rahatsız etti. Başbakan Recep Tayyip Erdoğan, Türkiye ziyaretlerinde Ankara'dan sonra Diyarbakır'a giden AB bürokratlarını eleştirerek, "Bu bizi rahatsız etmektedir" dedi. 
Erdoğan, TÜSİAD toplantısında şu görüşleri dile getirdi 
AB'Lİ DOSTLAR, RİZE'YE DE GİDİN Bu, adı zaman zaman konulan, ama ülkemizdeki birlik beraberliğe kalkıp da olumsuz yaklaşım gayreti içinde olanların tezg hıdır. AB'li dostlarıma da söylüyorum niçin Erzurum'a, Konya'ya, Kayseri'ye, Rize'ye gitmiyorsunuz Elinize uzatılmış olan sipariş listesine bakarak, eğer ülkeyle ilgili rapor hazırlayacaksanız, bu raporları kabul etmeyiz. 
"ÇOK SEVENLERDEN" ÇEKTİ AB yolunda 41 yılın hesabını yapamayanlar, bugün kalkıp 2014'ün hesabını yapıyorlar. Önce 41 yılın hesabını yap. Siyasi ve milli menfaatlerin ayrı düşünüldüğü dönemler geride kaldı. Türkiye ne çektiyse bu ülkeyi herkesten fazla sevdiğini, herkesten fazla korumaya azmettiğini söyleyenlerden çekti. Ezayı, cefayı göze alarak çıktığımız bu yolda, estek köstek olmak isteyenlere izin vermeyeceğiz. 
HERKESE DOKUNULSUN Siyasetçilerin dokunulmazlığının kaldırılması girişimleri siyasi kurumların zayıf düşürülmesine yönelik atılan adımlardır. Siyaseti yozlaştıran bu oyuna gelmemek gerekir. Ayrıma tabi tutmadan bütün kamu görevlilerini kapsayacak dokunulmazlığın kaldırılması çalışmalarına hazır olduğumuzu söylüyoruz. 
Kıbrıs'a ilişkin gelişmelere de değinen Erdoğan, AB'nin Türk tarafı için yaptığı yardım teklifini de söyleyerek, yaşanan skandalı da açıkladı. Annan'a, "Oturup tekrar konuşmamız gerekir" dediğini açıklayan Erdoğan, "Annan Planı, yeniden düzenlenir, önümüze gelebilir. Her iki taraf mutabık kalırsa halkın oyuna sunulabilir. Adının Annan olması rahatsız etmemeli" dedi. Erdoğan, "AB sözünü tutmadı. 250 milyon euro deyip, '6 milyon euro verelim' dediler. Bu Yeni Cami önündeki dilenciye reva görülen bir muameledir" diye konuştu. Erdoğan, "Türkiye artık bir demokrasidir. Bu nedenle emrivakilere yer olamayacaktır" şeklinde konuştu. 
TÜSİAD Başkanı Ömer Sabancı da, Kıbrıs sorununu Türkiye-AB ilişkilerinde 'istikrarsızlık kaynağı' olarak tanımladı. Sabancı, Güney Kıbrıs hükümetine uluslararası baskı kurulması için Türkiye'nin daha aktif politika yapmasını istedi. 

Erdoğan, '3 nokta' koydu 

Erdoğan, işadamlarını Doğu ve Güneydoğu Anadolu'ya yatırım yapmaya davet etti. Yurtdışı gezilerinde Türk işadamlarının yaptığı yatırımlarla iftihar ettiğini belirten Erdoğan'ın, "Eve lazım olan malum, komşuya nokta nokta... Öncelikle evin ihtiyacı..." ifadelerini kullanması, salonda gülüşmelere yol açtı. Erdoğan'ın konuşmasında yer verdiği, ancak sonunu tamamlamak istemediği deyimin halk arasında iki versiyonda kullanıldığı bunlardan birincisinin, "eve lazım olan, komşuya haram", ikincisinin de "Eve lazım olan lokum, komşuya b...." olduğu belirtildi. 


</TEXT>
</DOC>
