<DOC>
<DOCNO> 337858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur19.html </URL>
<DATE> 2005/04/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kadıköy'de polisle film gibi kovalamaca... Bir kişi öldü... 
</HEADLINE>
<TEXT>

     Kadıköy’de araçları durdurulmaya çalışılırken bir polis memurunu yaraladıktan sonra kaçmak isteyenlerden biri, polisin açtığı ateş sonucu yaralandı. Otomobildeki kişilerce, hastane önüne yaralı olarak bırakılan kişi, hastanede hayatını kaybetti. 
     AA muhabirinin aldığı bilgiye göre, Cemil Topuzlu Caddesi’nde uygulama yapan polis ekipleri, gece saatlerinde 34 TZ 1164 plakalı bir otomobili durdurarak içindeki kişilerin durumlarını incelemek istedi. 
     Ancak "dur" ihtarına uymayan bu kişiler, otomobille bir polis memuruna çarparak kaçmaya başladı. Bu sırada polislerce otomobile ateş açıldı. Açılan ateşe rağmen durmayan kişiler, olay yerinden hızla uzaklaştı. 
     Polisin açtığı ateş sonucu ensesinden tek kurşunla vurulan Hasan Kurşun 23 , daha sonra otomobildeki diğer kişiler tarafından Dr. 
     Lütfi Kırdar Kartal Eğitim ve Araştırma Hastanesi’nin Suzan Yazıcı Acil Yardım Ünitesi önüne bırakıldı. 
     Hastane görevlilerince tedavisi yapılmak üzere içeri alınan Kurşun, tüm müdahalelere rağmen öldü. 
     Otomobilin çarpması sonucu yaralanan polis memuru ise Haydarpaşa Numune Hastanesi’ne kaldırılarak tedavi altına alındı. 
     Yaralıyı hastane önünde bıraktıktan sonra uzaklaşan otomobil, bir süre sonra Pendik Esenyalı’da bir ilköğretim okulu yanında terk edilmiş olarak bulundu. 
     Hasan Kurşun’un yaralı olarak bırakıldığı hastane önünde ve otomobilin terk edildiği yerde incelemelerde bulunan polis, araçtaki diğer kişileri yakalamak için çalışma başlattı. 
     
</TEXT>
</DOC>
