<DOC>
<DOCNO> 300444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/yasam/yas04.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtfaiye su sıktı, altınlar saçıldı 
</HEADLINE>
<TEXT>


M. AKİF ERDEM İstanbul 

Eminönü'nde bir kuyumcu atölyesinde çıkan yangında, itfaiye ekibinin sıktığı tazyikli su, altınların sokağa saçılmasına neden oldu. Çemberlitaş Piyerloti Caddesi'ndeki, Kemal Merim'e ait Model Kuyumculuk'ta, altınları parlatmakta kullanılan asetonun alev alması sonucu yangın çıktı. Alevlerin atölyeyi sarması üzerine burada çalışan 45 kişi, bina dışına çıktı. Olay yerine ulaşan itfaiye ekipleri, dışarıdan uzatılan merdivenden ve içeriden su sıkarak yangını söndürdü. Ancak atölyeye giren çalışanlar, masaların üzerindeki altın parçalarının, suyun tazyikiyle sokağa saçıldığını fark etti. Bunun üzerine çalışanlar, sokağı kordon altına alıp parke taşlarının aralarından ve park halindeki araçların altından altın parçaları topladı. 


</TEXT>
</DOC>
