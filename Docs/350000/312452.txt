<DOC>
<DOCNO> 312452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo46.html </URL>
<DATE> 2005/02/04/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Beşiktaş'ta Gençlerbirliği maçı hazırlıkları... 
</HEADLINE>
<TEXT>

     Ligde 6 Şubat Pazar günü BJK İnönü Stadı'nda Gençlerbirliği ile karşılaşacak Beşiktaş, bu karşılaşmanın hazırlıklarını bugün yaptığı tek antrenmanla sürdürdü. 
     BJK Nevzat Demir Tesisleri'nde, Teknik Direktör Rıza Çalımbay yönetiminde gerçekleştirilen antrenmanda, basın mensuplarına 45 dakika görüntü alma izni verilirken, siyah-beyazlı takımın oyuncuları gol ve şut çalışması gerçekleştirdi. 
     Antrenmana sakatlıkları süren Ahmed Hassan ve Emre katılmazken, boğaz enfeksiyonuna yakalanan Sergen, koşu yapmakla yetindi. 
     Kulüp doktoru Ayhan Optur, Sergen'in ciddi bir durumunun bulunmadığını ve yarın takımla birlikte çalışabileceğini söyledi. 
     Beşiktaş, Gençlerbirliği maçı için yarın öğlen saatlerinde kampa girecek ve akşam yapacağı antrenmanla hazırlıklarını tamamlayacak. 
     
</TEXT>
</DOC>
