<DOC>
<DOCNO> 341904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy35.html </URL>
<DATE> 2005/05/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Başbakan'ın rektöre yönelik sözlerine CHP'den tepki... 
</HEADLINE>
<TEXT>

     CHP Grup Başkanvekili Haluk Koç, Başbakan Recep Tayyip Erdoğan’ın üniversitelerle ilgili açıklamalarının "çok büyük bir talihsizlik" olduğunu söyledi. 
     CHP Genel Başkan Yardımcısı Onur Öymen de "Üniversiteler ve bilim adamları iktidarın şamar oğlanı değildir" dedi. 
     CHP Grup Başkanvekili Koç ve Genel Başkan Yardımcısı Öymen, Parlamento’da düzenledikleri ortak basın toplantısında, Başbakan Erdoğan’ın, İzzet Baysal Üniversitesi Rektörü Prof. Dr. Yaşar Akbıyık’ın protesto amacıyla Mimarlık-Mühendislik Fakültesi’nin temel atma törenine katılmaması dolayısıyla söylediği sözlere tepki gösterdiler. 
     Koç, "ev sahibi-konuk" polemiğine girmek istemediğini ancak Başbakanın üniversitelerle ilgili açıklamalarının çok büyük talihsizlik olduğunu söyledi. Başbakanın sarf ettiği birkaç cümlenin bugün Türkiye’yi yönetenlerin ne tür bir düşünce yapısı içinde bulunduğunun ağır bir göstergesi olduğunu ifade eden Koç, şöyle konuştu 
     "Türkiye Cumhuriyeti’nin sayın başbakanının üniversitelere yaklaşımı, ’Sen öğrencileri okut parayı ben veriyorum. Benim dediğim olur’ şeklindedir. Böyle bir yaklaşım olur mu Başbakan, Başbakanlık görev koltuğunu dolduramıyor. Nedir üniversite Üniversite Başbakana göre, orta öğretim kurumu gibi müfredat programı ile idare edilebilecek, siyasi erke göre şekillendirilecek bir yapı. Üniversite bu mudur Üniversite eğitim verecek, araştırma yapacak ve toplumsal hizmet sunacak. Başbakan çağdaş üniversite kavramından o kadar bihaber ki dün söylediği sözler çok acı verici sözlerdir. 
     Üniversite hiçbir otoritenin baskısını hissetmeden, ’bu ne işe yarar ’ sorusuna maruz kalmadan bağımsız, serbestçe düşünce üretebilen ve ürettiklerini evrensel ortama sunabilen eğitim kurumlarıdır. Sayın başbakana çok uzak geliyor bu kavramlar. 
     Başbakan sinirlenerek kavramını bilmediği konularda ’başbakan’ sıfatını kullanarak konuşursa Türkiye’de sorun olmaya devam edecek. O nedenle o koltuk dolmuyor. Başbakanın donanımı yeterli değil, yakın siyasi tarih bilgisi yeterli değil. Başbakanın, başbakanlık yapabilme için çok ehil olmadığı ortaya çıkıyor." CHP Genel Başkan Yardımcısı Onur Öymen de "Türkiye’de üniversite, üniversiteler ve bilim adamları iktidarın şamar oğlanı değildir. 
     Onları kendilerinin emrinde birer memur gibi gören davranışlarına karşı yürekli bir tepki gösteren bilim adamlarını da saygıyla karşılıyor ve kendilerini kutluyoruz" dedi. 
     
     "BAŞBAKANLAR MÜZAKERE MASASINA OTURMAZ" 
     Öymen, basın toplantısında ayrıca, iktidarın AB ile müzakere sürecini yürütecek baş müzakereci tayinin geciktiğini belirtirken, Başbakan Erdoğan’ın "Baş müzakereci benim. Baş müzakereci atanmasına gerek yoktur" yönündeki sözlerini eleştirdi. Öymen, en son AB’ye üye olan ülkelerin baş müzakerecilerinin listesini basına dağıtarak, "Müzakere masalarına hiçbir zaman başbakanlar oturmaz. Müzakere masalarına baş müzakereciler oturur. Hiçbir aday ülkenin başbakanı baş müzakere masasına oturmamıştır" diye konuştu. 
     Hükümetin kendi içindeki anlaşmazlık yüzünden 5 aydan bu yana baş müzakereci tayin edemediğini iddia eden Öymen, bunun da büyük bir hata olduğunu ve ciddi bir ülkeye yakışmadığını söyledi. 
     CHP Genel Başkan Yardımcısı Öymen, Hükümet’in İncirlik Üssü konusunda kamuoyundan ve Meclis’ten kaçırmaya çalıştığı bazı şeyler olduğunu ileri sürdü. 
     
</TEXT>
</DOC>
