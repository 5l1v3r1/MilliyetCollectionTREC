<DOC>
<DOCNO> 318563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy07.html </URL>
<DATE> 2005/02/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İzmir'de AKP'ye en fazla oyun çıktığı mahallede ilginç uygulama 
</HEADLINE>
<TEXT>

     Nesrin COŞKUN DHA 

      İZMİR'in Narlıdere İlçesi Atatürk Mahallesi'nde AKP yerel seçimlerde sandıktan birinci parti çıkınca, mahalle sakinlerini sağlık ocağı ile ödülendirdi. Ancak uygun yer bulunamayınca sağlık ocağı Çınar Camii'nde açıldı. Caminin dükkan olarak yapılmış odalarından birine açılan tuvaletsiz sağlık ocağının siyaseten' açıldığını doğrulayan Muhtar İsmail Kılıç, "Ancak ihtiyacımız da vardı, istedik açtılar'' dedi. 
     Narlıdere İnönü Mahallesi'ndeki Emin Aytan Sağlık Ocağı'ndan hizmet alan Atatürk Mahallesi sakinlerinin büyük bölümü, geçen seçimde tercihlerini AKP'den yana kullandı. Atatürk Mahallesi'nden en fazla oy AKP'ye çıkınca, sakinler bunun bedeli için harekete geçti. Mahalle Muhtarı İsmail Kılıç, şimdikine 800 metre uzaklıktaki sağlık ocağının uzak olduğunu' söyleyerek, AKP yöneticilerine başvurdu ve aha yakına sağlık ocağı getirilmesini istedi. Sağlık ocağına uygun yer arandı. Sonunda mahallenin ortasındaki Çınar Camii uygun bulundu. Caminin pencereleri duvarla örülerek, arka cephesinde iki merdivenle çıkılan boş oda sağlık ocağına çevrildi. Yaklaşık 3 ay önce de İnönü Mahallesi Sağlık Ocağı Atatürk Mahallesi Sağlık Birimi' tabelası açılarak hizmete sokuldu. 
     
     "SİYASETEN AÇILDI'' 
     Bir odadan ibaret olan ve paravanla bölünerek muayene odası yaratılan sağlık ocağında tuvalet bulunmuyor, caminin umumi tuvaleti kullanılıyor. 
     Emin Aytan Sağlık Ocağı'nın 3 doktorundan 1'i görevlendirilip hekim ihtiyacı karşılanan ocakta tahlil de yapılmıyor. Hastalar tahlil için Emin Aytan Sağlık Ocağı'na gönderilirken, ocağın eksik halde hizmete açıldığını söyleyen bir yetkili, şöyle dedi 
     "Bu sağlık ocağının ihtiyacen değil siyaseten açıldığı gün gibi ortada. Çünkü başta koşulları sağlıksız. Laboratuvar yok, hastalar tahlil için diğer sağlık ocağına gönderiliyor. Daha da trajikomik durum sağlık karnesi, kimlik fotokopisi isteniyor. Mahallede tek fotokopi makinesi Emin Aytan Sağlık Ocağı'nın karşısında. Hastaların yakın dedikleri camideki sağlık ocağından hizmet alabilmeleri için gidip fotokopi çektirmeleri gerek. Ocağın tuvaletinin olmaması başlıbaşına sorun. Mevcut sağlık ocağının kadrosu eksiltilerek burası açıldı. Sağlık ocağının, oy diyeti, ödülü olduğu ortada.'' 
     
     MUHTAR SİYASİ BASKIYI KULLANDIK 
     Narlıdere Atatürk Mahallesi Muhtarı İsmail Kılıç, sağlık biriminin açılmasında çabasının büyük olduğunu belirterek şunları söyledi 
     "Mahallemiz İzmir'in en yoksul, en hizmet alamayan mahallesi. 10 bin nüfusu var. Bağlı bulunduğumuz sağlık ocağı uzak, çocuklara, yaşlılara ulaşım zor. Bu mahallede kamuya ait tek bina yok. Hatta afetlerle ilgili depo olarak kullanılacak bina arandı bulunamadı. Sağlık ocağı için de bina olmayınca camideki boş odayı çevirdik. Bir doktor verdiler. Burası 2'nci İnönü Mahallesi'ndeki sağlık ocağının birimi olarak açıldı. Camiye kira ödemiyorlar. Mahalleli hizmet alıyor. Son genel seçimlerde mahallemizden en çok oyu AKP aldı. İkinci sırada SHP-DEHAP, üçüncü sırada CHP geldi. Bunun karşılığını istedik. Kişisel çabalarımın yanında siyasi baskıyı da kullandık. Ancak bunu söylememiz şık olmaz. Mahallemizde okul da yok. En yakın İnönü Mahallesi'ndeki okula gidiyorlar. Şimdi okul yaptırmak için çabalıyacağım.'' 
     
     YER YOKLUĞUNDAN CAMİDE 
     Öte yandan İl Sağlık Müdürlüğü yetkilileri mahalleden gelen talep üzerine sağlık birimi açtıklarını söyledi. Atatürk Mahallesi sakinlerinin ulaşım nedeniyle zorluk çektiklerini bildirdiklerini belirten yetkili, şöyle dedi 
     "İnönü Sağlık Ocağı'nın yolu yokuşlu. Rahat ulaşım için bu birim açıldı. İzmir'de 1.5 yıldır sağlık birimi uygulamasını sürdürüyoruz. Ulaşım sorunlu yerlerde böyle birimler açıyoruz. 17 sağlık birimimiz var. Ancak Atatürk Mahallesi'nde yer bulunamadı, camide açıldı. Daha iyi koşullarda yer arıyoruz. Vatandaşlara burada bir doktor poliklinik muayenesi yapıyor, enjeksiyon, pansuman hizmetleri veriliyor. Aşı gibi koruyucu sağlık, laboratuvar ve diğer hizmetleri ise İnönü Mahallesi Sağlık Ocağı'ndan alıyorlar.'' 
     
</TEXT>
</DOC>
