<DOC>
<DOCNO> 337690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun14.html </URL>
<DATE> 2005/04/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yeni şüpheler 
</HEADLINE>
<TEXT>

     İngiltere'de bugün tüm gazetelerin manşetlerinde, hükümetin hukuk işlerinden sorumlu Devlet Bakanı Lord Goldsmith var. Goldsmith'in, Irak'a askeri müdahalenin yasallığı hakkında kaygıları olduğunu gösteren belge basına sızmıştı. 
     Belge, savaşın başlamasından yaklaşık iki hafta kadar önce 7 Mart 2003'te, Başbakan Tony Blair'e gönderilmiş. 
     Daily Telegraph'ın manşeti, "Blair asla yalan söylemem derken, savaşa yönelik yeni şüpheler belirdi". 
     Gazete, Lord Goldsmith'in, İngiliz askerlerinin Uluslararası Ceza Mahkemesi'nde yargılanabilecekleri yolunda uyarıda bulunduğunu söylüyor. 
     Guardian ise Lord Goldsmith'in tavsiyesinin belli olması sonrası, Birleşmiş Milletler silah denetçilerinin eski başkanı Hans Blix'le görüşmüş. 
     Hans Blix, "Dinlemeliydiler" diyor 
     "Biz tutarlı bir şekilde Irak'ta kitle imha silahı bulmadığımızı bildirdik. Ben şahsen, Amerikan ve İngiliz istihbaratınca bize verilen listede yer alan tesisleri denetledim ve hiçbir şey bulamadım." The Guardian bu yorumlar sonrası başyazısında "Karanlıkta demokrasi" demiş. 
     Gazeteye göre yaşananlar, İngiltere hükümetinin niçin Lord Goldsmith'in 7 Mart 2003 tarihli tavsiyesini gizli tutmaya çalıştığını gösteriyor. 
     İngiltere hükümetinin 17 Mart'ta savaşı onayladığını vurgulayan Guardian, "Halkın bu 10 günde neyin niçin değiştiğini bilme hakkı var" diyor. 
     "Bugün gazetemizde yayımlanan bir kamuoyu araştırmasına göre, seçmenlerin sadece azınlığı Tony Blair'i 'güvenilir' buluyor. Büyük bir çoğunluk ise onu hem kaypak hem de yalancı biri olarak görüyor. 
     Savaşın yasallığı sorunu çözülene dek, Bay Blair'in itibarı, kamuoyu araştırmasında açığa çıkan şüphelerin derin gölgesinde kalacaktır." 
     
</TEXT>
</DOC>
