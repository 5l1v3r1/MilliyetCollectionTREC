<DOC>
<DOCNO> 335780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/spor/spo30.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



SATRANÇ 

Betül, Çin'i fethetti 
Çin'de sona eren San Jan Kupası Satranç Turnuvası'nda mücadele eden Betül Cemre Yıldız, yedinci oldu. 10 ülkeden 12 sporcunun katıldığı ve dünya çapında ünlü isimlerin çağrıldığı turnuvaya 11. sırada başlayan Betül, güçlü rakiplerinden 4.5 puan alarak 7.'liğe kadar yükseldi. 4.5 yıldır Türkiye Şampiyonluğu'nu rakiplerine kaptırmayan 15 yaşındaki sporcu, Çin'de 800 dolar ödül almaya hak kazandı. 

FUTBOL 

Hollanda ile yenişemedik 
Cezmi Turhan'ın teknik direktörlüğünü yaptığı 15 Yaşaltı Milli Takımımız, Hollanda ile deplasmanda oynadığı iki maçta da rakibiyle yenişemedi. İki mücadele de 1-1'lik skorlarla sona erdi. İlk karşılaşmada Ay-Yıldızlı ekibimizin golünü Beşiktaş'ta forma giyen Kaan Çevik attı. İkinci müsabakada ise millilerin sayısı St. Pauli'de oynayan Tunay Torun'dan geldi. 

BOKS 

Ringde adım adım finale 
İstanbul'da devam eden Uluslararası Ahmet Cömert Boks Turnuvası'nın ikinci gününde bayanlarda dört sporcu yarı finale yükselirken, erkeklerde de altı sporcumuz çeyrek finale çıktı. Bayanlar 46 kiloda Derya Aktop, Fatma Öztürk ve Didem Çatalbaş ile 57 kiloda Nagehan Gül yarı finale yükseldi. Erkekler 54 kiloda Serdar Avcı ile Özgür Yıldırım, 60 kiloda Selçuk Aydın, 69 kiloda Abdülkadir Koroğlu, Bülent Ulusoy ve Adem Kılıçcı da ilk sekize kalmayı başardı. 

BASKETBOL 

Potada üç maç 
Basketbolda erkekler liginin son haftasında bugün Büyük Kolej ile Efes Pilsen Ankara Atatürk Salonu'nda saat 15.00'te karşı karşıya gelecekler. Bayanlar Ligi yarı final rövanşında ise Mersin Büyükşehir Belediyesi'ni İstanbul'da 81 - 56 yenen ve seride 2 - 0 öne geçen lider Beşiktaş, rakibini bu akşam Mersin Edip Buran Salonu'nda saat 18.00'de başlayacak maçta da yendiği taktirde finalist olacak. Fenerbahçe de, 71 - 68 mağlup ettiği ve 2 - 0 öne geçtiği Erdemirspor karşısında Erdemir Salonu'nda 18.00'de başlayacak olan maçı kazanırsa finale kalacak. 

EUROLEAGUE 

Ankaralı'ya büyük onur 
ULEB, 6 - 8 Mayıs tarihlerinde Moskova'da düzenlenecek olan Euroleague Final - Four müsabakalarında Recep Ankaralı'ya görev verdi. Daha önce Euroleague'de görev yaptığı için Basketbol Federasyonu tarafından "aforoz" edilen, klasman düşürülen, ancak mahkeme kararıyla görevine dönmeyi başaran Ankaralı, Final - Four'da düdük çalacak sekiz hakemden biri oldu. Au sezon Euroleague'de 17, ULEB Cup'da 6, Adriyatik Ligi'nde 10 maç yöneten Ankaralı, Türkiye Ligi'nde ise 9 kez görev yapabildi. 

FORMULA 1 

F1 heyecanı Avrupa'ya dönüyor 
Formula 1 heyecanı, bugün yapılacak resmi antrenman turlarıyla başlayacak San Marino Grand Prix'siyle Avrupa kıtasına dönüyor. Üst üste üç yarışı kazanan Renault'nun domine ettiği sezona Bahreyn sonrası verilen üç haftalık ara, başta hayal kırıklığı yaratan Ferrari olmak üzere BAR, McLaren, Williams ve Toyota gibi iddialı ekiplere yeni testlerle araçlarını geliştirme fırsatı sundu. Bu arada Ferrari'nin sezona kötü başlayan yıldızı Michael Schumacher, takımı ile sözleşmesini uzatmak için görüştüğünü açıkladı. 

PREMIER LİG 

Arsene Wenger Chelsea hak etti 
Arsenal Teknik Direktörü Arsene Wenger, ezeli rakibi Chelsea'nin bu sezon şampiyonluğu hakettiğini söyledi. 0-0 biten Londra derbisinin ardından konuşan Fransız çalıştırıcı, "Chelsea bu sezon sahada fantastik ve mükemmel işler yaptı. Bana kendilerini kutlamaktan başka birşey düşmüyor. Bu saatten sonra Chelsea'nin şampiyonluğunu ancak Stamford Bridge'in altına koyulacak bir bomba engel olabilir" dedi. Lider Chelsea bitime 5 hafta kala Arsenal'in 11 puan önünde bulunuyor. Chelsea hafta sonunda oynayacağı Fulham maçını kazanırsa ve Arsenal puan kaybederse Mavi-Beyazlılar, 50 yıl sonra mutlu sona ulaşacak. 



</TEXT>
</DOC>
