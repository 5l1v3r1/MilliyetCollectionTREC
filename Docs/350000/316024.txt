<DOC>
<DOCNO> 316024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun17.html </URL>
<DATE> 2005/02/17/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yahudi yerleşimciler Şaron'un çekilme planını tanımıyoruz 
</HEADLINE>
<TEXT>

     Yahudi yerleşimciler, İsrail parlamentosunda Knesset onaylanan İsrail Başbakanı Ariel Şaron'un Gazze Şeridi'nden çekilme planıyla ilgili yasayı meşru bulmadıklarını bildirdi. 
     Gazze Şeridi ve Batı Şeria Yahudi Yerleşimcileri Konseyi'nin bildirisinde, ''Knesset'in, bu oylamasıyla Siyonizmin değerlerini ve İsrail'in güvenliğini terk ettiği'' belirtildi. 
     Bildiride, yerleşimciler ile aşırı sağın istediği referanduma atıfta bulunularak, ''Buna halkın karar vermesinin sağlanması için, şiddete başvurmaksızın mücadelemize devam edeceğiz'' denildi. 
     Şaron, bu konuda referandum yapılmasını kesin dille reddediyor. 
     Konseyden bir yetkili, İsrail radyosuna yaptığı açıklamada, ''Bu yasayı tanımıyoruz. Mücadelemize devam edeceğiz ve bu yolda gerekirse hapse bile gireriz'' dedi. 
     Batı Şeria Hahamlar Konseyi'nin bildirisinde de, ''Bu yasanın hiçbir değeri yoktur, çünkü yasa Tevrat'a aykırıdır'' denildi. 
     Parlamentoda 40 red oyuna karşılık 59 kabul oyuyla onaylanan plan, Gazze Şeridi'ndeki 21 Yahudi yerleşim biriminin tümü ile Batı Şeria'daki yerleşim birimlerinin 4'ünün boşaltılmasını öngörüyor. 
     
</TEXT>
</DOC>
