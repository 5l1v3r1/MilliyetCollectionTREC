<DOC>
<DOCNO> 335197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy31.html </URL>
<DATE> 2005/04/20/ </DATE>
<TIME> 18.11 </TIME>
<AUTHOR>  </AUTHOR>
<HEADLINE>
Hadep'li belediye başkanları, TOBB'u ziyaret etti 
</HEADLINE>
<TEXT>

     Diyarbakır Belediye Başkanı Osman Baydemir, Türkiye'de hoşgörüye ulaşmak için diyaloğun, konuşmanın tartışmanın, paylaşmanın ve ortaklaşmanın kaçınılmaz olduğuna inandığını kaydetti. 
     Baydemir başkanlığındaki Doğu ve Güneydoğu bölgesinden HADEP'li 9 belediye başkanı, TOBB Başkanı Rifat Hisarcıklıoğlu'nu makamında ziyaret etti. 
     Osman Baydemir, ziyaretin ardından yaptığı açıklamada, görüşmede, Türkiye-AB ilişkileri çerçevesinde, bölgeler arası gelişmişlik farkının ortadan kaldırılması, kentlere yatırım olanaklarının artırılması ve yatırım avantajlarının aktarımı konularını ele aldıklarını söyledi. 
     Yatırımın gerçekleşebilmesi ve sürdürülebilmesi açısından toplumsal barışın ve huzurun, toplumun istikrarının sağlanması konusunda neler yapılabileceği üzerinde görüş alışverişinde de bulunduklarını ifade eden Baydemir, ''Fevkalade önemli bir görüşme olduğuna inanıyorum. Türkiyemiz açısından, Türkiye'de hoşgörüye ulaşmak için diyaloğun, konuşmanın, tartışmanın, paylaşmanın ve ortaklaşmanın kaçınılmaz olduğuna inanıyorum. Bu çerçevede de bu girişimimiz umuyorum ki, Türkiye'de sağduyuya, huzura, kardeşleşmeye katkı sunacaktır'' dedi. 
     TOBB Başkanı Hisarcıklıoğlu'nu başta Diyarbakır olmak üzere bölgeye davet ettiklerini ifade eden Baydemir, ''İnşallah TOBB'daki seçimlerden sonra sayın başkanı bölgemizde göreceğiz. Bölgemizdeki yatırım olanaklarını başkana direkt aktarma olanağını elde etmiş olacağız'' dedi. 
     
</TEXT>
</DOC>
