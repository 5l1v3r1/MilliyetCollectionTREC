<DOC>
<DOCNO> 327867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo10.html </URL>
<DATE> 2005/03/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Galatasaray'ın küme düşmesi ezeli rakiplerini üzdü 
</HEADLINE>
<TEXT>

     Türkiye Bayanlar Basketbol Ligi'nde Galatasaray'ın küme düşmesi ezeli rakipleri Fenerbahçe ve Beşiktaş'ı üzdü. 
     Fenerbahçe Antrenörü Zafer Kalaycıoğlu, kulüplerde tarihi başarılarla dolu branşlara daha fazla özen gösterilmesi gerektiğini ifade ederek, ''Sorumluluk antrenör ve oyunculardadır. Ama büyük başarılar elde edildiğinde nasıl başarı başkan ve yöneticlerinse böyle bir başarısızlıkta da en büyük sorumlu başkan ve yönetimdir'' dedi. 
     Bayanlarda son 3 yıldır Fenerbahçe-Galatasaray rekabetinin yaşanmadığına dikkati çeken Kalaycıoğlu, şöyle devam etti 
     ''Biz 3 yıldır maçları farklı kazandık. Galatasaray'da geçen sezonda da aynı ilgisizlik vardı. Ama bu sezon güçlü bir lig olduğu için küme düştüler. Bu bizi üzdü. Ancak böyle olacaksa hiç olmasın. Belki yönetim de öyle söyledi. Geçen seneki ilgisizliği devam ettirdi belki de planlı düşürdü.'' Kalaycıoğlu, Galatasaray'ın ligin ilk yarısında yendikleri takımlara ikinci yarıda yenildiğini kaydederek, ''İkinci yarıda yabancı oyuncuları olmasına rağmen bu takımlara averajlarını kaybederek yeniliyor ve küme düşüyorlar. Yabancı oyuncu getirmişler ama burada da titiz davranılmamış. Tamamen başkan ve yönetim kurulunu da suçlamamak lazım'' şeklinde konuştu. 
     Galatasaray'da 1984 doğumlu iyi bir jenarasyon olduğunu belirten Zafer Kalaycıoğlu, bu jenerasyonun küme düşmesinin bayan basketbolu açısından kötü bir sonuç olduğunu söyledi. 
     
     ''FENERBAHÇE, GALATASARAY'I YIKTI'' 

     Zafer Kalaycıoğlu, Galatasaray'ın ligde başarılı dönemlerinde Fenerbahçe menajeri olan Murat Yosmaoğlu'nun ezeli rakiplerini yıkmayı kafasına koyduğunu anlatarak, şunları kaydetti 
     ''Galatasaray'ı zayıflatmak gerekiyordu. Sarı-kırmızılılar o zaman alt yapıdan oyuncu yetiştirmiyor, Türkiye'deki en iyi oyuncularını alıyordu. Sonuç olarak Murat, onların politikasını doğru tespit etti ve en iyi oyuncuları Didem Akın'ı aldı. Daha sonra 2 sezon önce Galatasaray'ı şampiyon yapan ABD'li Clarissa Davis'i getirerek, ilk şampiyonluğunu aldı. Ondan sonra da Galatasaray çözüldü.'' Fenerbahçe'de bayan basketbolunun ayrı bir yönetimle çok iyi yönetildiğini kaydeden Kalaycıoğlu, ''Işık Eyigüngör başkanlığındaki ekip, büyük bir sponsor desteği sağladı. Galatasaray'da böyle birşey yapılmadan bütün herşeyi kulüpten beklenince böyle oldu'' dedi. 
     
     ''GALATASARAY'IN BAYRAĞINI BEŞİKTAŞ DEVİR ALACAK'' 

     Zafer Kalaycıoğlu, bayan basketbolunda diğer ezeli rakipleri Beşiktaş'ın çıkış içerisinde olduğunu kaydetti. 
     Ligde şimdi Fenerbahçe ile Beşiktaş arasında rekabet yaşandığını vurgulayan Kalaycıoğlu, ''Galatasaray'ın bıraktığı bayrağı Beşiktaş devir alacak gibi gözüküyor. İnşallah bu sezon play off finalini Beşiktaş ile oynarız'' dedi. 
     
     BEŞİKTAŞ ANTRENÖRÜ AKKAYA ''DÜŞMESİNİ İSTEMEZDİK'' 

     Beşiktaş Antrenörü Aziz Akkaya da Galatasaray'ın küme düşmesine üzüldüklerini belirterek, ''Bir dönem bayan basketbolunun lokomotifi olan Galatasaray'ın küme düşmesini istemezdik'' dedi. 
     Galatasaray'da zamanında çok fazla paralar harcandığını anlatan Akkaya, şunları söyledi 
     ''Zamanında yapılan yanlış yatırımlar, alt yapıya önem verilmemesi Galatasaray'ı bugünlere getirdi. Alt yapıya önem verilseydi Türk oyuncularla oynanabilirdi. Yönetimin de desteği fazla olmadı, sahip çıkmaları gerekiyordu. Bayan basketbolu açısından üzüldüm. Galatasaray, Fenerbahçe ve Beşiktaş'ın olduğu yerde heyecan ve mücadele vardır. Daha iyi yatırım yapıp, yeniden lige çıkabilirler. Zamanında bizim erkek takımı da küme düşmüştü, şimdi buralarda. Önemli olan bunlardan ders almak. Galatasaray voleybolda da şubeyi kapatmıştı. Bunların hepsi 100. yılda kötü oldu.'' 

     
</TEXT>
</DOC>
