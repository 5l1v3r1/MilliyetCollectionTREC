<DOC>
<DOCNO> 336034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonyas06.html </URL>
<DATE> 2005/04/22/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Ben Affleck ve sevgilisi Jennifer Garner nişanlandı 
</HEADLINE>
<TEXT>

     Amerikalı aktör Ben Affleck'in, sevgilisi Jennifer Garner ile nişanlandığı bildirildi. 
     People ve Star dergileri, 9 aydır birlikte olan çiftin, nişanlandığını yazdı. 
     People dergisi, haberi Affleck'in çok yakın bir arkadaşına dayandırırken, Garner'ın bir arkadaşı da geçen şubat ayında dergiye yaptığı açıklamada Affleck'in, sevgilisine evlenme teklif edeceğini söylemişti. 
     Affleck'in sözcüsü Ken Sunshine, konuyla ilgili açıklama yapmazken, Garner'a da ulaşılamadığı belirtildi. 
     2002'de nişanlandığı Amerikalı şarkıcı Jennifer Lopez'den geçen yıl başında ayrılan Ben Affleck, kendisi gibi oyuncu olan, 33 yaşındaki Garner ile Daredevil filminin setinde tanışmıştı. 
     Garner, ilk evliliğini, aktör Scott Foley'den geçen yıl boşanarak noktalamıştı. 
     
</TEXT>
</DOC>
