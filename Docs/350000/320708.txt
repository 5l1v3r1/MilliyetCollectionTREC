<DOC>
<DOCNO> 320708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy06.html </URL>
<DATE> 2005/03/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yargıtay üyesi Şirin Yargıtay'ın yönetiminde kavga ve çatışma yok 
</HEADLINE>
<TEXT>

     Yargıtay Birinci Başkanvekili ve Ceza Genel Kurulu Başkanı Osman Şirin, Yargıtay'ın yönetiminde kavga ve çatışma olmadığını ve olmayacağını belirtti. 
     Şirin, yaptığı ''kişisel'' yazılı açıklamada, görsel ve yazılı basında Yargıtay Birinci Başkanı Osman Arslan'ın yaptığı basın açıklaması ile ilgili haberlerin ''çarpıtılmış başlıklarla'' kamuoyuna sunulduğunu savundu. 
     ''Bu yorumlar hayret vericidir'' diyen Şirin, şu görüşleri dile getirdi 
     ''Kamuoyunu doğru biçimde bilgilendirmek görevini 'kişisel olarak' yeniden üstleniyor ve altını çizerek belirtiyorum ki, yüce Yargıtay'ın yönetiminde kavga yoktur, çatışma yoktur, olmamıştır, olmayacaktır. Birinci Başkanvekili olarak şahsım da, Yargıtay'ı temsil eden kişi olarak Sayın Birinci Başkan da toplumdaki kavgaları ve nizaları sonuçlandırmakla ünlenen ve yaşamları bu üstünlük içinde süregelen kişilerdir. Kavga, çekişme ve zıtlaşma her ikisinin de fıtratına aykırıdır.'' Yargıtay'daki konferansta irticalen söylediği ''Büyük Hukukçu Mahmut Esat Bozkurt bütün saygınlığı ile 79 yıl bu ülkede büyük bir disiplin yarattı'' sözlerinin kişisel olduğunu kaydeden Şirin, şöyle devam etti 
     ''Konuşmamın devamındaki 'Yüce Atatürk'ün zamanında yüzde 5'lerin altına düşmeyen ceza yargısının bütçe payı hala yüzde birleri yakalayamamış durumda' sızlanmaları ve 'uygar ve Atatürk ilke ve devrimleriyle de yürümeyi kendine mefkure sayan, Türkiye için bireyi haklar odağının merkezine yerleştirme' sözleri tamamen kişiseldir. Basın toplantısındaki 'O Yüce Önder, büyük bir devrimciydi' sözleri de kişiseldir. Hiçbir başka kişi adına söylenmediği gibi hiçbir kurumu da bağlayıcı değildir.'' Osman Arslan ve kendi karakterinin ''Sulh ve adaletle örülü'' olduğunu ifade eden Şirin, şunları kaydetti 
     ''Kendi bildirilerinin, yanıltıcı yorumlara konu edilişini, temsil ettikleri Yargıtay adına saptamak ve kamuoyunu doğrularla buluşturmak Sayın Birinci Başkan'ın hak, yetki ve sorumluluğundadır. Zira Yargıtay Yasası ve İç Yönetmeliği'ne göre Yargıtay adına ve kurumu bağlayacak düzeyde beyanda bulunmak yetkisi, bildirilerinde de vurguladıkları üzere ancak ve sadece Sayın Birinci Başkan'ındır.'' 
     
</TEXT>
</DOC>
