<DOC>
<DOCNO> 315830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo26.html </URL>
<DATE> 2005/02/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sağlam Beşiktaş'a karşı saha ve seyirci avantajımızı kullanacağız... 
</HEADLINE>
<TEXT>

     Gaziantepspor, Beşiktaş ile yapacağı lig maçının hazırlıklarını, bugün tek çalışmayla sürdürdü. 
     Teknik direktör Nurullah Sağlam yönetiminde, Celal Doğan Tesisleri'nde gerçekleştirilen ve yaklaşık 2 saat süren antrenmanda kırmızı-siyahlı futbolcular, hafif ter antrenmanının ardından kondisyon ve yarım alanda pas çalışması gerçekleştirdi, ardından da çift kale maç yaptı. 
     Antrenmana tüm futbolcular katılırken, teknik direktör Sağlam, futbolcularıyla saha ortasında Beşiktaş maçıyla ilgili toplantı düzenledi. 
     Ligde zor bir dönemece girdiklerini ve her maçın kendine göre zorluğu olduğunu belirten Sağlam, şöyle konuştu 
     ''Sakaryaspor maçında yine hatalarımız ve konsantrasyon eksiğimiz vardı. Ama canını dişine takıp oynaması halinde neler yapabileceğimizi gösterdiniz. İlk devre yendiğimiz Beşiktaş, yeni teknik direktörleri Rıza Çalımbay yönetiminde çıkış yakalamak arzusunda. Bizim de rakibimiz gibi mutlak puana ihtiyacımız bulunuyor. Beşiktaş maçını mutlak kazanmak zorundayız. Her iki takım açısından zorlu 90 dakika olacak. Akılcı oynamak zorundayız. Eğer gerçek kimliğimizi sahaya yansıtırsak 3 puan bizim olur. Hata yaparsak telafi etmemiz güçleşir.'' Sağlam, her maçın kendileri için önemli olduğunu ve kazanmak için sahaya çıktıklarını ifade ederek, ''Gaziantepspor, Türkiye Kupası'nda ve UEFA Kupası'na katılma yolunda hedefini devam ettiriyor. Lig yarışında da iddialı olmak ve başarılı olmak istiyoruz. Her maçtan alınacak puan veya puanlar bizim için önemli. İşimizi en iyi şekilde yapmak istiyoruz. Doğru zamanda doğru işler yaparak yaparak iyi sonuçlar almak istiyoruz. Şu anda oyuncularımız ikinci yarının başından beri fizik ve taktik olarak her gün bir aşamanın içinde oluyorlar. Daha önce de iyi işler yaptılar, biz de iyi işler yapmaya devam ediyoruz. Daha iyi olabilmek için vargücümüzle çalışıyoruz'' diye konuştu. 
     Her maça kazanmak için çıktıklarını, Beşiktaş ile yapacakları maçın, en zor karşılaşmalarından birisi olacağını belirten Sağlam, sözlerini şöyye sürdürdü 
     ''Rakibimiz Beşiktaş artık her maça kazanmak için çıkıyor. Ligde iddialarından çok geride kaldılar. Beşiktaş iyi takım ve oyun skoruna etki yapacak oyuncuları var. Buna göre tedbirlerimizi alacağız. Beşiktaş'ı izledik ve analiz ettik. Saha ve seyirci avantajımızı en iyi şekilde kullanacağız. Beşiktaş maçı bizim için önemli bir karşılaşma. Bütün futbolcularım bunun bilincindeler.'' Bu arada sezon başında İbrahim Toraman'ın transferine karşılık olarak 1 yıllığına Beşiktaş'tan kiralanan Gökhan Zan, ''Beşiktaş kulübü benim kaderim'' dedi. Bir gün Beşiktaş'da yine forma giyeceğini belirten Zan, ''Beşiktaş'a sezon sonunda yine döneceğim ve formasını giyeceğim. Yarım bıraktığım görevimi yerine getireceğim. Bunun için ısrarcı değilim, sabırlıyım ve bir gün bunun gerçekleşeceğini biliyorum'' dedi. 
     
</TEXT>
</DOC>
