<DOC>
<DOCNO> 313394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun12.html </URL>
<DATE> 2005/02/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Barzani ''Kimse beni Kerkük'ten vazgeçiremez'' 
</HEADLINE>
<TEXT>

     SELAHADDİN AA 

Kürdistan Demokratik Partisi KDP lideri Mesud Barzani, "Dünyada hiçbir güç veya devlet benim Kerkük'ten vazgeçmemi sağlayamaz" dedi. 
     Barzani, merkezi İsveç'te bulunan "Kerkuk - Kurdistan.com" adresindeki internet sitesinde yayımlanan röportajında, seçimlerin, Irak'ta karanlık bir dönemin, diktatörlüğün, Arap şovenizminin ve tek taraflı bir yönetimin sonunu getirdiğini, Kürt halkına geniş bir ufuk açtığını söyledi. 
     "ABD, Avrupa veya başka bir devletin kendisini Kerkük'ten vazgeçirip geçiremeyeceğinin" sorulması üzerine Barzani, şunları kaydetti 
     "Bu konuda sadece ölüm yolumu kesebilir. Kerkük'ten vazgeçmemiz mümkün değil. Ayrıca bu seçimler de Kerkük kimliğinin ne olduğunu gösterdi. Kerkük'ün Kürt ve Kürdistan'a ait bir kent olduğunu söylediğimizde, kuşkuyla bakanlar, şimdi çok açık bir şekilde bir gerçeği gördüler." Kerkük'ün Kürdistan sınırları dahilinde olacağını söyledi Barzani, "özellikle Havice'de, seçimin Kürtlerin lehine sonuçlanması amacıyla sahte oy kullanıldığına dair iddiaların" hatırlatılması üzerine, "Bazı sahtekarlıkların yapıldığının doğru olduğunu, ancak bunların seçim sonucunu veya Kerkük'ün Kürt kimliğini etkileyebilecek ölçüde olmadığını" dedi. 
     
     "Kürt devleti Kürtlerin hakkıdır" 

     "Bağımsız bir Kürt devletinin kurulmasının Kürtlerin hakkı" olduğunu savunan Barzani, komşu ülkelerin bunu "bir günah" gibi gördüğünü iddia etti. Barzani, şöyle devam etti 
     "Ülkemiz olan Kürdistan'ı birleştirmek istiyoruz. Irak, Türkiye, İran ve Suriye topraklarından birer parça koparalım demiyoruz. Bu ayrılıkçılık tabusunu kırmak istiyorum ki, onlar da hakkımızın ne olduğunu anlasınlar. Onların akıllı olmasını istiyorum Kürt ve Kürdistan gerçeğini anlamalarını istiyorum. Daha yumuşak olmak ve Kürtlere dostluk elini uzatmak Türkiye'nin çıkarınadır. Temennim, Türkiye'nin dostluk politikasını seçmesidir." 

     
</TEXT>
</DOC>
