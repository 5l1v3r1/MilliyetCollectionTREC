<DOC>
<DOCNO> 329472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas05.html </URL>
<DATE> 2005/04/01/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Türkiye, ABD'de yeni bir turizm tanıtma kampanyası başlattı 
</HEADLINE>
<TEXT>

     Dünyanın önde gelen turizm pazarlarından biri olan ABD'de, 2005 yılı Türkiye tanıtım kampanyası başladı. Tanıtım kampanyası çerçevesinde yapılacak reklamların 40 milyon Amerikalıya ulaşmasının hedeflendiği kaydedildi. 
     ABD kamuoyu tarafından geçtiğimiz yıllarda ilgi ve beğeniyle karşılanan ''Turkey Welcomes You'' sloganının, New York Kültür ve Tanıtma Ataşeliği tarafından yürütülen bu yılki kampanyada da korunduğu, reklamlarda göz alıcı görsel malzemelerin kullanıldığı ve tanıtımlarda tarih, kültür, doğa ve romantizm temalarına ağırlık verildiği ifade edildi. 
     Ateşe Yardımcısı Meltem Önhon, kampanyanın New York, Los Angeles, Chicago ve Washington gibi ABD'nin başlıca pazarlarında yürütülmekte olduğunu söyledi. 
     Tanıtım kampanyasında kullanılan reklamların geniş bir izleyici ve hedef kitlesine ulaşabilmesi için gazete, dergi ve televizyonun yanı sıra açık hava olanaklarını da kapsayan bir pazarlama stratejisi belirlediklerini kaydeden Önhon, önde gelen medya organlarında dönüşümlü olarak yer alacak tanıtım reklamlarının ABD genelinde 40 milyondan fazla kişi tarafından izleneceğinin tahmin edildiğini ifade etti. 
     Türkiye'nin ABD'de etkili bir şekilde tanıtılmasının olumlu sonuçlarının turizm istatistiklerine de yansıdığına dikkat çeken Önhon, 2004 yılında Türkiye'ye seyahat eden ABD'li turist sayısının bir önceki yıla göre yüzde 31 artarak 291 bin 102 rakamına ulaştığını kaydetti. 
     Türkiye'ye giden ABD'li turist sayısında, Ocak ve Şubat 2005'te de 2004 yılının ilk iki ayına oranla yüzde 35'lik artışın kaydedildiğine işaret eden Önhon, Türkiye'nin ABD'de tanıtılması ve ülkemizin olumlu imajının desteklenmesi açsısından hayati önem taşıyan tanıtım kampanyasının ekim ayı sonuna kadar süreceğini ifade etti. 
     
</TEXT>
</DOC>
