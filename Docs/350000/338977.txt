<DOC>
<DOCNO> 338977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur15.html </URL>
<DATE> 2005/05/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
''Sarıyer'de toplu cinayet'' davası başladı 
</HEADLINE>
<TEXT>

     Sarıyer’de yaklaşık 4 ay önce aynı aileden 1’i çocuk 7 kişinin öldürüldüğü olaya ilişkin 5’i tutuklu 10 sanığın yargılanmasına başlandı. 
     Beyoğlu 1. Ağır Ceza Mahkemesi’ndeki duruşmaya, tutuklu sanıklar Metin Tanış, Ertekin Tanış, Mehmet Salih Erdem, Elşen Hüseyinov ve Fikret Memmedov getirildi. 
     Duruşmada, öldürülen Şamil Çınar, eşi Satı Çınar, oğulları Yılmaz, Özcan ve Muşar Çınar, kızları Derya Çınar ile yeğenleri Eren Yılanlıdağ’ın yakınları da hazır bulundu. 
     Sarıyer’de yaklaşık 4 ay önce aynı aileden 7 kişinin öldürüldüğü olaya ilişkin 5’i tutuklu 10 sanığın yargılandığı davada sanık Tanış kardeşler, avukat tutamadıkları için savunma yapmadı. 
     Beyoğlu 1. Ağır Ceza Mahkemesi’ndeki duruşmaya tutuklu sanıklar Metin Tanış, Ertekin Tanış, Mehmet Salih Erdem, Elşen Hüseyinov ve Fikret Memmedov’un yanı sıra tutuksuz sanık Kadir Kılıçer katıldı. 
     Diğer tutuksuz sanıklar, Aydın Kahraman, İsmail Pekşen, Muhammad Chahar ve Avam Peres duruşmaya gelmedi. 
     Duruşmada, öldürülen Eren Yılanlıdağ’ın babası Haydar Yılanlıdağ ile Şamil Çınar’ın ağabeyi Kamber Çınar müşteki olarak hazır bulundu. 
     Kimlik tespitlerinin ardından sanıkların sorgusuna geçilen duruşmada, Metin ve Ertekin Tanış kardeşler, avukat tutamadıklarını söyleyerek, bu nedenle savunma yapmayacaklarını belirttiler. 
     Tutuklu sanık Mehmet Salih Erdem, üzerine atılı suçlamaları kabul etmediğini belirterek, olayda kullanılan silahları kendisinin İstanbul’a getirmediğini ileri sürdü. 
     Fikret Memmedov, Metin Tanış’ın otoparkında Elşen Hüseyinov’la çalıştığını söyleyerek, olaydan bir gün önce Mehmet Salih Erdem’in susturuculu bir silahı otoparkın yazıhanesinde denediğini gördüğünü anlattı. 
     Olay günü otoparka gittiklerinde dışarıya çıkarıldıklarını ve Ertekin Tanış’ın telefonu üzerine geri döndüklerini anlatan Memmedov, çekyatın üzerindeki kanı temizlemeleri söylenince temizlemeye çalıştıklarını, çıkmaması üzerine Tanış’ın kırdığı çekyatı çöpe attıklarını belirtti. 
     Memmedov, kanın nedenini sorduğu Ertekin Tanış’ın kendilerine, "Adam dövdük" yanıtını verdiğini de sözlerine ekledi. 
     Ayrıca Memmedov, aynı gün Metin Tanış’ta 2 adet silah da gördüğünü belirterek, "Haberlerde Sarıyer’deki cinayet olayını ve beyaz bir minibüsün kaybolduğunu duydum. Hamza Karadeniz buna benzer bir minibüsle otoparka gelmişti. Bu olaylarla bağlantıları olabileceğini düşündüm. Ancak bize bir şey söylememişlerdi. Türkiye’de kaçak olduğumuz için polise de gidemedik. Bizden istendiği için kanları temizledik. Bu olaya bu şekilde katıldığım için pişmanım" şeklinde konuştu. 
     Elşen Hüseyinov da, Memmedov’un ifadesine benzer ifade vererek, pişman olduğunu söyledi. 
     Tutuksuz sanık Kadir Kılıçer ise Bakırköy’de bir kuyumcuda çalıştığını, Ertekin Tanış’ın getirdiği 21 adet yarım altını 1 milyar 260 milyon liraya satın aldığını, altınların hırsızlık malı olduğunu 
     bilmediğini ve bu olaydan şüphelenmediğini ileri sürdü. 
     
     "BUNLARIN İDAMINI İSTİYORUM" 

     Duruşmada diyecekleri sorulan, öldürülen Eren Yılanlıdağ’ın babası Haydar Yılanlıdağ, ablasının evinde bulunan oğlunun eve gelmemesi üzerine aramaya başladıklarını belirterek, "Kaza olduğunu düşündük. 
     Bütün hastaneleri sabaha kadar aradık. Eniştemlerin evinin önündeki arabalar olmayınca, eve bakmadık. Ancak, sabahleyin çilingir getirerek kapıyı açınca, içeride insanların hepsinin katledildiğini gördük" dedi. 
     Yılanlıdağ, sanıklardan şikayetçi olduğunu söyleyerek, "Hepsinin en ağır cezaya çarptırılmasını istiyorum" dedi. 
     Öldürülen Şamil Çınar’ın ağabeyi Kamber Çınar da, "Böyle bir katliamın dünyada ve Türkiye’de benzeri yoktur. Bunların idamını istiyorum" diye konuştu. Çınar, evde karşılaştığı cesetleri gördüğü anı anlatırken, gözyaşlarını tutamadı. 
     Duruşmada daha sonra, 10 tanık dinlendi. 
     Tanıklardan intihar eden Hamza Karadeniz’in kardeşi İbrahim Karadeniz, son zamanlarda ağabeyinin durumunda bir tuhaflık bulunduğunu ifade ederek, "Ölmeden 3 gün önce bana, ’Onlara yapan bize de yapabilir’ demişti. Ne demek istediğini anlamadım. ’Başıma bir şey gelirse kimseye söyleme. 3-4 gün eve gelmezsem evdekilere yansıtma’ demişti" şeklinde konuştu. 
     Duruşmaya katılmayan 4 tutuksuz sanığın ihzaren celbine karar veren mahkeme heyeti, sanıklar ve diğer tanıkların ifadelerinin alınabilmesi amacıyla duruşmayı erteledi. 
     Mahkeme heyeti, tutuklu sanıklar için istenen tahliye taleplerini de reddetti. 
     
     "BUNLAR BEBEK KATİLİ" 

     Duruşma çıkışı gazetecilerin soruları üzerine müşteki Haydar Yılanlıdağ, "Bunlar bebek katili. Suçu, günahı olmayan insanları öldürdüler" diyerek tepkisini dile getirdi. 
     Bu arada, duruşmada tanık olarak dinlenen İbrahim Karadeniz, salondan dışarı çıktıktan sonra güvenlik amacıyla götürüldüğü Baro odasının camından polisler tarafından bina dışına çıkarıldı. 
     
     İSTENEN CEZALAR 

     Soruşturmayı yürüten Sarıyer Cumhuriyet Savcılığı’nca hazırlanan 5 sayfalık fezlekenin gönderildiği Beyoğlu Cumhuriyet Savcılığı’nca hazırlanan iddianamede, Çınar ailesinden 7 kişinin, 3 Ocak 2005 tarihinde Sarıyer’deki evleri ve Bakırköy’deki bir otoparkta öldürüldükleri anlatılıyor. 
     İddianamede, olaya ilişkin yakalanarak tutuklanan zanlılardan Metin Tanış ile ağabeyi Ertekin Tanış’ın, "taammüden adam öldürmek" suçundan 7’şer kez ağırlaştırılmış müebbet hapis, "silahlı gasp" ile "6136 sayılı Ateşli Silahlar Kanunu’na muhalefet etmek" suçlarından da 16 ile 23’er yıl arasında ağır hapis cezasına çarptırılmaları isteniyor. 
     Tutuklu sanık Mehmet Salih Erdem’in de "adam öldürmeye yardım etmek" suçundan ağırlaştırılmış müebbet hapis, "silahlı gasp" ve "6136 sayılı Ateşli Silahlar Kanunu’na muhalefet etmek" suçlarından da 16 ile 23 yıl arasında ağır hapis cezasına çarptırılması istenen iddianamede, tutuklu sanıklar Azerbaycan uyruklu Elşen Hüseyinov ile Fikret Memmedov’un da "adam öldürmeye fer’i iştirak" ile "silahlı gasp" ve "6136 sayılı Ateşli Silahlar Kanunu’na muhalefet etmek" suçlarından 40’ar yıla kadar ağır hapis cezalarına çarptırılmaları talep ediliyor. 
     İddianamede, tutuksuz sanıklar Kadir Kılıçer, Aydın Kahraman, İsmail Pekşen, Muhammad Chahar ve Avam Peres’in de, "gasp malını satın almak ve saklamak" suçundan 3’er yıla kadar hapisle cezalandırılmaları öngörülüyor. 
     Savcılık, olaydan sonra intihar eden Hamza Karadeniz ile sorgularının ardından serbest bırakılan Metin Erdem, Hüseyin Erdem ve Murat Erdem ile Azerbaycan uyruklu Rufet Memmedov hakkında ise takipsizlik kararı verdi. 
     
     OLAYIN GEÇMİŞİ 

     Çınar ailesinden Şamil Çınar, eşi Satı Çınar, kızı Derya Çınar ile yeğenleri Eren Yılanlıdağ, Tarabya Cumhuriyet Mahallesi Okul Sokak’taki evlerinde 3 Ocak 2005 günü, Yılmaz, Özcan ve Muşar Çınar kardeşler de bir hafta sonra Bakırköy’de 34 UL 9843 plakalı otomobilin bagajında silahla öldürülmüş halde bulunmuşlardı. 
     Olayın azmettiricisi olarak aranan Çınar kardeşlerin işyeri komşusu Hamza Karadeniz ise 1 gün sonra Silivri’de otomobili içinde silahla intihar etmişti. 
     
</TEXT>
</DOC>
