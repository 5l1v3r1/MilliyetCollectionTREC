<DOC>
<DOCNO> 303203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonyas22.html </URL>
<DATE> 2005/01/03/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Amerika'da kibrit kutularına sigara reklamı verilemeyecek 
</HEADLINE>
<TEXT>

     ABD'nin Ohio eyaleti Yüksek Mahkemesi, bar ve marketlerde reklam amaçlı hediye olarak verilen kibrit kutuları üzerinde sigara ya da diğer tütün ürünlerinin reklamının yapılamayacağına karar verdi. 
     ABD'nin 46 eyaletinin büyük sigara firmalarına karşı 1998 yılında açtığı dava neticesine atıfta bulunulan kararda, promosyon amaçlı kibrit kutularının söz konusu kararda bahsedilen ticari mal kategorisine girdiği belirtilerek, bu kutuların sigara reklamları için kullanılamayacağı ifade edildi. 
     Ohio eyaleti yönetimi, ürettiği tütün ürünlerinin reklamına ücretsiz dağıttığı kibrit kutularında yer veren R.J. Reynolds firması aleyhine dava açarak, bunların mahkeme kararıyla yasaklanan ticari malzeme kategorisine girdiğini savunmuştu. Reynolds firması ise aksini iddia ederek kendisini müdafaa etmiş, Ohio Franklin'de bulunan bir yerel mahkeme de sigara firması lehine karar vermişti. 
     Eyalet yönetiminin başvurduğu Ohio 10. Bölge Temyiz Mahkemesi'nin tersine çevirdiği karar Yüksek Mahkeme tarafından da kabul edilmiş oldu. 
     Camel, Winston, Salem ve Doral gibi sigara markalarını üreten R.J. Reynolds, rakip firmaların yaptığı gibi, dava devam ederken kibrit kutusu üzerinden reklam faaliyetlerini durdurduğunu açıklamıştı. 
     1998 yılında 46 ABD eyaletinin sigara firmaları aleyhine açtığı dava 25 yıllık bir süre zarfında sigara firmalarının eyaletlere 206 milyar dolar ödemesi şeklinde anlaşmayla sonuçlanmıştı. 
     Ohio eyaletinin de bu anlaşmadan 10 milyar dolar alacağı belirtilirken, anlaşma çerçevesinde firmalar çocuklara ve yaşı küçük gençlere sigara satışı yapmamaya da söz vermişti. 
     
</TEXT>
</DOC>
