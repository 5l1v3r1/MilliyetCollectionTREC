<DOC>
<DOCNO> 335569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy27.html </URL>
<DATE> 2005/04/21/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Pepe Anzak Koyu'ndaki yol çalışmasında kemik parçası çıkmadı 
</HEADLINE>
<TEXT>

     Çevre ve Orman Bakanı Osman Pepe, Gelibolu Tarihi Yarımadası Milli Parkı'nda 38 kilometre yol düzenleme ve genişletme çalışması yapıldığını belirterek, ''Anzak Koyu'nda, iddia edildiği gibi bu çalışmalarda herhangi bir kemik parçası çıkmamıştır'' dedi. Pepe, Gelibolu Tarihi Milli Parkı'nda uzun vadeli gelişme planı çerçevesinde uygulanan projeleri, basın-yayın kuruluşlarının temsilcileriyle birlikte yerinde incelemek için Eceabat'a geldi. 
     Pepe, ilk olarak basın mensuplarına Milli Park'ın içinde inşa edilen Ana Tanıtım Merkezi'ni gezdirdi. 
     Daha sonra gazetecileri üç ayrı grup halinde helikopterle Milli Park turuna çıkaran Pepe, burada yapılan yol düzenleme ve genişletme çalışmaları hakkında bilgi verdi. 
     Milli Park'ta yürütülen çalışmalar çerçevesinde belirlenen 28 gerçek Türk şehitliğinden 4'ünün yeniden inşa edilerek, hizmete açıldığını belirten Pepe, bu şehitliklerin Kocadere Hastane Şehitliği, Şahindere Şehitliği, Beyramlı Soğanlığı Şehitliği ve Anafartalar Köy Şehitliği olduğunu söyledi. Pepe, Kabatepe ziyaretçi dinlenme noktasının da inşaatının tamamlanarak, hizmete girdiğini kaydetti. 
     Yol düzenleme ve genişletme çalışmaları çerçevesinde 38 kilometre yol yapıldığını belirten Pepe, yol üzerinde tamamlanan otopark ve cep çalışmalarını da basın mensuplarına havadan gösterdi. Pepe, ''Anzak Koyu'na giden 6.5 kilometrelik yol düzenleme ve genişletme çalışmaları sırasında iddia edildiği gibi herhangi bir kemik parçası bulunmamıştır'' dedi. 
     Helikopterle yapılan gezi sırasında Pepe, Kocadere, Kabatepe, Anzak Koyu, Seddülbahir, 57. Alay Şehitliği, Şehitler Abidesi, Şahindere ve Soğanlıdere güzergahını kullandı. Pepe, Seddülbahir Kalesi'nin Koç Grubu tarafından restore edilerek, Deniz Müzesi haline getirileceğini belirtti. 
     Bakan Pepe, Milli Park uzun vade gelişme planı kapsamında ''iğneden ipliğe'' 66 proje hazırlandığını belirterek, ön fizibilite çalışmasına göre bu projelerin toplam maliyetinin 100 milyon dolar olduğunu söyledi. 
     Pepe, projelerin tamamlanmasıyla Milli Park'a yılda 3 milyon ziyaretçinin gelmesinin beklendiğini de kaydetti. Pepe, ziyaretçilere alan kılavuzu eşliğinde bölgeyi tanıtmayı amaçladıklarını ifade etti. 
     Bakan Pepe, ziyaretçilerin Milli Park'ı otobüs ve özel araçlarıyla gezmelerini önlemek için park içinde ''Shuttle Bus''larla ring düzenleyeceklerini anlattı. 
     Şehitliklere yeterince sahip çıkılmadığını ifade eden Pepe, ''Yürütülen çalışmalarla Çanakkale'nin nasıl 'geçilmez' olduğunu anlatmamız lazım. Çanakkale bizim tarihimizde önemli bir istasyon. Anadolu'nun ilelebet Türk yurdu olması için Milli Eğitim Bakanlığı ile yapacağımız işbirliği sayesinde Çanakkale'yi gençlerimizin mutlaka görmelerini istiyoruz. Unutulmuşluğu unutturuyoruz'' diye konuştu. 
     Çanakkale Savaşı'nın yapıldığı bu yerleri gören herkesin duygulandığını belirten Pepe, Çanakkale Türküsü'nün dizelerini buna örnek gösterdi. 
     
</TEXT>
</DOC>
