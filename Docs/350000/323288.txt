<DOC>
<DOCNO> 323288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonyas11.html </URL>
<DATE> 2005/03/12/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Avrupa'nın en güzel kızı Paris'te seçilecek... 
</HEADLINE>
<TEXT>

     Avrupa'nın en güzel kızı bu akşam Paris'te seçilecek. 
     ''2005 Miss Europe'' yarışmasında Türkiye'yi, 20 yaşındaki Birce Akalay temsil edecek. Üniversite öğrencisi Akalay, 1.78 m boyunda ve 50 kilo. 
     Paris'in ünlü Bercy Spor ve Sergi Sarayı'nda yapılacak yarışmaya 36 Avrupa ülkesinin güzeli katılıyor. 
     Yarışma, Fransız TF1 kanalı aracılığıyla dünyada 50'den fazla ülkede canlı olarak yayımlanacak. 
     Bu yıl 56. kez düzenlenecek yarışmanın sunuculuğunu televizyon yıldızı Jean-Pierre Foucault, jüri başkanlığını ise ünlü manken Adriana Karembeu üstlenecek. 
     Avrupa'nın en güzel kızını seçecek jüri üyeleri arasında Ermeni asıllı Fransız şarkıcı Charles Aznavour, ünlü modacı Paco Rabanne, fotoğraf sanatçısı Jean-Daniel Lorieux, eski Avrupa ve Fransa güzeli Elodie Gossuin, televizyon sunucusu Nikos Aliagas, moda gazetecisi Viviane Blassel, manken Satya Oblet ve Metropolitan Manken Ajansı Başkanı Michel Levaton bulunuyor. 
     2004 Miss Europe yarışması, organizasyonda yaşanan sorunlar nedeniyle geçen yıl yapılamamıştı. 
     Güzellik yarışmasını en son 2003 yılında Macar temsilci Zsuzsanna Laky kazanmıştı. 
     
</TEXT>
</DOC>
