<DOC>
<DOCNO> 302652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur24.html </URL>
<DATE> 2005/12/18/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
FMV Işık Okulları 120 yaşında... 
</HEADLINE>
<TEXT>

     Fevziye Mektepleri Vakfı FMV Işık Okulları'nın 120. kuruluş yıldönümü törenle kutlandı. 
     Nişantaşı'ndaki FMV Özel Işık Lisesi'nde düzenlenen törende, Ayazağa Işık İlköğretim Okulu korosunun seslendirdiği şarkıların ardından anaokulu, ilköğretim, lise ve üniversite öğrencileri birer konuşma yaptı. Erenköy Işık İlköğretim Okulu öğrencilerinin arp dinletisinden sonra Işık İlköğretim Okulu öğrencileri bir dans gösterisi sundu. 
     FMV Yönetim Kurulu Başkanı Murat Binark, törende yaptığı konuşmada, FMV Işık Okulları'nın 120 yıldır eğitime hizmet ettiğini belirterek, Işık Okulları'nın kurulduğu günden bu yana hedefinin, çağdaş nesiller yetiştirmek olduğunu söyledi. Binark, ''Laik, demokratik, insancıl, bilimsel düşünceyi özümsemiş, çevresi ve kendisi ile barışık, çağdaş bireyler yetiştirmeyi amaç edindik. Amacımız, öğrencilerimizi okul için değil, hayat için hazırlamaktır'' diye konuştu. 
     Törende daha sonra, mezuniyetlerinin 25, 40 ve 50. yılını dolduranlara gümüş anı plaketi verildi. 50 yıllık mezunlar arasında, tiyatro sanatçısı Can Kolukısa da yer aldı. 
     Kutlama töreni, ''geleneksel pilav günü'' yemeğiyle sona erdi. 
     
</TEXT>
</DOC>
