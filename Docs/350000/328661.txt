<DOC>
<DOCNO> 328661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur24.html </URL>
<DATE> 2005/03/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yolcu minibüsünde başlayan kavga kanlı bitti 
</HEADLINE>
<TEXT>

     Bilecik'te yolcu minibüsünde yer verme meselesi yüzünden iki grup arasında çıkan kavgada 1 kişi öldü, 4 kişi yaralandı. 
     Edinilen bilgiye göre, Hidayet Can 42 ve eşi Birsen ile Van'dan misafir olarak kente gelen ağabey Mehmet, eşi Saime ve kızı Deniz Can'ın, Başköy-Bilecik hattında çalışan yolcu minibüsüne bindiği bildirildi. 
     Şoföre kent merkezinin girişindeki toplu konut alanında inmek istediklerini söylediği ifade edilen Hidayet Can'ın, minibüste yolcu olarak bulunan Erdal E. 31 Ramazan T. 18 ve Ersin B'den inmek için yol vermeleri konusunda izin istediği belirtildi. 
     Hidayet ve ağabeyi Mehmet Can ile Erdal E, Ramazan T. ve Ersin B. arasında yol verme meselesi yüzünden tartışma çıktığı bildirildi. İki grubun minibüsten inerek, kavga etmeye başladığı kaydedildi. 
     Kavgada, henüz kime ait olduğu belirlenemeyen bıçakla Hidayet Can'ın ağır, Mehmet Can, Erdal E, Ramazan T. ve Ersin B'nin ise vücudunun çeşitli yerlerinden hafif yaralandığı belirtildi. 
     Erdal E, Ramazan T. ve Ersin B'nin minibüsle İstasyon Mahallesi'ndeki evlerine gittiği ifade edildi. Can ailesinin ihbarı üzerine olay yerine gelen 112 Acil Servis sağlık ekiplerinin ilk müdahalesinin ardından Devlet Hastanesi'ne götürdüğü Hidayet Can'ın hayatını kaybettiği belirtildi. 
     Polisin, şüpheliler Erdal E, Ramazan T. ve Ersin B'yi kıyafetlerini değiştirip evlerinde çıkarken yakalayarak, gözaltına aldığı ifade edildi. Şüphelilerin Devlet Hastanesi'nde tedavileri yapıldıktan sonra İl Emniyet Müdürlüğü'ne götürüldüğü kaydedildi. 
     Olayla ilgili soruşturmanın sürdüğü bildirildi. 
     
</TEXT>
</DOC>
