<DOC>
<DOCNO> 312658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/soneko08.html </URL>
<DATE> 2005/02/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Babacan YTL ile birlikte "devalüasyon olacak" diyenler vardı... 
</HEADLINE>
<TEXT>

     Devlet Bakanı Ali Babacan, '' YTL ile birlikte yüzde 17-20 devalüasyon olacak diyenler vardı. Hiçbir şey olmadı'' dedi. 
     Bakan Babacan, ailesi ve akrabalarıyla hafta sonu tatili için geldiği Erciyes Kayak Merkezi'nde, Türkiye'deki ekonomik gelişmelere ilişkin gazetecilerin sorularını yanıtladı. 
     Ekonomide herhangi bir istikrarsızlığın yaşanmadığını belirten Babacan, ''Çok şükür Türkiye ekonomisi ile ilgili artık bizim bir şey söylememize gerek kalmıyor. Artık içeriden ve dışarıdan yapılan yorumları, değerlendirmeleri hep beraber takip ediyoruz. İstikrarı daha da güçlendirmek için kararlı bir şekilde uygulamalarımıza devam edeceğiz'' dedi. 
     Gazetecilerin, ''Enflasyon oranlarının YTL ile birlikte yuvarlamadan dolayı artacağı yönündeki yorumlar konusunda ne düşündüğünü'' sorması üzerine, Bakan Babacan, şunları söyledi 
     ''Yuvarlama, fiyat düşürmek için fırsat bile olabilir diyorduk. Her deyişimde bazıları çıkıyor, olumsuz sözler ifade edebiliyor. YTL ile birlikte yüzde 17-20 devalüasyon olacak diyenler vardı. Hiçbir şey olmadı. Yuvarlama olacak, enflasyon artacak diyenler vardı. Tam tersine, üretici fiyatlarında düşüş oldu. Tüketici fiyatlarında Ocak ayında yarım puanlık bir artış oldu. Giyim ve ayakkabıda yüzde 5'e kadar düşüşler oldu. Fiyatlar, bir sene öncekinin de altına düşmüş durumda. YTL, belki de bazı sektörlerde aşağı yuvarlayarak, fiyat düşürmek için bir vesile olmuştur.'' 
     
     2005 YILI ENFLASYON HEDEFİ YÜZDE 8 
     Bakan Babacan, 2005 yılı enflasyon hedefini yüzde 8 olarak belirlediklerini, bu hedefe ulaşmak için daha zaman olduğunu belirterek, şöyle devam etti 
     ''Şunu rahatlıkla söyleyebiliriz ki, yuvarlama sebebiyle bir enflasyon yok. Olsaydı, Ocak ayında meydana gelirdi. Aralık'tan Ocak'a YTL'ye geçmemize rağmen, yuvarlamanın herhangi bir somut etkisini görmüş değiliz. Bundan sonraki dönemde enflasyonun yüzde 1'lik değerlerle ifade edildiğini göreceğiz. Aylık sezonsal dalgalanmalar hep olur. Gayet doğaldır da. Önemli olan yıl sonu hedefimizdir. Yıl sonu hedefimiz yüzde 8'dir. Bulunduğumuz nokta da yüzde 9.2'dir. 9.2'den 8'e düşürmemiz için daha önümüzde 12 aylık süreç var.'' Babacan, ilk kez geldiği Erciyes'i çok beğendiğini ifade ederek, şöyle dedi 
     ''Ülkemizin doğal zenginlikleri gittikçe daha iyi tanınıyor. Daha güzel tesisler devreye giriyor. Erciyes'te de güzel tesisler var. Yenilerinin yapılması söz konusu. Önemli olan hem Türkiye hem de dünya çapında bu gibi yerlerin iyi tanıtılmasıdır. Zaman zaman akrabalarımla biraraya geliyoruz. Bu hafta sonu da Erciyes'i tercih ettik. İlk kez geldiğim Erciyes'i çok iyi buldum.'' Bakan Babacan, eşi Zeynep Babacan ile kayak merkezinde gezmeyi tercih ederken, 8 yaşındaki oğlu Kerem, kayak kursu aldı, 2 yaşındaki kızı Dilara da kızakla kaydı. 
     
</TEXT>
</DOC>
