<DOC>
<DOCNO> 312887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonsiy07.html </URL>
<DATE> 2005/02/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
CHP Münferit bir olay taciz olayı varmış gibi gösteriliyor 
</HEADLINE>
<TEXT>

     CHP Grup Başkanvekili Kemal Anadol, Urla'da bulunan Barbaros Çocuk Köyü'ndeki cinsel taciz iddiaları ile ilgili olarak, ''AKP, kendi anlayışına göre, yeni bir kadrolaşmanın, tarikat ilişkileriyle donanmış yeni bir modelin peşinde olduğu için münferit bir olayı toplu bir cinsel taciz olayı varmış gibi göstermektedir'' dedi. 
     CHP Grup Başkanvekili Anadol, parti genel merkezinde düzenlediği basın toplantısında, Barbaros Çocuk Köyü'ndeki cinsel taciz iddialarıyla ilgili, milletvekillerinden oluşturdukları komisyonun çalışmalarını tamamladığını belirtti. 
     İzmir milletvekilleri Türkan Miçooğulları, Bülent Baratalı, Erdal Kandemir, Yılmaz Kaya, Ali Rıza Bodur'dan oluşan komisyonun, olayı ayrıntılarıyla incelediğini, taraflarla, adı geçenlerle ve halkla görüştüğünü belirten Anadol, İzmir Valisi'nin dün akşam yaptığı açıklamada, ''olayın abartıldığını, bu kurumun korunması gerektiğini ve bu şekilde bir rapor düzenlendiğini'' ifade ettiğini anımsattı. 
     Anadol, ''AKP, kendi anlayışına göre, yeni bir kadrolaşmanın, tarikat ilişkileriyle donanmış yeni bir modelin peşinde olduğu için münferit bir olayı toplu bir cinsel taciz olayı varmış gibi göstermektedir'' dedi. 
     ''Bu kurumun ortadan kaldırılmasını ve kendi modellerini onun yerine getirmek için bu olayı bir manivela olarak kullanmak istemektedirler'' diyen Anadol, ''Her şeyde olduğunu gibi bu olayda da kadrolaşma ve kendi anlayışlarına göre yeni bir yapılanma içerisine girmek istiyorlar'' diye konuştu. 
     
     ''BU MODEL DOĞRUDUR'' 

     CHP PM Üyesi ve oluşturulan komisyonun başkanlığını yapan İzmir Milletvekili Bülent Baratalı da olayın kamuoyuna uzun bir süre ''Çocuk köyünde çocuklar seks kölesi yapılmıştır. Tacize uğramışlardır'' diye yansıdığını anımsattı. 
     Yaptıkları çalışmalar sonucunda, olayın ''18 yaşına gelmiş bir kız ile dışarıdan bir çocuğun rızaya dayanarak, zora dayanmayan bir ilişkisi'' olduğunun anlaşıldığını ifade eden Baratalı, ''köydeki çalışanların çocuklarla cinsel ilişkiye girdiği'' iddialarından vazgeçildiğini, bunun adli ve idari soruşturma raporlarında da yer aldığını söyledi. 
     Barbaros Çocuk Köyü modelinin çocuklar için iyi bir model olduğunu ve bunun herkes tarafından kabul edildiğini belirten Baratalı, 0-6 yaş arasında çocukların buraya alındığını, ancak 12 yaşından sonra çocukların gençlik evlerine gönderilmesi gerektiğini kaydetti. Çocuk Köyü hizmete açıldığında yapılan protokolün de bu yönde olduğunu ifade eden Baratalı, ancak gençlik evlerinin yapılması ile ilgili olarak idarenin ciddi ihmalinin bulunduğunu kaydetti. 
     ''Model doğrudur ama devamının, projenin ikinci aşaması olan gençlik evlerinin kurulması gerekmektedir'' diyen Baratalı, şunları söyledi 
     ''Bu modelin açılmaması ile ilgili olarak 1997 yılında da önemli girişimler olmuştur. O zamanki gerekçe misyonerlik faaliyetlerini engellemek içindi. Şimdi de bu modelin kapatılması, bunun ortadan kaldırılması ve bu çocuklarımızın özellikle Bursa'da boşaltılan İslami model şeklindeki evlere gönderilmesi düşüncesidir. Bunun takipçisiyiz.'' Çocuk Köyü'ne yeni atanan müdür vekilinin geçmişte ''açığa alındığını ve hakkında önemli iddialar bulunduğunu'' belirten Baratalı, ''Barbaros Köyü taciz köyü değildir. Seks kölelerinin bulunduğu bir yer değildir. Çocukların pazarlanması, satılması söz konusu değildir. İki kişinin karşılıklı rızası ile bir ilişki söz konusudur ve zaten bu gençler evlenmeye hazır olduklarını ifade etmişlerdir'' dedi. 
     
</TEXT>
</DOC>
