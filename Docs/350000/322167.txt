<DOC>
<DOCNO> 322167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko20.html </URL>
<DATE> 2005/03/09/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çin tehdit mi, fırsat mı 
</HEADLINE>
<TEXT>

     Bursa'daki Çin Kültür, Turizm, Eğitim ve Ticaret Merkezi A.Ş'nin Yönetim Kurulu Başkanı Nejat Yahya, Türkiye'de Çin'in artık bir fırsat olarak görülmesi gerektiğini söyledi. 
     Yahya, AA muhabirine yaptığı açıklamada, Çin'in özellikle son yıllara her alana adeta damgasını vurduğunu belirterek, hangi sektörden olursa olsun şirketlerin Çin'e tehdit gözüyle bakmaktan vazgeçerek, yakın geleceğin en büyük ekonomik gücü olarak kabul edilen bu ülkeyle ticaret ve turizm başta olmak üzere ilişkileri geliştirmeye çalışmaları gerektiği bildirildi. 
     İnsanların, son yılların en çok konuşulan ülkesi olan Çin'i bir tehdit olarak gördüklerini, ancak bunun yanlış olduğunu ifade eden Yahya, bu ülkenin neden tehdit olarak algılanmaması gerektiğini şöyle açıkladı 
     ''Türkiye'nin AB'ye girmesi için nasıl önüne birçok kriter konuluyorsa, Çinliler de dünyaya açılmak için Dünya Ticaret Örgütü'nün DTÖ koyduğu bazı kriterleri yerine getiriyor. DTÖ, Çin'e siz batıya çok mal satıyorsunuz, ama oradan az mal alıyorsunuz, gümrük duvarlarınız çok yüksek, bunları 2007'e kadar indirin diyor. 2007'e kadar Çin, DTÖ'ye entegre olacak. Haksız rekabet yaratan birçok unsur, ortadan kaldırılacak ve pazarlarını Türkiye'de dahil olmak üzere tüm ülkelere açacaklar. 10 milyon kilometrekarelik ülkenin pazarları tüm dünyaya açılacak. Yani 1.5 milyarlık bir pazar açılıyor önümüzde. Biz bunu gözönüne alarak, Çin'i artık bir fırsat olarak görmeliyiz.'' Yahya, 10 yıl içinde, 110 milyon Çinli'nin yurtdışı seyahatinde bulunacağının öngörüldüğünü belirterek, Çin'de yurtdışı seyahatlerin ancak devletin izin verdiği ülkelere yapılabildiğine dikkati çekti. 
     
     TURİZMDE ÇİN FIRSATI 
     Türkiye'nin de Çin devletinin seyahat izni verdiği ülkelerden biri olduğuna değinen Yahya, bir turizm ülkesi olan Türkiye'nin bu fırsattan çok iyi yararlanması gerektiğini vurguladı. 
     Nejat Yahya, iki ülke arasındaki ilişkilerin gelişmesiyle birlikte ticaretin de artacağına inandığını dile getirerek, ''Geçen yıl Çin'den 4 milyar dolara yakın bir mal almışız. Bu malların yüzde 95'ini sanayi malları oluşturuyor. Türkiye oradan hammadde, yarı mamul ve makina yedek parçası alarak, bu mallarla katma değer sağladı. Basında da yer aldığı gibi, Çin'den çok ucuza kaçak mallar geliyor. Biz buna karşıyız. Bunun bir an önce önlenmesi lazım'' diye konuştu. 
     Çin'den hammadde, yarı mamul ve makina yedek parçalarının gelmesine hiçbir itirazlarının olmadığını kaydeden Yahya, ''Türkiye'de üretilmeyen, üretilmesi zor olan, üretildiği zaman da pahalıya mal olan ürünler Çin'den alınabilir. Bunlar, yıllardır Türkiye'de katma değere dönüştürülerek başka ülkelere ihracat ediliyor. Ancak 3-4 yıldan beri tekstil malları da getiriliyor. Bu çok ayıp, buna karşıyız. Türkiye'de üretilen malların gelmesini istemiyoruz'' dedi. 
     Çin'in dünya turizmini şekillendirecek bir kapasiteye sahip olduğuna işaret eden Yahya, Türkiye'nin bu ülkeden 5-10 milyon turisti ülkeye çekmesinin çok iyi olacağını, bunun için de tanıtım faaliyetlerine ağırlık vermesi gerektiğini söyledi. 
     
     ÇİN'E ''TÜRK MERKEZİ'' 
     Yahya, Türkiye'nin tanıtımına katkı sağlamak amacıyla Çin'de bir ''Türk merkezi'' açmayı planladıklarını, bu merkezde Türk lokantaları ve hamamları ile Türk mallarının alınıp, satıldığı mağazaların bulunacağını ifade ederek, şöyle konuştu 
     ''Konuyla ilgili çalışmalarımız hızla devam ediyor. Uzun, ince bir yoldayız. Türklere Çin'i, Çinlilere de Türkiye'yi tanıtmak için yoğun olarak çalışıyoruz. Bu ülkede dünya turizmini yönlendirecek kapasite de turist var. Bu turistleri, dünyadaki tüm ülkeler almaya çalışıyor. Özellikle Almanya bunun için yoğun olarak çalışıyor. Çinliler Türkiye'yi çok fazla tanımıyor. Onlarla ilişkilerimizi geliştirmemiz lazım.'' 
     
</TEXT>
</DOC>
