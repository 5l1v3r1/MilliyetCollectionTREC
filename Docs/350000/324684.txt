<DOC>
<DOCNO> 324684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun12.html </URL>
<DATE> 2005/03/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Komşuyla 'gizli yakınlaşma' 
</HEADLINE>
<TEXT>

     Yaşar ANTER DHA 

YUNANİSTAN'ın Rodos Adası'nda yayınlanan Gnomi Gazetesi, bir yandan Türkiye'yi tahrikle suçlarken, diğer yandan iki ülke arasında gizli görüşmelerle geleceğe yönelik ciddi adımlar atıldığını iddia etti. 
     Türkiye'nin Ege Denizi ve Yunan adaları üzerindeki baskısını denizden ve havadan sürekli arttırdığını iddia eden yayınlarıyla dikkat çeken Yunan gazeteleri bu kez de Türk Hava Kuvvetleri'ne bağlı savaş uçaklarının Ege'de silahlı uçuşlar yaptığını, hava sahası ihlallerini yoğunlaştırdığını iddia etti. Yunanistan'ın Rodos Adası'nda yayınlanan ve 12 Ada'ya dağıtılan Gnomi Gazetesi, 14 Mart tarihli nüshasında verdiği haberde, "Türkiye Tutumunu Sertleştirdi'' başlığını kullandı. Haberde Türk silahlı Kuvvetleri'nin Ege'deki ihlallerinin geçtiğimiz yıla oranla yüzde 115 arttığı ileri sürüldü. Türkiye'nin Avrupa Birliği'ne giriş sürecinde AB'nin 17 Aralık'ta yaktığı yeşil ışıkla birlikte Ege'deki tahrik ve ihlallerinde önemli artış meydana geldiği, 2004 yılında bir ayda ortalama 210 olan Atina fır hattı ihlal sayısının, 2005'in Şubat ayında yüzde 115 artışla 450'ye yükseldiği iddia edildi. 
     Gazete haberinde "İhlalleri gerçekleştiren silah donanımlı uçakların sayısında da önemli artış görülmektedir. 2004 yılında ihlallere katılan silah donanımlı uçak sayısı bir ay başına ortalama 41 iken, bu rakam Şubat 2005'te 64'e yükselmiştir. Ayrıca 2004 yılında ay itibariyle 107 olan ortalama kıta sahanlığı ihlal sayısı Şubat 2005'te yüzde 55 artışla 160'a yükselmiştir. Türklerin Ege'deki ihlalleri ile dikkat çeken diğer bir husus da artık Ege'ye daha fazla sayıda uçak göndermeleridir. Nitekim geçtiğimiz Çarşamba 9 Mart 2005 günü savaş ve casus uçaklarından oluşan 33 uçağı birden Ege'ye göndermişlerdir. Ayrıca Ege'de ihlallerin gerçekleştirildiği coğrafya da dikkat çekmektedir. Kısacası Türkler, gerçekleştirdikleri ihlallerle Ege'yi yarı yarıya kullanmak ilkesiyle hareket etmektedirler'' denildi. 
     Gazetenin aynı gün dördüncü sayfasında yer verdiği bir diğer haberde ise Türkiye artık Yunanistan için askeri bir tehdit değil' başlığı kullanıldı. Gnomi Gazetesi haberinde "Ege'de güvenli bir ortam yaratılması için Türkiye ile Yunanistan arasında yapılan gizli askeri görüşmeler devam etmektedir. Bu konuda yapılan görüşmelerin sayısı dörde yükselmiştir'' dedi. 
     Görüşülen güvenlik tedbirleri "Açık denizde ve uluslararası hava sahasında yapılacak askeri tatbikatlardan önce durumun duyurulması. Tatbikatların gerçekleştirilmesi sırasında bazı bölgelere kısıtlama konulmasından ve tatbikat yapılan bölgelere uzun süreli kısıtlamalar konulmasından kaçınılması. Turizm sezonunun yoğun olduğu dönemlerde tatbikatlardan kaçınılması. Tatbikatlar yapılırken hava ve deniz trafiğinin aksamamasına özen gösterilmesi'' şeklinde sıralandı. Haberde şu ifadelere yer verildi 
     "Bütün bu hususlar 1988 yılında Mesut Yılmaz ve Papulias'ın Dışişleri Bakanlıkları döneminde NATO çerçevesinde vardıkları anlaşmayla ele alınmakta ve görüşülmektedir. ABD ve NATO'nun baskısı ile iki taraf askeri yetkilileri tarafından sürdürülen bu görüşmeler 2003 yılından beri devam etmektedir. Bilindiği üzere Türkler Yunanistan'da olimpiyat oyunlarının sona ermesinden sonra Ocak ve Şubat aylarında Kardak'ı adeta abluka altına almışlar ve bu arada Ege'deki ihlallerini yoğunlaştırmışlardır. Yine aynı süre zarfında Yunanistan'ın Ege'deki arama- kurtarma sorumluluk alanında, hem de Ege'nin ortasında askeri araçlarla tereddüt yaratmaya çalışmışlardır. Ankara'nın bu konuda izlediği tutum pek de küçümsenecek bir tutum değil. Zira bir yandan Türkiye'nin Avrupa Birliği sürecini hızlandırmak isteyen Erdoğan hükümeti diğer yandan da savunma doktrininden Yunan tehdidini azaltmak, hatta tamamen ortadan kaldırmak istemektedir. Atina'nın izlediği ve bundan birkaç gün önce açıkladığı Milli Savunma Politikası'na göre, Türkiye, artık Yunanistan için askeri bir tehdit oluşturmamaktadır. Yunanistan'ın tehdit öncelikleri değişmiştir.'' 
     
     İT DALAŞI İDDİASI 

     Yunanistan'da 16 Mart tarihinde yayınlanan, Atina merkezli gazetelerden Ethnos ve To Vima'daki haberlerde, 15 Mart Salı günü öğleden sonra Türk ve Yunan savaş uçakları arasında sıcak saatler yaşandığı ileri sürüldü. Gazeteler, 15 kol halinde uçan 6'sı silahla donatılmış 37 Türk savaş uçağının hava trafik kurallarını 37 kez, Yunan hava sahasını 18 kez ihlal ettiğini, önleme harekatı sırasında Yunan savaş uçakları ile 3 kez 'it dalaşı' gerçekleştiğini yazdı. İki gazete, "Türkler, Ege'nin bölünmesini başarmak amacıyla Ege'de arama-kurtarmadaki Yunan boşluklarından yararlanmaya çalışıyor. Liman Kuvvetleri'ne ait Dauphin tipi 6 helikopterin operasyonlar için Yunan Hava Kuvvetleri'ne bağlanması, konunun yeniden gündeme gelmesine neden oldu. Ege'de, Türkiye ile Yunanistan arasındaki dengelerin sürdürülmesi için yeni teknolojiden yararlanmak gerekir'' dedi. Gazetelerde geçen cumartesi günü göçmen kaçakçılığı yaparken Ege Denizi'nde kaybolan iki Kalimnoslu diskocunun Türk ve Yunan makamları tarafından halen arandığını da yazdı. 
     
</TEXT>
</DOC>
