<DOC>
<DOCNO> 334816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy09.html </URL>
<DATE> 2005/04/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Erbakan'ın cezasının infazına üçüncü erteleme raporu... 
</HEADLINE>
<TEXT>

     Kapatılan RP'nin genel başkanı ve eski Başbakan Necmettin Erbakan'ın ''Kayıp Trilyon'' davasında aldığı 2 yıl 4 aylık hapis cezasının infazı üçüncü kez ertelendi. 
     Hapis cezası daha önce iki kez ertelenen ve rapor süresi 14 Nisan'da dolan Erbakan'ın geçen hafta yaptırdığı tahlil sonuçlarına göre düzenlenen İstanbul Adli Tıp Kurumu Başkanlığı'nın raporu Ankara Cumhuriyet Başsavcılığı'na dün ulaştı. 
     Raporda, Erbakan'ın böbrek ve kalp yetmezlikleriyle hareket kısıtlılığı rahatsızlıklarının devam ettiğine yer verilerek, Erbakan'ın cezasının 3 ay daha ertelenmesinin uygun olacağı görüşüne yer verildi. 
     Başsavcılık, rapor doğrultusunda Erbakan'ın cezasının infazını 3 ay daha erteledi. 
     Erbakan'ın ''özel evrakta sahtecilik'' suçundan aldığı 2 yıl 4 aylık hapis cezası sağlık raporları uyarınca 23 Aralık 2003 tarihinden itibaren 1 yıl, 14 Ocak 2005 tarihinden itibaren de 3 ay süreyle iki kez ertelenmişti. 
     
</TEXT>
</DOC>
