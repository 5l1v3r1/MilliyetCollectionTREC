<DOC>
<DOCNO> 334517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo20.html </URL>
<DATE> 2005/04/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Beşiktaş'tan arkasında Pancu ile ''Kadıköy panteri'' yazan forma... 
</HEADLINE>
<TEXT>

     Beşiktaş'ta, Fenerbahçe derbisinde 10 kişiyle alınan 4-3'lük galibiyetin sevinci sürüyor. 
     Siyah-beyazlı yönetim bu galibiyeti ölümsüzleştirmek için ''3-4 İstanbul Hatırası'' diye kampanya başlattı. Kampanya çerçevesinde, Pancu'nun kaleye geçmesi nedeniyle, siyah formaların arkasına ''1 numara, Pancu ve Kadıköy Panteri'' yazılıp en geç cuma günü satışa sunulacağı bildirildi. Ayrıca Pancu'nun kaleci forması ile derbi maçta bir enstantanesinin tişörte bastırılarak piyasaya sunulacağı ifade edildi. 
     Derbi maçta giyilen nostalji formalarının da bu karşılaşmanın 18 kişilik kadrosu ile teknik direktör Rıza Çalımbay'ın imzaları ile satışa çıkarılacağı kaydedildi. 
     Bu arada, derbi maç galibiyeti nedeniyle BJK Store'larda tüm formaların yüzde 34 indirimle satışa sunulacağı belirtildi. Ayrıca yayıncı kuruluşla görüşmelerin sürdüğü ve maçın vcd'sinin hazırlanmaya çalışıldığı öğrenildi. 
     Beşiktaş'ta pazarlamadan sorumlu yönetim kurulu üyesi Murat Ürünsak, taraftarlardan yoğun bir talep olduğunu belirterek, ''Dün geceden bu yana, derbi maçtaki tarihi galibiyetimizle ilgili ürünler yaratılması için taraftarlarımızdan yoğun talepler alıyoruz. Biz de pazarlama bölümü olarak kolları sıvadık ve ''3-4 İstanbul Hatırası'' diye bir kampanya başlattık. Hiçbir üreticinin elinde binlerce kaleci forması olmadığı için, siyah formalarımızın arkasına 1 numara, Pancu ve Kadıköy Panteri yazdırarak satışa sunmayı kararlaştırdık. İnanılmaz bir talip var ve en geç cuma günü bu formalar BJK Store'larda satışa sunulacak' diye konuştu. 
     Ürünsak, bu maçta galip geleceklerine inandıklarını ve alınacak galibiyet için ürün hazırlamayı önceden planladıklarını belirterek, ''Ancak Pancu'yu beklemiyorduk. Bu nedenle kaleci forması konusunda eksik kaldık. Buna da çözüm bulduk ve siyah formaları kaleci formasına dönüştüreceğiz'' dedi. 
     Şampiyon olacak takımdan daha fazla forma satacaklarını öne süren Ürünsak, dernekler ve taraftarlardan şimdiden siparişler aldıklarını ifade etti. 

     
</TEXT>
</DOC>
