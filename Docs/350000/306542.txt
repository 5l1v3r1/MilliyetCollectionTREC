<DOC>
<DOCNO> 306542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur19.html </URL>
<DATE> 2005/01/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
600 gram ağırlığındaki "parmak çocuk" öldü... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi'nde 5.5 aylık dünyaya gelen 600 gram ağırlığındaki bebeğin öldüğü bildirildi. 
     Yenidoğan yoğun bakım ünitesi sorumlusu Prof. Dr. Yakup Aslan 7 gün önce 5,5 aylık olarak dünyaya gelen bebeğin, akciğerlerinde meydana gelen delinme sonucu dün gece öldüğünü belirtti. 
     Bebeğin, doğumun hemen ardından solunum yetmezliği sorunu yaşadığını, bu sorunun giderilmesiyle bağırsaklarında zedelenme meydana geldiğini anlatan Aslan, damardan besledikleri bebeğin akciğerlerinde oluşan pinemotrak hava basıncıyla birlikte akciğerlerde delinme sonucu öldüğünü kaydetti. 
     Yenidoğan bebekler arasında tıbbın ''yaşayabilir'' kabul ettiği en küçük bebeğin 22 haftalık ve 500 gram ağırlığında olduğunu ve literatüre geçtiğini ifade eden Aslan, söz konusu bebeğin de belirtilen kilo ve haftaya yakın olduğunu kaydetti. 
     Bu tür bebeklerin yaşama şansının yüzde 30-40, sağlıklı olma ihtimalinin ise yüzde 20-30'u geçmediğini belirten Aslan, ''Parmak çocuğu yaşatabilseydik bu bizim için önemli bir başarı olacaktı'' dedi. 
     
     YENİDOĞAN YOĞUN BAKIM ÜNİTELERİ 
     Sorunlu bebeklerin iyi bakılması gerektiğine işaret eden Aslan, bunun için bu bebeklere hizmet verecek merkezlerin yeterli sayıda olması gerektiğini kaydetti. 
     Aslan, KTÜ Tıp Fakültesi yenidoğan yoğun bakım ünitesinin kapasitesini artırarak, yatak sayısının 16'dan 18'e, kuvöz sayısının 10'dan 12'ye çıkarıldığını, yeni bir yapay solunum cihazı alındığını kaydetti. Aslan, tıp fakültesi hastanesinin tüm sağlık hizmetleri alanında bölgedeki yaklaşık 3,5 milyon insanın yaşadığı 6 ilin sağlık alanındaki ihtiyaçlarına cevap vermeye çalıştığını belirterek, şöyle dedi 
     ''Özellikle yenidoğan bebeklerin tedavileri konusunda kapasitenin çok üzerine çıkılıyor. AB standartlarında teknik donanıma sahip olan ünite, kapasitesini artırmamıza rağmen hasta yoğunluğuna cevap veremiyor.'' Aslan, Dünya Sağlık Örgütü WHO ve ABD Pediatri Akademisi'nin belirlediği ölçütlere göre, yenidoğan yoğun bakım üniteleri ile ilgili bölgede, 28-30 tane 1. ve 2. düzey, 7 tane de 3. düzey yenidoğan yoğun bakım ünitesi bulunması gerektiğini kaydetti. 
     Tıp fakültesindeki 3. düzey yenidoğan yoğun bakım ünitesinin kapasitesini 10 yatak kapasiteli ek bir ünite daha açarak artırmayı planladıklarını anlatan Aslan, ''Teknik donanım açısından ünitemiz Türkiye'nin sayılı merkezlerinden biri olmasına rağmen, personel açısından önemli sıkıntılar yaşıyoruz. Bu tür servislerde ideal olan 2 yoğun bakım bebeğine 1'er doktor ve hemşirenin hizmet vermesidir. Oysa bizde 18 bebeğe bir doktor ile 2 hemşire bakmaktadır'' diye konuştu. 
     Aslan, personel konusunda yaşanan sıkıntının acilen giderilmesi gerektiği, aksi halde bölgede acil ihtiyaç duyulan ek yenidoğan yoğun bakım ünitesini açmalarının söz konusu olamayacağını kaydetti. 
     
</TEXT>
</DOC>
