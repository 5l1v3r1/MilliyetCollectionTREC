<DOC>
<DOCNO> 336454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonspo06.html </URL>
<DATE> 2005/04/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Konyaspor Beşiktaş maçında kaliteli bir takım olduğumuzu gösterdik 
</HEADLINE>
<TEXT>

     Konyaspor Basın Sözcüsü Sefa Ortaç, mağlubiyetle ayrıldıkları Beşiktaş maçında oynadıkları futbolla yeşil-beyazlıların zevkle izlenen, kaliteli bir takım olduğunu ortaya koyduklarını söyledi. 
     Ortaç, AA muhabirine yaptığı açıklamada, mutlak galibiyet parolası ile gittikleri İstanbul'da, Beşiktaş'a karşı iyi oynamalarına karşın sahadan 2-1 yenik ayrıldıklarını söyledi. 
     Alınan mağlubiyetin kendilerini fazla üzmediğini, çünkü oynadıkları futbolun kendilerini mutlu ettiğini belirten Ortaç, şunları kaydetti 
     ''Mağlubiyetle ayrıldığımız Beşiktaş maçında oynadığımız futbolla Konyaspor'un zevkle izlenen, kaliteli bir takım olduğunu ortaya koyduk. Maçta top bizi sevmedi. Deplasmanda oynamamıza karşın birçok gol pozisyonuna girdik, ancak bunları gole çeviremedik. Ortaya koydukları güzel ve izleyiciye zevk veren futbolları nedeniyle futbolcuları kutluyorum.'' Ortaç, ligi 7. sırada bitirme hedeflerinden sapma olmadığını ifade ederek, ''Artık, küme düşme gibi bir korkumuz, UEFA'ya çıkma gibi bir şansımız da yok. Rahat çıkacağımız maçlardan galibiyet ya da beraberlikle ayrılarak, ligi moralli bitirmek istiyoruz'' dedi. 
     
</TEXT>
</DOC>
