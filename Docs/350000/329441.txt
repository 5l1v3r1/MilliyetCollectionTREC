<DOC>
<DOCNO> 329441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur33.html </URL>
<DATE> 2005/04/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Özel Kuvvetler'de yolsuzluk davası.. Emekli Binbaşı Toklu Rüşvet almadım 
</HEADLINE>
<TEXT>

     Gölbaşı'ndaki Özel Kuvvetler Komutanlığı binasının inşaat işinde yolsuzluk yapıldığı iddiasıyla 39 sanık hakkında açılan davaya Genelkurmay Başkanlığı Askeri Mahkemesi'nde devam edildi. 
     Sanıklardan 27'sinin katıldığı bugünkü duruşmada, sanıkların savunmalarının alınmasına devam edildi. 
     Milli Savunma Bakanlığı Ankara İnşaat-Emlak Başkanlığı'nda İnşaat Şube Müdürlüğü yapan emekli Binbaşı Zafer Toklu, savunmasında, Özel Kuvvetler binasının inşaatında kullanılan suni granit döşeme-kaplama malzemesinin fiyat tespiti ile isharat ödemeleri kullanılan malzemenin imalattan önce ederinin ödenmesi işlemlerinde ''rüşvet aldığı ve görevini ihmal ettiği'' suçlamalarını yanıtladı. 
     Emekli Binbaşı Toklu, isharat ödemesi işlemlerinin müteahhit firma ile yapılan sözleşmeye ve mevzuata uygun olduğunu, Hazine'nin herhangi bir zararının bulunmadığını savundu. Görevli mühendislerce suni granit döşeme-kaplama malzemesinin fiyat tespitinin yapıldığını, kendisinin de hazırlanan raporlara onay verdiğini anlatan Toklu, idarenin izni ile isharat ödemelerinin 1998 yılında işin o yıl sonu biteceği öngörülerek yapıldığını kaydetti. 
     Müteahhit firmaya önceden ödeme yapılmasının normal olduğunu anlatan Toklu, ''İsharat uygulamasında herhangi bir usulsuzlük ve yanlışlık yoktur. Görevimi yaparken müteahhit firmadan menfaat sağladığım iddiası gerçekdışıdır. Yaşam tarzımla çelişen bu iddiayı şiddetle reddediyorum. Hayatımın hiçbir döneminde hiç kimseden rüşvet almadım. Hiç kimse de rüşvet teklifinde bulunmadı'' diye konuştu. 
     Toklu, müteahhit firmada bulunan ajandadaki notlara dayanarak kendisine rüşvet suçlamasının yöneltilmesinin yanlış olduğunu, bunun kişilik haklarını zedelediğini iddia etti. 
     Müteahhit firmanın eşine kullanması için araç tahsis ettiği yönündeki iddianın da gerçekdışı olduğunu savunan Toklu, ''Eşim bir defa bile trafiğe çıkıp araba kullanmamıştır'' dedi. 
     Toklu, Özel kuvvetler Binası inşaatında kontrol mühendisi olarak görev yapan Yüzbaşı Ayhan Ünal'ın hazırladığı bilirkişi raporunun iddianameye dayanak yapıldığını, inşaatın yapımında görev alan bir kişinin bilirkişi raporu hazırlamasının yerinde olmadığını ileri sürerek, raporun yok hükmünde kabul edilmesini talep etti. 
     Toklu'nun avukatı da müvekkiline isnat edilen suçlamaların unsurlarının oluşmadığını savundu. 
     Askeri Savcı Binbaşı Zekeriya Duran ise Toklu'nun müteahhit firmaya işin yüzde 80'i oranında isharat ödemesi yapmasının idarenin yararına olduğu ve Hazine zararı bulunmadığı yönündeki savunmasına katılmadığını söyledi. 
     Zafer Toklu, isharat ödemesine eklenen yüzde 25 müteahhit karının sonraki hak ediş ödemelerinde devam edip etmediği sorusunu yanıtlarken, böyle bir ödeme yapılmak istense bile sistemin buna izin vermeyeceğini söyledi. 
     Duruşmaya, öğleden sonra devam edilecek. 
     
</TEXT>
</DOC>
