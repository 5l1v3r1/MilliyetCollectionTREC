<DOC>
<DOCNO> 321032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonsiy08.html </URL>
<DATE> 2005/03/05/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Baykal Türkiye'de yolsuzluklar sistematik ve örgütlü... 
</HEADLINE>
<TEXT>

     CHP Genel Başkanı Deniz Baykal, Türkiye'de yolsuzlukların, bir kişinin bireysel ahlaki zaafıyla yaptığı yolsuzluklar olmaktan çıktığını, sistematik, örgütlü olduğunu belirterek, ''Yapılacak ilk iş, siyasetçiyi hesap verebilir hale getirmektir'' dedi. 
     CHP Kadın Kolları'nın, 8 Mart Dünya Kadınlar Günü nedeniyle BJK Akatlar Spor Kompleksi'nde düzenlediği etkinlikte konuşan Baykal, CHP'nin ilkeleri ve siyasi mücadelesinin kadın sorunlarının çözümü mücadelesiyle bütünleştiğini söyledi. 
     Baykal, ''CHP'nin, Mustafa Kemal'in Türkiye Cumhuriyeti'ni kurmasıyla başlayan siyaset çizgisi daima kadını hak ettiği yere taşıma mücadelesi olarak yaşanmıştır'' dedi. 
     Türkiye'nin, kadına seçme ve seçilme hakkını birçok Avrupa ülkesinden önce verdiğine dikkati çeken Baykal, ''Bunun altında Mustafa Kemal'in ve CHP'nin kadın anlayışı yatar'' diye konuştu. 
     Kadının erkekle eşit olmasının, peşin fikirlerin ve toplumu dinsel inançlarla şekillendirme anlayışının yenilmesi anlamına geldiğini vurgulayan Baykal, bu toplumlarda baskıların sonuç alamayacağını söyledi. 
     Türkiye'nin bugün geldiği noktaya köklü değişimlerle ulaştığını ifade eden Baykal, bunun temelinde kadına çağdaş anlayışla bakma düşüncesinin yattığını, ancak bu düşüncenin gereğinin hayata hala tam yansıyamadığını kaydetti. 
     Türkiye'de kadınların önemli bir kısmının okur-yazar olmadığını dile getiren Baykal, ''Kadınların çok önemli bir kısmı toplumsal baskının, peşin fikirlerin kurbanı konumundadır. Onun için töre cinayetleri Türkiye'nin gerçeğidir'' dedi. 
     
     ''TÜRKİYE'Yİ DEĞİŞTİRMEK İSTİYORUZ'' 
     Baykal, eşit insan, iş ve ahlakın bir arada olduğu bir toplum istediklerini dile getirerek, ''Eğer bu üçü bir arada olursa çağdaş toplum ortaya çıkar. Biz, doğruyu boynu bükük bırakmayacağız. Parası olanlar değil, iyiler, dürüstler, namuslu olanlar kazansın'' dedi. 
     Yaptıkları siyasetin mevki, makam mücadelesi olmadığını ifade eden Baykal, şunları söyledi 
     ''Bizim mücadelemiz iyi toplum, iyi gelecek ve iyi bir Türkiye mücadelesidir. Bunun için siyaset yapıyoruz. Siyasetimizi dogmadan kurtaracağız. Tartışmasız kabullerin tutsağı olmayacağız. Her şeyi sorgulayacağız, gerçeği arayacağız, kimsenin kimseye baskı yapmasını kabul etmeyeceğiz. Kimse kimseye sen otur oturduğun yerde diyemeyecek. Herkes sorgulayacak, herkes cevap isteyecek ve herkes de cevabını verecek. 
     Dünyayı değiştirmek istiyoruz, Türkiye'yi değiştirmek istiyoruz. Üretimin hakkını alabildiği, bütün insanların toplumda eşit değer kazandığı, fikir ayrımcılığının yapılmadığı ve her türlü kuralın, dürüstlüğün, ahlakın işlediği bir topluma gitmeye çalışıyoruz.'' 
     
     YOLSUZLUKLAR 
     Türkiye'de yolsuzlukların sistemli hale geldiğini vurgulayan Baykal, şunları kaydetti 
     ''Türkiye'de yolsuzluklar bir kişinin bireysel ahlaki zaafıyla yaptığı yolsuzluklar olmaktan çıkmıştır. Sistematik olmuştur, örgütlü olmuştur. Türkiye'de siyaset, iş dünyası ve bürokrasi el birliğiyle büyük yolsuzluklar yapmışlardır. Bu üçlüyü ortadan kaldırmak için yapılacak ilk iş, siyasetçiyi hesap verebilir hale getirmektir, siyasetçinin üzerindeki dokunulmazlık zırhını kaldırmaktır.'' CHP'nin 10 yıldır dokunulmazlıkların kaldırılmasını istediğine işaret eden Baykal, siyasetçi olarak imtiyaz, üstünlük ve hukuk dışı hiçbir şey istemediklerini kaydetti. 
     Etkinliğe, TEKEL ile Petrol-İş Sendikası'na bağlı işçiler de katıldı. Çocuklarıyla salona giren TEKEL işçileri, ''Tekel vatandır, satılamaz'' sloganı attı. 
     Etkinlikte, sanatçı Soner Olgun konser verdi. 
     
</TEXT>
</DOC>
