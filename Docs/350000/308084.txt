<DOC>
<DOCNO> 308084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur11.html </URL>
<DATE> 2005/01/20/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bu ilçenin sorunu "hiç evlenmemiş kadınlar"... 
</HEADLINE>
<TEXT>

     Elazığ'ın Palu İlçesi'nde yaşları 25 ile 50 arasında bulunan kadınların yüzde 34'ünün, hiç evlenmemiş olduğu bildirildi. 
     AA muhabirinin derlediği bilgilere göre, ilçede 38 bin 6 kadın bulunurken, bunların 13 bin 221'i, 25-50 yaş arasında. Bu kadınların ise 4 bin 479'u hiç evlenmemiş. Yörenin inanç haritasını inceleyerek, adet ve törelerini de incitmeden, konunun, sosyal, eğitimsel ve ekonomik alanda çözülebileceğini değerlendiren kaymakamlık, bu konuda bir dizi önlemler aldı. 
     Kadınların alışverişe son derece az çıktığı ilçede, kadınlar adına alışverişi erkekler yapıyor. Düğün, nişan, sünnet gibi etkinlikler ise ayrı ayrı kapalı mekanlarda gerçekleştiriliyor. 
     AA muhabirine açıklamalarda bulunan Keklikdere Köyü Muhtarı Ekrem Dağ, ilçe ve köylerinde bekar kadın sayısının çok fazla olduğunu belirterek, bunun önemli bir sorun olduğunu ve aile içinde huzursuzluklara neden olduğunu söyledi. 
     Kadınların genelde tarla ve ev arasında gidip geldiklerini kaydeden Dağ, şöyle konuştu 
     ''Kadınların dışarıya çıkmaları için neden yok. Düğünlerde de ayrı ayrı yerlerde oturulur. Bu durum bölgenin kendisine ait örf ve adetlerinden kaynaklanıyor. Buralarda batı illerinde olduğu gibi sanayi ve atölyeler de yok. Bu sorunların giderilmesi için Kaymakamlık, ilçe merkez ve köylerde fason imalata yönelik halı ve okuma-yazma kursları açtı. Bu kursları cazip hale getirmek içinde Kaymakamımız İrfan Demiröz, maddi desteklerde bulundu. Ayrıca köylerimizin ürünlerini ilçede satmalarını sağlamak için ilçe merkezinde pazar yeri kuruldu. Kurslara kızlarımız yeni yeni gelmeye başladı. Bizim buralarda kadın erkekten sonra ikinci planda gelir. Köylerimizde bu kadar çok bekar kadının olması önemli bir sorundur. Sorunun çözümü içinde ekonomik, sosyal ve kültürel yapının geliştirilmesi gerekir. Yetkililerden yardımlarını artırmalarını bekliyoruz.'' 
     
     KADINLARIN DIŞARIYA ÇIKMASI İÇİN PAZAR KURULMUŞ 
     Kadınların kapalı mekanlarda çıkıp, sosyal çevreyle iletişimlerini kuramadıklarından hiç evlenmediklerini düşünen Palu Kaymakamlığı, bu durumu ortadan kaldırmak için ilçede mesleki ve eğitimsel kursların yanında, açık hava düğün salonu ile kadınlarında alışveriş yapabilecekleri bir pazar yeri kurmuş. 
     İlçe tarihinde ilk defa kurulan pazarda kadınların yavaş yavaş alışveriş yapmaya başladığı belirtiliyor. İlçede yaşayan vatandaşlar, kadınların kendilerine elbise almak için dahi dışarıya çıkmadığını belirterek, mağazalardan elbise örneklerinin evlere gönderildiğini, kadınların istediği elbiseyi bu şekilde beğendiğini söylediler. 
     Vatandaşlar, şöyle dediler 
     ''Böyle olunca kız ve erkekler birbirlerini görmüyor, tanışamıyor ve evlenemiyorlar. İlçede çarşıya çıkan kadınların yüzde 95'i memurların eşleri veya kadın memurlardır. Üstelik dışarıdan gelen bu memurların yüzde 99'da hergün Elazığ'a gidip geldiklerinden hiçbir kültürel, ekonomik etkileşim olmuyor. Bu durumun önüne geçmek, kadınların dışarıya çıkmalarını sağlamak ve köylünün ürününü satabilmesi için ilçemizde yaklaşık bir yıl önce pazar oluşturuldu. Kaymakamlıktan isteğimiz ilçede çalışan tüm öğretmen ve memurların, günlük olarak Elazığ'a gitmelerini yasaklamasıdır. Böylece sokağa ve alışverişe çıkan kadın sayısı artacaktır.'' Yetkililer, pazarın kurulmasıyla birlikte ilçe esnafının satışlarının düştüğünü iddia ederek, pazarın kaldırılmasını istediklerini belirterek, şöyle konuştular 
     ''Pazar yerinin kaldırılması için bir anket düzenledik. Ankete katılan kadınların yüzde 90'ı 'hayır' cevabı verdi. Kadınlar bize, 'Pazar sayesinde hiç olmazsa haftada bir kez dışarıya çıkıyoruz' dediler. Bunun üzerine pazarın sürdürülmesine karar verdik.'' 
     
</TEXT>
</DOC>
