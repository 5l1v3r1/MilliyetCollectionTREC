<DOC>
<DOCNO> 325032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun14.html </URL>
<DATE> 2005/03/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Talat Birleşik Kıbrıs olarak AB'ye katılma konusunda kararlıyız... 
</HEADLINE>
<TEXT>

     KKTC Başbakanı Mehmet Ali Talat, ''adanın bölünmüşlüğüne son verme ve birleşik bir Kıbrıs olarak Avrupa Birliği'ne katılma konusunda kararlı olduklarını'' söyledi. 
     Talat, KKTC Basın Emekçileri Sendikası'nın Basın-Sen davetlisi olarak dün gece İstanbul üzerinden KKTC'ye gelen, merkezi Brüksel'de bulunan Avrupa Gazeteciler Birliği AEJ yöneticilerini kabul etti. 
     Talat, AEJ Genel Sekreteri Peter Kramer, Genel Sekreter Yardımcısı Carmelo Occhino, Genel Başkan Yardımcısı Doğan Tılıç ile Onur Kurulu Üyesi Recep Güvelioğlu'ndan oluşan AEJ heyetine Kıbrıs konusunda bilgi verdi. 
     Talat, kendisinin ve hükümetinin, her zaman adanın birleştirilmesinden yana olduğunu ve bu yönde kararlı tutum ortaya konulduğunu söyledi. 
     Kıbrıs'ın bütünüyle AB'ye girebilmesi yönünde, soruna çözüm bulmak ve adanın bölünmüşlüğüne son vermek için çalıştıklarını, bunu henüz başaramadıklarını anlatan Talat, ancak bu süreçte Kıbrıs Türkünün siyasi yapısının dönüşüme uğradığını kaydetti. 
     Talat, Kıbrıs Türkünün, referandum ve diğer seçimlerde çözüm yönünde irade ortaya koyduğunu ve 17 Nisan'da yapılacak cumhurbaşkanlığı seçiminde de ülkenin güç yapısının tamamen değişeceğini ifade etti. 
     
     ''YENİDEN MÜZAKERELERE HAZIRIZ'' 
     ''Adanın bölünmüşlüğünün sürdürülebilir olmadığını, dolayısıyla kalıcı bir çözümün şart olduğunu'' belirten Talat, BM çatısı altında müzakerelere yeniden başlamaya hazır olduklarını vurguladı. 
     ''BM Genel Sekreteri Kofi Annan'ın Rum tarafından liste halinde sunmasını istediği net tavrını henüz ortaya koymadığını, Rum tarafının bundan kaçınarak, oyalamalarla zaman kazanmaya çalıştığını'' kaydeden Talat, Kıbrıslı Türklere yönelik izolasyonların devam etmesinden duyulan rahatsızlığı da dile getirdi. 
     
     ''İZOLASYONLAR İÇİN NEDEN KALMADI'' 
     Talat, ''gelinen aşamada, Kıbrıslı Türklerin çözüm yönündeki kararlılığının ortaya çıkmasıyla izolasyonların devam etmesi için artık ortada neden kalmadığını'' belirtti. 
     ''Verilen sözlere rağmen izolasyonların devam ettiğini, direkt uçuşlar gibi somut adımlar atılmadığını, ancak bu yöndeki olumlu gelişmeleri de inkar edemeyeceğini'' ifade eden Talat, Kıbrıslı Türklerin uluslararası toplum tarafından anlaşılmaya başlandığını söyledi. 
     Talat, AEJ heyetinin gelişini de izolasyonların kaldırılmasına destek olarak algıladıklarını belirterek, heyete teşekkür etti. 
     
     DİĞER KONUŞMALAR 
     AEJ Genel Sekreteri Peter Kramer de AEJ'nin yapısıyla ilgili bilgi verdi ve birliğin milli birimlerden oluştuğunu, Malta'dan sonra Kıbrıs adasında da bir birim oluşturma düşüncesinde olduklarını belirtti. 
     Siyasetçi veya diplomat değil, gazeteci olduklarını ifade eden Kramer, gerçekleri yerinde saptamak üzere bu ziyareti düzenlediklerini ve bu çerçevede meslektaşlarıyla temaslarda bulunacaklarını kaydetti. 
     AEJ Başkan Yardımcısı Tılıç da ''birliğin yürütme kurulu toplantıları öncesinde yaptıkları daha dar kapsamlı hazırlık çalışmalarından birini bu kez burada yapacaklarını'' belirterek, geçmiş yıllardan beri uluslararası ilişkilere önem veren ve bu birliğe dahil olmak isteyen Basın-Sen yöneticileriyle görüşmekten mutlu olduklarını söyledi. 
     KKTC Basın-Sen Başkanı Kemal Darbaz ise ''sendikanın, Kıbrıs Türkünün dünyalılaşma ve Avrupalılaşma adına verdiği mücadeleyi basın adına yürüttüğünü'' ifade etti. 
     
</TEXT>
</DOC>
