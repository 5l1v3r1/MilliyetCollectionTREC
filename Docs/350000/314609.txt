<DOC>
<DOCNO> 314609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/spor/aspo.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay'ı görecekler 
</HEADLINE>
<TEXT>


Fenerbahçeli futbolcu, Samsun maçındaki tepkisinin, oyundan alınmasından değil, puan kaybetmekten kaynaklandığını belirtti, "İstanbulspor karşısında nasıl bir Fenerbahçeli olduğumu görecekler" dedi 

YUSUF DURSUN 


'Yanlış anlıyorlar' 
SAMSUNSPOR maçında oyundan alınmasına, "kabanını atarak" tepki gösterdiği belirtilen Fenerbahçeli Tuncay, hakkındaki eleştirilere yanıt verdi, yanlış anlaşıldığını söyledi. Hırslı bir futbolcu olduğunu, hem Sarı - Lacivert, hem de Ay - Yıldızlı forma altında kaybetmeyi hazmedemediğini ifade eden genç oyuncu, "Tepkim buna oldu. Herkes bunu yanlış anladı. Bu takımın patronu Daum'dur. Kararlarına saygı göstermeliyiz" diye konuştu. 

'Anelka ile güçlendik' 
TUNCAY, Anelka'nın takıma katılmasıyla daha da güçlendiklerini vurgularken, "Fenerbahçe'de hiçbir zaman kavga olmamıştır, sadece forma savaşı yaşanmıştır" dedi. Kendisinin bir Fenerbahçe aşığı olduğunu belirten yıldız futbolcu şöyle devam etti "Ben gözümü burada açtım, zirveye burada çıktım. Kolay kolay da pes etmem. Ben ne yapıyorsam takımım için yapıyorum. Nasıl bir Fenerbahçeli olduğumu da İstanbulspor karşısında görecekler." 

Birmingham Şanlı'ya göz koydu 

BIRMINGHAM City'nin Tuncay Şanlı ile görüştüğü iddia edildi. Birmingham City'nin sahibi David Sullivan, İngiliz Daily Mail gazetesindeki röportajında, Tuncay ile ilgilendiklerini söyledi. Röportaj sırasında telefon ile Birmingham Teknik Direktörü Steve Bruce ile Tuncay hakkında bir görüşme yapan Sullivan, "Tuncay'ın menajerleri bize başvurdu. Fenerbahçe'nin bonservis bedeli olarak 5 milyon pound yaklaşık 13 milyon YTL isteyeceğini ifade etti. Biz bu transfere şu an için olumlu bakıyoruz, ancak henüz resmi bir teklif yok" diye konuştu. 


</TEXT>
</DOC>
