<DOC>
<DOCNO> 303298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun10.html </URL>
<DATE> 2005/01/04/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Sumatra adasının en büyük havaalanında kaza... 
</HEADLINE>
<TEXT>

     Güney Asya'daki depremin merkezine en yakın yer olan Sumatra adasının en büyük havaalanı, meydandaki bir kaza nedeniyle kapatıldı. 
     Yetkililer, yardım taşıyan bir uçağın havaalanına indiği sırada inek sürüsüne çarptığını ve uçak seferlerinin bir süre ertelendiğini söyledi. 
     Yardıma ihtiyaç duyan bölgedeki en büyük havaalanında uçuşların ertelenmesi, kara ve deniz yoluyla yardım ulaştırılamayan Aceh'teki çalışmaları olumsuz yönde etkiledi. Yardım sevkıyatının, helikopterler aracılığıyla devam ettiği kaydedildi. 
     Öte yandan, deprem ve ardından gelen dev dalgaların, Endonezya'da yaklaşık 400 bin kişiyi evsiz bıraktığı bildirildi. 
     Endonezya Sağlık Bakanlığı, özellikle Aceh bölgesinde büyük zarara yol açan felaket nedeniyle 387 bin 607 kişinin göçmen durumuna düştüğünü açıkladı. 
     
</TEXT>
</DOC>
