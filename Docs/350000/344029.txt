<DOC>
<DOCNO> 344029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur02.html </URL>
<DATE> 2005/05/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
19 Mayıs kutlanıyor... 
</HEADLINE>
<TEXT>

     19 Mayıs Atatürk’ü Anma ve Gençlik ve 
     Spor Bayramı, tüm yurtta, dış temsilciliklerde ve KKTC’de törenlerle kutlanıyor. 
     Kutlamalar dolayısıyla Ankara’da ilk tören, Cumhurbaşkanı Ahmet Necdet Sezer’in başkanlığındaki devlet erkanının Anıtkabir’i ziyaretiyle başladı. 
     Anıtkabir’deki törene, TBMM Başkanı Bülent Arınç, Başbakan Recep Tayyip Erdoğan, Anayasa Mahkemesi Başkanı Mustafa Bumin, Genelkurmay Başkanı Orgeneral Hilmi Özkök, anamuhalefet partisi CHP’nin Genel Başkanı Deniz Baykal, Devlet Bakanı ve Başbakan Yardımcıları Mehmet Ali Şahin ve Abdüllatif Şener, bazı Bakanlar Kurulu üyeleri, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Fevzi Türkeri, Yargıtay Başkanı Osman Aslan, Danıştay Başkanı Ender Çetinkaya, Sayıştay Başkanı Mehmet Damar, Yargıtay Cumhuriyet Başsavcısı Nuri Ok, ANAP Genel Başkanı Erkan Mumcu, bazı milletvekilleri ile öteki ilgililer katıldı. 
     Cumhurbaşkanı Sezer’in başkanlığındaki devlet erkanı, Aslanlı Yol’dan yürüyerek Büyük Önder Atatürk’ün kabri önünde yerini aldı. 
     Sezer, Atatürk’ün kabrine, üzerinde "Cumhurbaşkanı" yazılı kırmızı ve beyaz karanfillerden oluşan bir çelenk koydu. Daha sonra saygı duruşunda bulunularak, İstiklal Marşı söylendi. 
     Cumhurbaşkanı Sezer ve devlet erkanı, buradan Misak-ı Milli Kulesi’ne geçti. Anıtkabir Özel Defteri’ni imzalayarak, yazılan metni okuyan Cumhurbaşkanı Sezer, şunları kaydetti 
     "Yüce Atatürk, Çağdaşlığın ve ilericiliğin savunucusu, yarınlarımızın güvencesi gençlerimize armağan ettiğin bu bayram gününde size olan bağlılığımızı ve saygımızı yinelemek için huzurunuzdayız. 
     Coşkuyla kutladığımız büyük bayramımızda bağımsız ve özgür yaşamak, onurumuzu korumak için geçmişte gösterilen özverilerin değerini daha iyi anlıyor, size ve bütün kahramanlarınıza sonsuz gönül borcu duyuyoruz. 
     Ulusumuzun yazgısını değiştirmek amacıyla 19 Mayıs 1919’da yaktığınız bağımsızlık ışığı, öncülüğünüzde atılan adımlarla yurdun her köşesini aydınlatmıştır. 
     Ulus-ordu bütünleşmesiyle yürüttüğünüz bağımsızlık savaşımı, Cumhuriyet rejiminin kurulması ve ardından yaşama geçirilen büyük devrimlerle hedefine ulaşmıştır. 
     İlke ve devrimlerinizle Cumhuriyet’e yürekten bağlı yurtsever Türk gençliği kendilerine duyduğunuz güvene layık olmaya, açtığınız yolda ilerlemeye, başlattığınız aydınlanma devrimini yeni açılımlarla sürdürmeye kararlıdır. 
     Cumhuriyetimizi, bölünmez bütünlüğümüzü, birlik ve dayanışmamızı her koşulda koruyarak Türk ulusunun varlığını yüceltecek, gerçekçi akılcı, saygınlığımıza ve büyüklüğümüze yaraşır yaklaşımlarla çağdaşlık yolunda gösterdiğiniz hedefleri mutlaka gerçekleştireceğiz. 
     Türk gençlerine emanetiniz olan laik, demokratik çağdaş Cumhuriyet, genç kuşakların omuzlarında sonsuza değin yükselecektir. 
     Türk Ulusu olarak yüksek anınız önünde saygıyla eğiliyoruz." Cumhurbaşkanı Sezer, Anıtkabir Özel Defteri’ni imzalarken, ANAP Genel Başkanı Mumcu, müze önünde Kara Kuvvetleri Komutanı Orgeneral Büyükanıt, Deniz Kuvvetleri Komutanı Oramiral Örnek ve Hava Kuvvetleri Komutanı Fırtına ile ayaküstü bir süre sohbet ettiler. 
     Bu arada, Ankara’daki kutlamalar çerçevesinde kentteki Atatürk anıtlarına da çelenkler konuldu. 
     
     AÇIŞ KONUŞMASINI ÇELİK YERİNE ŞAHİN YAPTI 

     19 Mayıs Atatürk’ü Anma Gençlik ve Spor Bayramı 
     kutlamalarının Ankara 19 Mayıs Stadyumu’ndaki açılış konuşmasını Milli Eğitim Bakanı Hüseyin Çelik’in Belçika’da olması nedeniyle Başbakakan Yardımcısı Mehmet Ali Şahin yaptı. 
     Ankara 19 Mayıs Stadyumu’ndaki 19 Mayıs Bayramı kutlamaları, Cumhurbaşkanı Ahmet Necdet Sezer ve eşi Semra Sezer’in gelmesiyle başladı. Başbakan Recep Tayyip Erdoğan ve TBMM Başkanı Bülent Arınç’ın eşlerinin törene katılmaması dikkat çekerken, töreninin açış konuşmasını bu yıl Milli Eğitim Bakanı Hüseyin Çelik’in yerine Devlet Bakanı Mehmet Ali Şahin yaptı. 
     Şahin, "Tarihin bir insanı bir kahramana, bir halkı bir ulusa, bir coğrafyayı bir vatana dönüştürdüğü ender ama olağanüstü anlar vardır" diye başladığı konuşmasında şunları söyledi 
     "Bir insanın kaderinin bir halkla bir ülkeyle kesiştiği, umutsuzluğunun umuda, endişenin kararlılığa, yenilginin zafere dönüştüğü anlar vardır. 19 Mayıs yüce Türk Ulusu ve Türkiye Cumhuriyeti için böyle anlamlı tarihi anlardan biridir. Ulusal Kurtuluş meşalemizin tutuşturulduğu 19 Mayıs 1919 tarihi, bu coğrafyayı vatan yapan, coğrafya 
     üzerinde yayaşan doğulusu batılısı, kuzeylisi güneylesi istisnasız herkesi bir millet haline getiren ve hepsinden önemlisi umutsuzluğu umuda dönüştüren anı simgelemektedir." Şahin, Atatürk’ün egemenliğin kaynağının millet iradesi olduğuna yürekten inandığına değinerek, "Oligarşik rejimlerin hüküm 20’nci asrın başlarında bunu yapmıştır" dedi. 
     
     TAKSİM 

     19 Mayıs Atatürk’ü Anma ve Gençlik 
     ve Spor Bayramı kutlamaları kapsamında Taksim Cumhuriyet Anıtı’nda tören düzenlendi. 
     Taksim’deki tören, İstanbul Valisi Muammer Güler, 1. Ordu Komutanı Orgeneral Hurşit Tolon, İstanbul Büyükşehir Belediye Başkanı Kadir Topbaş, İstanbul Cumhuriyet Başsavcısı Aykut Cengiz Engin’in Anıt’a çelenk bırakmasıyla başladı. 
     Törende, diğer kamu kuruluşları, üniversiteler, sivil toplum kuruluşları, siyasi partiler ve sendika temsilcileri de Cumhuriyet Anıtı’na çelenk koydular. 
     Çelenklerin konulmasının ardından okunan İstiklal Marşı ve saygı duruşundan sonra Anıt Özel Defteri’ni imzalayan Vali Güler, şunları yazdı 
     "Ulu Önder Atatürk Samsun’da başlattığın kurtuluş hareketi tam bağımsızlık ve ulusal egemenlik ilkelerinin öne çıktığı, Amasya Genelgesi’nin yayımlanması, Erzurum ve Sivas Kongreleri’nin toplanması, TBMM’nin açılması ve düzenli ordunun kurulmasıyla seferberliğe dönüşmüştür. Önderliğinde atılan bu adımlar, savaş alanında zafere ulaşılmasını sağlamıştır. Kurtuluş Savaşı’nın kazanılması, bağımsız Türk devletinin laik, demokratik ve çağdaş Cumhuriyet’in kurulmasının yolunu açmıştır. Çağdaş eğitim olanaklarından yararlanılmış, kendine güvenen, üreten, bağımsız ve özgür düşünebilen, araştıran, sorgulayan, çözüm üreten, teknolojiyi kullanabilen, ilkelerine bağlı, bilinçli kuşaklar yetiştirilmesinin Türkiye’yi dünyadaki ilerleme yarışında güçlü kılacağına inanıyoruz. 
     Ulus ve devlet olarak gençlerimize inanıyor ve onlarla övünüyoruz. 
     Bugünü kutlamanın övüncü ve kıvancıyla huzurunda saygıyla eğiliyoruz." 
     
     SAMSUN 

     Samsun’da 19 Mayıs Atatürk’ü Anma Gençlik ve Spor Bayramı kutlamaları kapsamında, Büyük Önder Atatürk’ün Samsun’a çıkışını sembolize eden bayrak, müze gemi Bandırma Vapuru’ndan törenle karaya çıkarıldı. 
     Büyük Önder Atatürk’ün Samsun’a çıkışının 86. yıldönümü dolayısıyla Doğu Park’taki Bandırma Vapuru’nun bulunduğu alanda tören düzenlendi. 
     Törende, iki deniz eri ile dördü izci kıyafetli çok sayıda öğrenci tarafından taşınan bayrak, meşale eşliğinde müze gemi Bandırma Vapuru’ndan indirildi. 
     Vali Mustafa Demir, saygı duruşunda bulunulması ve İstiklal Marşı’nın okunmasının ardından yaptığı konuşmada, Büyük Önder Atatürk’ün Samsun’a çıkışı ve ulusal kurtuluş mücadelesi sırasında yaşananlar hakkında bilgi verdi. 
     Gençlerden ülkeye ve bayrağa sahip çıkmalarını isteyen Demir, "Uğruna bu kadar çok şehit verilen, bu kadar kutsal, bu kadar güzel bir başka bayrak var mıdır " dedi. 
     Daha sonra deniz subayı tarafından kara subayına teslim edilen bayrak, göndere çekilmek üzere top atışları eşliğinde kutlama törenlerinin yapılacağı 19 Mayıs Stadı’na götürüldü. 
     Törene, Büyükşehir Belediye Başkanı Yusuf Ziya Yılmaz, Garnizon Komutanı Tümgeneral Kemal Ay, bazı milletvekilleri, Ondokuzmayıs Üniversitesi OMÜ Rektörü Prof. Dr. Ferit Bernay ile belde belediye başkanları, çeşitli kuruluşların temsilcileri, gaziler ve aralarında İstanbul’dan gelen öğrencilerin de bulunduğu çok sayıda vatandaş katıldı. 
     
</TEXT>
</DOC>
