<DOC>
<DOCNO> 316261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/ekonomi/eko03.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank da kredi kartı taksitinde tedbir istedi 
</HEADLINE>
<TEXT>


Bankalar arasındaki rekabette öne çıkan taksitli kart uygulamalarına tedbir getirilmesi gerektiği görüşüne, Akbank Genel Müdürü Kurtul da destek verdi 

EKONOMİ SERVİSİ 

Akbank Genel Müdürü Zafer Kurtul, kredi kartlarındaki taksit uygulamalarına ilişkin olarak, "Bizce de taksit konusunda bir tedbir alınması iyi olur" dedi. Kurtul, Akbank'ın gençlere yönelik yeni projesi Exi26'nın tanıtıldığı basın toplantısının ardından soruları yanıtladı. 
Daha öncede bazı bankaların yöneticileri tarafından dile getirelen kart taksitleri konusunu değerlendiren Kurtul "Bizce de taksit konusunda bir tedbir alınması, biraz daha disipline edilmesi gerekir" dedi. 'Kamu otoritesi tarafından mı disipline edilmeli, yoksa sistem kendi içinde bir denge bulacak mı ' sorusuna karşılık Kurtul, "İki türlü de olabilir. Biz de gayret etmeliyiz, gerekirse otoriteden de destek alabiliriz" diye konuştu. 

Akbank'ın gözü gençlerde 
Akbank, Türkiye nüfusunun 15 milyonunu kapsayan 16-26 yaş grubu arasındaki gençlerin finansal ve finansal olmayan ihtiyaçlarına çözüm getirmek amacıyla ürün ve hizmetler içeren Exi26 adlı bir proje geliştirdi. Akbank, Exi26 ile 2001 yılında başlattığı "Yeni Ufuklar Değişim Programı" çerçevesindeki müşteri bölümlerine 16-26 yaş grubundaki üniversiteye hazırlanan, üniversiteli ve iş hayatına yeni atılan gençleri de eklemiş oldu. 
Türkiye genelindeki üniversitelerden gençlerin danışmanlığında, bir gencin ihtiyaçları göz önünde bulundurularak hazırlanan Exi26'da, gençler için tasarlanan e-cüzdan, uluslararası banka kartı ve üniversite kimlik kartı özellikleri taşıyan kampus kart, Genç Şube, Axess kart, gençlere özel sigorta ürünleri, indirimli ihtiyaç kredisi, üniversite öğrencilerine özel indirimli hizmetler ve gençlere önemli konularda rehber hizmet verecek www.exi26.com adlı bir web portalı yer alıyor. 


</TEXT>
</DOC>
