<DOC>
<DOCNO> 340982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo36.html </URL>
<DATE> 2005/05/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Çalımbay Sezon başında göreve gelseydim, şampiyon olurduk... 
</HEADLINE>
<TEXT>

     Beşiktaş Teknik Direktörü Rıza Çalımbay, Beşiktaş’ın maçlara en iyi şekilde hazırlandığını belirterek, "Sezon başında göreve gelseydim şampiyon olurduk" dedi. 
     Trakya Üniversitesi TÜ öğrencileri tarafından "Yılın En Başarılı Teknik Direktörü" seçilen Çalımbay, Beşiktaş Teknik Direktör Yardımcısı Bülent Albayrak, Sabah Gazetesi Spor Yazarı Hayri Ülgen ile TÜ Kültür ve Spor Daire Başkanlığı Beşiktaşlılar Topluluğu tarafından, TÜ Devlet Konservatuarı Konferans Salonu’nda düzenlenen söyleşiye katıldı. 
     Çalımbay, Carew’in son 4-5 maçtır iyi performans sergilediğini ifade ederek, "Benim için kim olursa olsun futbolcunun performansı önemli. Zaten normal Carew de bu. Eğer ki Carew’e çok iyi bir teklif gelirse gider, yoksa kalacaktır. Hatta yanına iyi bir forvet almayı istiyoruz" dedi. 
     Transfer çalışmalarında hata yapmak istemediklerini söyleyen Çalımbay, devre arasına geldiklerinde Koray’ı getirdiklerini, bunun sonucunda da bir çok eleştiriler olduğunu söyledi. 
     Koray’ın geldiğinden bu yana çok başarılı bir performans gösterdiğini ve takıma tam alıştıktan sonra çok daha faydalı olacağına emin olduğunu belirten Çalımbay, devre arasından itibaren Avrupa’da ve Afrika’da taramalar yaptıklarını, birçok oyuncu bulduklarını bildirdi. 
     Çalımbay, kulübün parasını boşa harcamak istemediklerini, alacakları oyuncuların ellerindekinden daha iyi olması gerektiğini ifade ederek, gereken yerlere oyuncu alacaklarını kaydetti. 
     Rıza Çalımbay, şöyle dedi 
     "Göreve geldiğimden beri iyi maçlar ortaya koyduk. Sezon başında göreve gelseydim şampiyon olurduk. Ona göre bir çalışma planı hazırlar yönümüzü belirlendik. Ama takım ruhu olan sayılı takımlardan biriyiz. 
     Bu takım ruhuyla UEFA Kupası’nı alacağız. Yapamamamız için neden yok. 
     Hazırlık dönemimizi iyi geçirirsek, takviyeleri iyi yaparsak, taraftarın gurur duyacağı takımımızı oluşturacağız. Biz bunu başarabiliriz" dedi. 
     Albayrak ise iyi bir takım halinde Beşiktaş’ın şampiyon olması için ellerinden geleni yaptıklarını söyledi. 
     Ülgen de yazdığı yazılarıyla her zaman yapıcı olmaya çalıştığını, bunun da faydasını gördüğünü bildirdi. 
     Daha sonra Trakya Üniversitesi Beşiktaşlılar Topluluğu Başkanı Gülkan Akan ve öğrenciler, Çalımbay’a şilt ve çiçek verdi. 
     Çalımbay, söyleşi sonrasında Rektörlük Misafirhanesi’nde Trakya Üniversitesi Rektörü Prof. Dr. Enver Duran ve okul yönetimiyle birlikte yemek yedi ve Edirne Beşiktaşlılar Derneği’ni ziyaret etti. 

     
</TEXT>
</DOC>
