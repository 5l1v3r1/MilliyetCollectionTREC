<DOC>
<DOCNO> 322598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo27.html </URL>
<DATE> 2005/03/10/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Sakaryaspor, Trabzon'a 4 eksikle gitti 
</HEADLINE>
<TEXT>

     Sakaryaspor takımı, cumartesi günü deplasmanda yapacağı maç için Trabzon'a 4 eksikle gitti. 
     Teknik sorumlu Şaban Yıldırım, hareket öncesinde AA muhabirine yaptığı açıklamada, Trabzonspor ile yapacakları maçın en zor deplasmandan birisi olduğunu kaydetti. 
     Son haftalarda iyi mücadele ettiklerini, ancak sonuç alamadıklarını ifade eden Yıldırım ''Eksikleri sorun etmeyeceğiz. Saha içinde alacağımız cesur kararlarla sonuca gideceğiz'' dedi. 
     Trabzonspor'un tempolu futbolla sonuca gittiğine işaret eden Yıldırım, ''Zor bir maç olacak. Dört eksiğimiz var, ama bunları sorun etmeyeceğiz. Kazanmak için bütün gücümüzü ortaya koyacağız. Puanla dönmemiz gerekir. Trabzon'daki en büyük avantajımız bizim takım oyunu olarak iyi oynuyor olmamızdır. Doğru tercihler yapabilirsek galibiyetle ayrılabiliriz'' dedi. 
     Sakatlığı süren Gökhan Çalışal, hasta olan Burak ve kart cezalısı Fatih Şen ile Serdal'ın yer almadığı Sakaryaspor'un Şenol, Emre Toraman, Ragıp, Fatih Ceylan, M'bayo, Makasi, Cemil, Aytaç, Gökhan Kök, Abdülkadir ve Ali Cansun'dan oluşan ilk 11'le sahaya çıkması bekleniyor. 
     
</TEXT>
</DOC>
