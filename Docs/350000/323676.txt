<DOC>
<DOCNO> 323676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko33.html </URL>
<DATE> 2005/03/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Lufthansa, Swiss Air Lines'i satın alıyor... 
</HEADLINE>
<TEXT>

     Alman Havayolları Lufthansa'nın ekonomik olarak çok kötü durumda olan İsviçre Havayolları Swiss Air Lines'i satın alacağı açıklandı. 
     İki kurumun yetkilileri tarafından yapılan açıklamada, Swiss Air Lines'ın Lufthansa'ya entegre edilmesi yönünde yapıcı görüşmeler sürdürüldüğü bildirildi. Swiss Air Lines 2003 yılında da İngiliz havayolları British Airways'a satılmak üzereyken İsviçre'deki yoğun muhalefet üzerine bu satıştan vazgeçilmişti. 
     Yapılan anlaşma gereği Swiss Air Lines'in bir İsviçre kuruluşu olarak kalacağı ancak yönetiminin Lufthansa tarafından gerçekleştirileceği açıklandı. 
     Öte yandan Lufthansa'nın Swiss Air'i alma planları borsada Lufthansa'nın hisselerinin değerinin artmasına neden oldu. 
     
</TEXT>
</DOC>
