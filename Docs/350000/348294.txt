<DOC>
<DOCNO> 348294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo20.html </URL>
<DATE> 2005/06/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Çalımbay Okan kendisi gelmek istiyor, bu hafta bir bombamız var 
</HEADLINE>
<TEXT>

     Beşiktaş Teknik Direktörü Rıza Çalımbay, transfer çalışmalarında Ankaragücü'nden Adem Dursun ile görüşmelerde belli bir aşamaya geldiklerini, Bursasporlu Okan Yılmaz'ın da kendisinin gelmek istediğini söyledi. 
     Yenibosna İlköğretim Okulu'nda öğrencilerle yaptığı söyleşinin ardından gazetecilerin transferlerle ilgili sorularını yanıtlayan Çalımbay, Ankaragücülü Adem ile başından beri görüştüklerini belirterek, ''Ankara'da dün başkanımız Ankaragücü Kulübü Başkanı Cemal Aydın ile belli bir noktaya gelmiş. Onun transferinde problem olmayacak. Ama Okan sonradan çıktı. Teklif Okan'dan geldi. Okan'ın transferi de bugün yarın netlik kazanır'' diye konuştu. 
     Forvet mevkiinde yeterince oyuncuları bulunduğunu vurgulayan Çalımbay, şöyle devam etti 
     ''Okan çok istediği için görüştük. Başarıya göre para istedi. Kendine inandığını, güvendiğini, Beşiktaş'ta oynamak istediğini söyledi. Herkes Beşiktaş'a gelmek ister. Okan çok iddialı. Kariyerine baktığınızda geçen sezon İkinci Lig'in gol kralı olmuş, ondan önce Birinci Lig'de 2 kez gol kralı olmuş bir futbolcu. Kendisini çok isteyen var. Piyasası en iyi olan oyunculardan bir tanesi. Okan buraya bedava gelmeyecek. O da belli parasını alacak. Okan kariyerindeki bir oyuncunun Beşiktaş'ta başarılı olmaması için bir neden yok. Ancak bizim o mevkide çok adamımız var. Burada çok çalışması lazım. Ama şunu bir kez daha vurgulamak istiyorum, şu anda kesin olarak Okan ile anlaşmadık.'' 
     
     ''YABANCI OYUNCU BU HAFTA İNŞALLAH OLACAK'' 
     Rıza Çalımbay, yabancı oyuncu transferi için görüşmelerinin sürdüğünü, bu hafta transferi gerçekleştirebileceklerini söyledi. 
     Çalımbay, bugün gazetelerde ismi çıkan Liverpoollu Hamann ile ilgilenmediklerini belirterek, ''Hamann ile ilgimiz yok. Ama onun ayarında, kariyer ve futbolcu olarak belki ondan daha iyi bir futbolcuyla şu anda görüşüyoruz. Bu hafta içinde inşallah olacak'' dedi. 
     Bir gazetecinin ''Kaç yerli oyuncu transferi yapacaksınız '' sorusu üzerine Rıza Çalımbay, şunları söyledi 
     ''Dün bir arkadaşımızın transferi daha vardı. Ama onunla anlaşamadık. Avrupa'da, Türkiye Kupası ve liginde önümüzdeki sezon başarıyı hedefliyoruz. Bunları yaparken Beşiktaş'ı çok iyi takım yapmamız lazım. Hem bu sene hem önümüzdeki sezonlar için. O yüzden yaptığımız transferler genç olacak. Ama bazen önümüze çok büyük rakamlar çıkıyor. Ersen Martin olayında her konuda anlaşıldı ama bonservisi kulüp açısından fazla olduğu için vazgeçtik. Yoksa Ersen'in futbolculuğundan dolayı vazgeçilmedi.'' 
     
</TEXT>
</DOC>
