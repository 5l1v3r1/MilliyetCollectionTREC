<DOC>
<DOCNO> 330280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/spo17.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea finişe çok yakın 
</HEADLINE>
<TEXT>



Avrupa'da Papa'nın ölümü nedeniyle ara verilen İtalya Ligi dışında heyecan devam etti. İngiltere Premier Ligi'nde Chelsea şampiyonluk için artık haftaları sayıyor. Manchester United'ın evinde Blackburn ile 0-0 berabere kalması üzerine takipçileriyle puan farkını 13'e çıkaran Mavi - Beyazlılar, bundan sonraki üç maçını kazanması durumunda 50 yıl aradan sonra mutlu sona ulaşacak. M.United karşısında ABD'li file bekçisi Brad Freidel'ın performansı akıllara durgunluk verecek derecede iyiydi. Norwich karşısında aldığı 4-1'lik galibiyetle averajla ikinci sıraya yükselen Arsenal ise Şampiyonlar Ligi'ne direkt katılma yolunda moral buldu. 

Real Madrid yaklaştı 
İspanya'da lider Barcelona ligin ilk yarısında yenildiği belalısı Real Betis karşısında bu sefer beraberliği 90 5'te Van Bronck- horst'un golüyle kurtardı. Barça, savunmasının iki temel direği Marquez ve Puyol'un yokluğunu Betis önünde fazlasıyla hissetti. Bu fırsatı iyi değerlendiren ikinci Real Madrid ise Albacete deplasmanından 2-1'lik galibiyetle dönerek, puan farkını 9'a indirdi. La Liga'da gözler şimdi önümüzdeki hafta sonu oynanacak Real Madrid -Barcelona karşılaşmasına çevrildi. Nihat Kahveci'nin takımı Real Sociedad da Osasuna'yı 2-0'la geçip, kümede kalma yolunda derin bir nefes aldı. 

Almanya nefes kesiyor 
Almanya'da lider Bayern Münih ile takipçisi Schalke arasındaki amansız yarış sürüyor. Bayern, zorlu Wolfsburg deplasmanında üç puanı 3-0'lık skorla alırken, Schalke de Nürnberg'i 4-1 yendi. Hamit son onbeş dakika ev sahibi ekibin formasını giydi. Yıldıray'sız maç kazanamayan Hertha bu geleneğini Dortmund deplasmanında da sürdürdü. Milli oyuncudan yoksun şekilde sahaya çıkan Mavi - Beyazlılar, güçlü rakibine 2-1 mağlup oldu. 

"Abramovich bana teknik açıdan müdahale etseydi, ligin dibinde olabilirdik. Eğer ben onun işlerine karışsaydım belki de iflas ederdi." 
Mourinho 


HAFTANIN TAKIMI 
Bayern Münih 
Wolfsburg'a deplasmanda üç gol atma başarısını gösteren Kırmızı-Beyazlılar averajla Schalke'nin önünde Bundesliga'da liderliğini sürdürdü. 

HAFTANIN KARMASI 
Freidel Blackburn 
Kompany Anderlecht 
Lucio B.Münih 
Pellegrino Liverpool 
Lincoln Schalke 
Juninho Lyon 
Lampard Chelsea 
Schweinsteiger B.Münih 
Joaquin Real Betis 
Henry Arsenal 

HAFTANIN ŞİFRESİ 1 
Kadrosunda Rooney, Van Nistelrooy, Saha, Smith gibi dünyaca ünlü forvetleri barındıran Manchester United'ın son üç Premier Lig maçında bulduğu gol sayısı. 

HAFTANIN YILDIZI 
Lille sahasında Istres'i 8-0 yenerek, hem sezonun en farklı galibiyetini aldı hem de Fransa Ligi'ndeki 8 maçlık galibiyet hasretine son verdi. 4 kez ağları havalandıran 23 yaşındaki golcü ise futboluyla yıldızlaştı. 

HAFTANIN FOTOĞRAFI 
Premier Lig'de Newcastle - Aston Villa maçında yaşananlar uzun süre unutulmayacak. Ev sahibi ekipten iki takım arkadaşı Bowyer ile Dyer, yumruk yumruğa birbirine girdikten sonra kırmızı kartla oyundan atıldılar. Onları ayırmaya çalışan rakip A.Villa'dan Barry'nin görüntüsü ise yukarıdaki şekliyle objektiflere yansıdı. 

</TEXT>
</DOC>
