<DOC>
<DOCNO> 308280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sontur09.html </URL>
<DATE> 2005/01/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Çaldıkları kasayı sokakta bıraktılar 
</HEADLINE>
<TEXT>

     Bursa'nın merkez Osmangazi İlçesi'nde, bir işyerinden çaldıkları çelik kasayı, sürükleyerek götürmeye çalışan hırsızlar, polis tarafından takip edildiklerini fark edince kasayı sokakta bırakarak kaçtılar. 
     Alınan bilgiye göre, ''155 Polis İmdat'' telefonunu arayan İskender Ş. adlı kişi, Buzhane Sokak'ta eldivenli 3 kişinin bir çelik kasayı sürükleyerek götürmeye çalıştıklarını bildirdi. 
     İhbar üzerine harekete geçen güvenlik güçleri, aynı sokakta Mehmet Genç'e ait yangın tüpü imalathanesinin yazıhane bölümündeki çelik kasanın çalınmış olduğunu belirledi. 
     Yerdeki izleri takip ederek hırsızların peşine düşen polisler, 150 kilogram ağırlığındaki çelik kasayı, işyerinin iki arka sokağında terk edilmiş halde buldu. 
     Olay Yeri İnceleme Şube Müdürlüğü ekipleri, kasa üzerinde parmak izi incelemesi yaparken, zanlıların yakalanması için çalışmaların sürdüğü bildirildi. 
     Çelik kasa, yapılan incelemenin ardından sahibi Mehmet Genç'e teslim edildi. 
     
</TEXT>
</DOC>
