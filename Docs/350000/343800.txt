<DOC>
<DOCNO> 343800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur54.html </URL>
<DATE> 2005/05/18/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Otopsi için mezar açıldı 
</HEADLINE>
<TEXT>

     Şanlıurfa’nın Akçakale İlçesi’nde 2 ay önce intihar ettiği rapor edilen kadının mezarı, Cumhuriyet Savcılığı’na müracaat eden imam nikahıyla birlikte yaşadığı kişinin talebi üzerine açıldı. Ceset, otopsi için Adana Adli Tıp Kurumu’na gönderildi. 
     İlçeye bağlı Geçittepe Köyü’nde yaşayan Ayit Eren 26 , 2 yıl önce aynı köyden Ayşe Aydın’la 18 imam nikahıyla birlikte yaşamaya başladı. Ancak, ilçede iş bulamayan Eren, bir süre sonra inşaatlarda çalışmak için KKTC’ye gidip gelmeye başladı. 
     Geçen şubat ayında Ayşe Aydın’dan bir kız çocuğu dünyaya gelen Eren, KKTC’de çalışırken eşinin intihar ettiğini öğrendi. Eşinin öldürüldüğünden şüphelenen Eren, geçtiğimiz günlerde Akçakale Cumhuriyet Savcılığı’na gelerek başvuruda bulundu. 
     Eşinin, babası Şehade Aydın ve kardeşleri tarafından, işkence edilerek öldürüldüğünü ve olayın intihar gibi rapor ettirildiğini iddia eden Eren, mezarın açılarak cesede otopsi yapılmasını istedi. 
     Bunun üzerine Aydın’ın mezarı Akçakale Cumhuriyet Savcılığı’nın emriyle açıldı. Ceset otopsi için Adana Adli Tıp Kurumu’na gönderildi. 
     Eşinin töre cinayetine kurban gittiğini savunan Eren, sorumluların bulunarak cezalandırılması talebinde bulundu. 
     
</TEXT>
</DOC>
