<DOC>
<DOCNO> 313802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko25.html </URL>
<DATE> 2005/02/09/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
MB Yurtiçi dinamikleri enflasyondaki düşüş sürecini destekliyor 
</HEADLINE>
<TEXT>

     Merkez Bankası, kamuda verimsizliklerin giderildiği, gelir idaresinin mali disiplinin kalitesini sağlamlaştırılacak yönde düzenlendiği, sağlıklı bir mali sistemin oluşturulduğu, yatırım ve üretimin önündeki bürokratik engellerin kaldırıldığı ve kurumsal yönetişimin iyileştirildiği bir ortamda dışsal faktörlerin enflasyon ve makroekonomik istikrarı tehdit etme derecesinin sınırlı kalacağını bildirdi. 
     Merkez Bankası'ndan yapılan açıklamada, ''Ocak Ayı Enflasyonu ve Görünümü'' değerlendirildi. 
     Açıklamada, bir diğer deyişle, son üç yılda başlatılmış bulunan yapısal reformların kararlılıkla sürdürülmesi durumunda, olası dışsal şokların ekonomiye etkisinin geçici kalmaya mahkum olacağı ifade edildi. 
     Makroekonomik istikrar yolunda gelinen noktanın göz önüne alındığında, önümüzdeki dönemde yatırım eğiliminin güçlü seyredeceği ve buna bağlı olarak verimlilik artışlarının, son yıllardaki hızla olmasa da devam edeceğinin düşünüldüğü belirtilen açıklamaya göre, kamu ücret politikasının da enflasyon hedefleri ile tutarlılık göstereceği varsayımı altında, reel ücretlerdeki artışın enflasyon üzerinde baskı yaratacak düzeye ulaşmayacağı tahmin edildi. 
     Bunlara ek olarak, düşen finansman maliyetleri ve döviz kurlarının seyri de göz önüne alındığında, 2005 yılında da birim maliyetler üzerinde belirgin bir baskı olmayacağı öngörüldü. 
     Yılın ikinci yarısında ertelenmiş talebin yarattığı dönemsel etkilerin azalması, alınan bir dizi seçici önlem ve tüketici kredileri faiz oranlarının yükselmesi sonucu dayanıklı tüketim harcamalarındaki artışın yavaşladığı ve söz konusu sektörlerde kapasite kullanım oranlarının düştüğü gözlendi. 
     Açıklamada, şöyle denildi 
     ''Ayrıca sanayi üretimi, ara malı ithalatı, para talebi ve kredilerdeki artış hızı yavaşlamakta, likidite fazlasında bir azalma gözlenmekte, tüketim eğilimi ve tüketici güven endeksi istikrara kavuşmaktadır. 
     Sonuç olarak bütün bu gelişmeler ve ekonomik aktiviteye dair diğer öncü göstergeler, büyümenin üçüncü çeyrekte yavaşlamaya başladığına ve bu göreli yavaşlamanın yılın son çeyreğinde de süreceğine işaret etmektedir.'' 2004 yılı bütçe göstergeleri ve 2005 için açıklanan rakamların, mali disiplinin önümüzdeki dönemde de süreceğine işaret ettiği, bu da iç talepteki canlanmanın kontrollü devam edeceğine ilişkin öngörülerini desteklediği belirtilen açıklamada, ''Sonuç olarak, yurt içi dinamiklerin enflasyondaki düşüş sürecini desteklemeye devam edeceği görüşü ağır basmaktadır'' denildi 
     
     DIŞSAL FAKTÖRLER 
     Özel kapsamlı TÜFE göstergelerinden enerji hariç enflasyonun genel TÜFE enflasyonundan aşağıda olmasının, özellikle yurt dışı kaynaklı dışsal faktörlerin son bir yıllık enflasyona birikimli katkısının olumsuz olduğuna işaret ettiği belirtilen açıklamada, şöyle denildi 
     ''Kuşkusuz, dışsal gelişmelerin önemli bir bölümünün öngörülmesi hiç de kolay değildir. Örneğin petrol fiyatlarını, Avrupa Birliği müzakere sürecine ilişkin gelişmelerin olası seyrini ya da uluslararası likidite koşullarının gelişmekte olan ülkeler lehine devam edip etmeyeceğini tam olarak öngörmek mümkün değildir. 
     Ancak, her zaman vurguladığımız gibi, orta ve uzun vadeli enflasyon dinamikleri açısından söz konusu yönlerden gelebilecek olumsuz gelişmelerin kendisinden ziyade, ekonominin bu gelişmelere karşı direncinin artması daha fazla önem taşımaktadır. 
     Kamuda verimsizliklerin giderildiği, gelir idaresinin mali disiplinin kalitesini sağlamlaştırılacak yönde düzenlendiği, sağlıklı bir mali sistemin oluşturulduğu, yatırım ve üretimin önündeki bürokratik engellerin kaldırıldığı ve kurumsal yönetişimin iyileştirildiği bir ortamda dışsal faktörlerin enflasyon ve makroekonomik istikrarı tehdit etme derecesi sınırlı kalacaktır.'' Açıklamada, bir diğer deyişle, son üç yılda başlatılmış bulunan yapısal reformların kararlılıkla sürdürülmesi durumunda, yukarıda sıralanan söz konusu olası dışsal şokların ekonomiye etkisinin geçici kalmaya mahkum olacağı ifade edildi. 
     
</TEXT>
</DOC>
