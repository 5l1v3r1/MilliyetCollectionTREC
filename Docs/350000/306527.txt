<DOC>
<DOCNO> 306527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur04.html </URL>
<DATE> 2005/01/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yoğun sis İstanbul'a zor anlar yaşatıyor 
</HEADLINE>
<TEXT>

     Marmara Bölgesi'nde etkili olan yoğun sis, hava, deniz ve kara trafiğini olumsuz etkiliyor. Sisin, bugün öğle saatlerine kadar etkili olması bekleniyor. 
     İstanbul'da son üç gündür etkisini sürdüren yoğun sis nedeniyle Atatürk Havalimanı'nda seferlerde aksama yaşandı. 
     İniş yapmak isteyen uçaklar çevre illere yönlendirilirken, yolcular saatlerce havaalanında beklemek zorunda kaldı. Sabah saatlerinden itibarense normal seferlere dönüldü. 
     
     Vapur seferleri normale döndü 

     İstanbul'da yoğun sis etkisini sürdürürken, zaman zaman aksayan vapur seferleri normale döndü. 
     Sisin görüş mesafesini düşürmesinden dolayı bazı hatlarda gerçekleştirilemeyen vapur seferleri normal olarak yapılmaya başlandı. 
     İstanbul Boğazı'ndan transit gemi geçişlerine de dün akşamdan itibaren izin verilmiyor. 
     Bu arada, hava ulaşımında da gecikmelere neden olan sisten ötürü bazı uçaklar Atatürk Havalimanı'nı ''pas geçmek'' zorunda kaldı. 
     Havalimanı yetkilileri, İstanbul'daki sisten dolayı bazı uçakların Ankara Esenboğa Havalimanı ve Sabiha Gökçen Havaalanı'na yönlendirildiğini bildirdiler. 
     
     İstanbul akşam saatlerinde yağışlı 

     İstanbul’da akşam saatlerinde etkili olması beklenen sağanak yağışla birlikte sisin etkisini yitirmesi bekleniyor. Sağanak yağışlı hava İstanbul’da su baskınlarına da neden olabilir. Yağışla birlikte hava sıcaklıklarının da 5-6 derece düşmesi bekleniyor. 
     
     Trakya’da kar yağışı 

     Balkanlardan gelecek yağışla birlikte Trakya’da iç kesimlerde kar yağışı beklenirken, İstanbul’da kar yağışı beklenmiyor. 
     Sis Çanakkale'de yine geçit vermedi 
     Öte yandan, Çanakkale Boğazı'nda sis dün yine deniz trafiğini durdurdu. Yoğun sis nedeniyle çift yönlü deniz trafiğine kapalı tutulan Çanakkale Boğazı'nda sadece mini feribot seferlerine izin verildi. 
     Geçen salı günü saat 14.00'te bastıran sis saat 18.00'te Çanakkale Boğazı'nda gemi trafiğini ve araba vapuru seferlerini durdurdu. Sisin kısmen etkisini kaybetmesi ile önceki gün saat 10.00'dan itibaren Çanakkale-Eceabat ve Lapseki-Gelibolu araba vapuru seferleri başladı. Saat 13.00'ten itibaren ise Ege Denizi'nden Marmara Denizi yönünde Çanakkale Boğazı transit gemi geçiş trafiğine açıldı. Ancak, yeniden bastıran yoğun sis nedeniyle önceki gün saat 19.00'dan itibaren Çanakkale Boğazı deniz trafiğine yeniden kapatıldı. Çanakkale-Eceabat ve Gelibolu-Lapseki hattındaki araba vapuru seferleri ile Çanakkale-Kilitbahir ve Çardak-Lapseki hattındaki özel sektöre ait mini feribot seferleri de durduruldu. 
     Gece boyu Çanakkale Emniyet Müdürlüğü Bölge Trafik müdürlüğü ekipleri sisten etkilenen güzergahlarda uygulama gerçekleştirdi. Ayvacık, Eceabat, Ezine, Lapseki ve Gelibolu gibi geçiş güzergahındaki ilçelerde özellikle yüksek tonajlı araçlar trafiğe çıkarılmadı. Araçlar akaryakıt istasyonlarında bekletildi. Yaklaşık 400 kamyon ve TIR'ın halen çeşitli noktalarda tutulduğu bildirildi. Bu arada yolcu taşımacılığı yapan firmalar, Boğazdaki sis nedeniyle, otobüslerini geçen salı gecesi saat 21.00'den itibaren Lapseki-Bursa ve Yalova güzergahı üzerinden İstanbul'a göndermeyi tercih etti. 
     Sis yoğunluğu devam etmesine karşın, dün saat 08.00'den itibaren Çanakkale-Kilitbahir arasında çalışan mini feribot seferlerine izin verildi. Deniz trafiğinin kesilmesi nedeniyle yoğun sise rağmen mini feribotların seferlerinde sorun yaşanmadı. 

     
</TEXT>
</DOC>
