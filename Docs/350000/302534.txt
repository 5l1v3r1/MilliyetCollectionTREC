<DOC>
<DOCNO> 302534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/yazar/altan.html </URL>
<DATE> 2005/12/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
İmaj çok temiz, bembeyaz, pamuk gibi... 
</HEADLINE>
<TEXT>


Dünkü gazetelerin ilk sayfalarına baktığımızda, insanın göğsü iftiharla kabarıyor Türkçe dilinin yazı doruklarından, tüm insanlığa doğru ışıklanmış yazarlarımıza karşı, sevgi ve hayranlık ne kadar da coşkulu 
Gelişmemişlikle köylülüğün temel simgesi, okuma-yazma geleneğinden yoksunluk olsa da kendi anadilini doğru dürüst konuşup yazamayanların bile ozanlara, yazarlara karşı gösterdiği alkışlı bağlılık ve saygı ortada. 
O yazarlar ki çevrildikleri dillerin sanat bahçelerinde de, insanlığın ortak güzelliklerini renklendirmişlerdir. 
İşte her zaman üzerlerine titremiş olduğumuz, ünlü imzalardan küçük bir demet 
N zım Hikmet 
Sabahattin Ali 
Suat Derviş 
Kemal Tahir 
Rıfat Ilgaz 
Orhan Kemal 
Hasan İzzet 
Yaşar Kemal 
Aziz Nesin 
Reşat Enis 
Necip Fazıl 
Hasan Hüseyin 
Cahit Irgat 
Fethi Giray vs., vs... 

Bizlerin ozan, yazar, sanat adamlarına karşı gösterdiğimiz derin sevgi ve saygıdan haberleri olsaydı, buralarda doğmadıklarına pişman olacak evrensel kalemlerden de 5-10 örnek 
Voltaire 
Jean-Jacques Rousseau 
Emile Zola 
Oscar Wilde 
Jack London 
Steinbeck 
Aragon 
Pablo Neruda 
Bernard Shaw 
Roland Dargeles 
Norman Mailer 
Erich Maria Remarque vs., vs... 

Kazara daha yüzlerce evrensel değer, şayet buralarda doğmuş olsa kim bilir ne görkemli bir beğeni ve alkış içinde yaşayacaktı. 
İnsanlığın, yerel ve geçici politikaların çok ötesindeki ortak yaratıcılığıyla, bu ölçüde bütünleşmiş olmak ne güzel... 

Varoşların da dışındaki döküntü bir gecekonduda, ihtiyar mı ihtiyar bir kadıncağız, yoksulluktan neredeyse can çekişerek, kedisiyle yapayalnız yaşıyormuş. 
Sonunda yoksulluk öylesi canına tak etmiş ki, kahırlar içinde geçmiş hayatını noktalamaya karar verdiği bir sırada ışıl ışıl bir peri kızı belirmiş karşısında 
- Siz, demiş tüm zorluklara büyük bir yüreklilik ve dürüstlükle karşı koydunuz sizi, içine yuvarlandığınız karanlık çaresizlikten kurtarmak boynumun borcu oldu. Bana hemen 3 dilekte bulunun, şu anda gerçekleşecek 3'ü de... 

Gözlerine inanamayan ihtiyar kadıncağız, mutlu bir şaşkınlıkla hafifçe mırıldanmış 
- Şu döküntü gecekondu bir villa olsa... 
Daha sözünü bitirmeden, her şey değişivermiş çevresinde. Kıyıdaki yırtık pırtık yatak, görkemli bir yatak odasına dönüşmüş kırık dökük 2 sandalye, rahat mı rahat koltuk takımlarına yerdeki paçavramsı kilim parçası, paha biçilmez halılara ve gecekondu da tam bir teraslı villaya... 

İhtiyar kadın bağırmaya başlamış 
- Gerçekleşti, gerçekleşti... Öyleyse beni de, güzel genç bir kıza dönüştürün... 
Bir anda şık giysili, incecik belli, harika genç bir kız oluvermiş. 

Her isteğinin hemen gerçekleştiğini görme mutluluğuyla, son dileğini de açıklamış kadın 
- Şu kedimi de, yakışıklı bir delikanlı yap... 
Işıklar arasındaki peri, yıldızlar saçan küçük sopasıyla kediye de dokununca kedi, öylesine yakışıklı, öylesine yakışıklı bir delikanlıya dönüşmüş ki, bizim birkaç dakikalık taze genç kız, hemen kollarına atılmış delikanlının 
- Seni seviyorum, diye... 
Delikanlı, ekşice bir sesle 
- Hatırlıyor musun, demiş beni veterinere götürüp nasıl iğdiş ettirdiğini Derdine yan şimdi bakalım... 

Bu fıkradaki iğdiş edilmiş kedi AB üyeliği yolunda hızlı bir değişim geçirdiği söylenen Türkiye'de, "düşünce özgürlüğü"nün simgesi de sayılabilir pek l ... 

İncili Çavuş'a sormuşlar 
- Çavuş, Meclis'teki son bütçe tartışmaları, yahut çatışmaları sırasında kazara muhalefet sözcüleri, resmi araba alım ve bakımları için kaç milyar dolar harcanmış olduğuyla, iç ve dış gezi harcırahları için toplam kaç milyon dolar ödenmiş olduğunu sorsalardı ve sen de iktidar adına soruları yanıtlamakla yükümlü bulunsaydın, ne derdin 
İncili Çavuş şöyle bir yutkunmuş ve 
- Eski bir atasözünü tekrarlardım, demiş sizinkiler de dahil, kuru bokları ıslatmayalım lütfen... 

1901'de verilmeye başlanmış olan Nobel Fizik Ödülü'nü, ilk 20 yıldan sonra kazanmış olan ülkeler 
1921 - İsviçre 
1922 - Danimarka 
1923 - ABD 
1924 - İsveç 
1925 - Almanya 
1926 - Fransa 
1927 - ABD-İngiltere 
1928 - İngiltere 
1929 - Fransa 
1930 - Hindistan 
Biz ise o yıllarda yine, her zaman olduğu gibi, vatanı kurtarıp yüceltmeye çalışıyorduk. Zaten hiçbir zaman, başka işlerle de uğraşmaya vakit bulamadık ki... 

Şair Eşref'ten, o zamanki yargıya karşı, bir yergi dörtlüğüyle bitirelim yazıyı 
Elinde yok adalet, olsa da sen kim, adalet kim 
Kimi sanık görürsen, her kabahat sendedir dersin. 
Polisler üstüme saldırdı ben de bir sille aşkettim, 
Be ey yargıç efendi söyle, sen olsan ne bok yersin 



</TEXT>
</DOC>
