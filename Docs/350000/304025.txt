<DOC>
<DOCNO> 304025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko27.html </URL>
<DATE> 2005/01/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Rekabet Kurulu'ndan Peugeot Otomotiv'e 7.1 milyon YTL ceza 
</HEADLINE>
<TEXT>

     Rekabet Kurulu, yetkili satıcılık sözleşmelerinde ihlal tespit edilen, mevcut Peugeot marka araçların Türkiye distribütörlüğünü yapan, ''Peugeot Otomotiv Pazarlama A.Ş''ye, 7.1 milyon YTL 7.1 trilyon lira tutarında para cezası verdi. 
     Rekabet Kurulu Başkanı Mustafa Parlak, daha önce sözlü savunmaları alınan Peugeot Otomotiv A.Ş ve Peugeot Otomotiv Pazarlama A.Ş hakkında yürütülen soruşturmaya ilişkin, nihai Kurul kararını açıkladı. 
     Buna göre, Peugeot Otomotiv A.Ş ile yetkili satıcı ve servisler arasında imzalanan ''Yetkili Satıcılık Sözleşmeleri''nin Rekabet Kurulu'nun 4054 sayılı Kanun'un 4. maddesinin ilgili bendleri kapsamında, ihlal teşkil ettiğine oy çokluğu ile karar verildi. 
     Kurul, ''1998 3 sayılı Motorlu Taşıtlar Dağıtım ve Servis Anlaşmalarına İlişkin Grup Muafiyeti Tebliği'' kapsamında değerlendirilen sözleşmelerin, anılan tebliğe aykırı hükümler içermesi nedeniyle grup muafiyetinden yararlanamadığı konusunda görüş birliğine vardı. 
     Ayrıca yetkili sözleşme hükümlerinin Motorlu Taşıtlar Dağıtım ve Servis Anlaşmalarına İlişkin Grup Muafiyeti Tebliği'ne aykırılık sebebiyle oluşan ihlal nedeniyle, Peugeot Otomotiv Pazarlama A.Ş'nin 2003 yılı cirosu dikkate alınarak ve bu cironun yüzde 1'i oranında olmak üzere, 7 milyon 122 bin 296 YTL 77 YKr 7 trilyon 122 milyar 296 milyon 772 bin 920 lira idari para cezası ile cezalandırılmasına karar verildi. 
     Öte yandan, Peugeot Otomotiv Pazarlama A.Ş'nin tarafı olduğu yetkili satıcılık sözleşmelerinin 60 gün içerisinde ilgili tebliğe uyumlu hale getirilmesi ve bu işlemlerin gerçekleştirildiğinin Kurum'a iletilmesi, aksi halde bu sürenini bitiş tarihinden itibaren içinde bulunulan yıl için, Rekabet Kurulu tarafından yayımlanan para cezalarına ilişkin tebliğ uyarınca süreli para cezası uygulanacağının ilgili teşebbüslere bildirilmesine karar verildi. 
     Rekabet Kurulu Başkanı Mustafa Parlak, nihai kararlara ilişkin olarak, Danıştay yolunun açık olduğunu bildirdi. 
     
</TEXT>
</DOC>
