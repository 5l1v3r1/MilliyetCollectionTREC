<DOC>
<DOCNO> 300632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo24.html </URL>
<DATE> 2004/12/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gençlerbirliği Bir hafta içinde yeni antrenörümüzü bulacağız 
</HEADLINE>
<TEXT>

     Gençlerbirliği Kulübü Başkanvekili Atilla Aytek, teknik direktör konusunda yönetimin kendilerine yetki verdiğini belirterek, ''Ben, Cem Onuk ve başkan İlhan Cavcav, aldığımız yetkiyle en geç bir hafta içinde yeni antrenörümüzü bulacağız'' dedi. 
     Atilla Aytek, ilk etapta Türkiye'de boşta bulunan teknik direktörleri gözden geçirdiklerini ve Gençlerbirliği'nin tercihinin daha çok yerli antrenörden yana olduğunu ifade ederek, ''Ancak yapımıza uygun iyi bir yabancı antrenör bulursak tercihimizi ondan yana kullanabiliriz. Bunun için de öncelikle Fransa, İngiltere ve Slovakya'dan bazı teknik direktörlerle temasa geçeceğiz. Umuyorum Gençlerbirliği'ni hedeflerine taşıyacak iyi bir yabancı antrenörle anlaşırız'' diye konuştu. 
     
     İLKLERİN TAKIMI 
     Atilla Aytek, Gençlerbirliği'nin son 3 yıldır ilkleri yaşayan bir kulüp olduğuna dikkati çekerek, şöyle konuştu 
     ''UEFA Kupası'nda 4. tura kadar çıkmamız da bir sezonda 3. teknik direktörü göreve getirmeye çalışmamız da bizim için ilkeri yaşadığımız olaylar oldu. Umuyoruz bundan sonraki ilkimiz takımımızın daha büyük başarılara imza attığı bir olay olsun.'' Başkanvekili Aytek, Genel Menajer Cem Onuk'un 2 yabancı kontenjanlarını tamamlamak için İspanya ve Belçika'ya gittiğini ve birkaç gün içerisinde bu ülkelerden biri forvet, diğeri de hücuma dönük orta saha oyuncusu olmak üzere 2 futbolcuyla Türkiye'ye döneceğini sözlerine ekledi. 
     
</TEXT>
</DOC>
