<DOC>
<DOCNO> 324221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/guncel/agun.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırık sıra kucakta ders 
</HEADLINE>
<TEXT>


1500 öğrenci kapasiteli okulun 3150 öğrencisi var. Kütüphane bile derslik olmuş. Öğrenciler, kırık sırayı kucağına alıp ders yapıyor. Ve bu okul İstanbul'da... 

Sibel Kahraman - İstanbul 

İstanbul'un sanayi merkezinin arasına sıkışıp kalmış bir okul. 1500 öğrenci kapasiteli olmasına rağmen 3150 öğrenciyi sığdırmış. Bağışlarla yapılan kütüphanesi dahi, dışarıda öğrenci kalmaması için sınıf haline getirilmiş. Yedeği olmadığından kırılan sırayı öğrenciler kucağına alıp ders yapıyor. 
İkitelli Organize Sanayi Bölgesi içinde bulunan Mehmet Yarangümeli İlköğretim Okulu, Güneydoğu'daki okulları aratmıyor. 3 kişi oturmak zorunda kalan öğrenciler, 80 kişilik sınıflarda öğrenim görüyor. Bu zorluklara rağmen, okul yönetimi okula gidemeyecek durumda olan çocukları kazanmaya çalışıyor. 

Hayırsever arıyorlar 
Okul idarecileri ve veliler, maddi durumu iyi olmayan öğrenciler için her yıl hayırsever arıyor. Hayırseverlerden giysi ve kırtasiye desteği alınarak bu çocukların okula devamları sağlanıyor. Öğretmenler, zor durumda kalan öğrencileri için aralarında para toplayarak yardımda bulunuyor. 
Müdür Yardımcısı Rüştü Kırca, "Her yıl yardıma ihtiyacı olan öğrencilerimizi belirliyoruz. Velilerimizle birlikte yardımcı olabileceklerden destek istiyoruz. Bazen de işadamları veya bir öğrenciye destek olabilecek olanlar bize geliyorlar" diye konuşuyor. 
Ders sırasında görüntü almak için girdiğimiz 5B sınıfında en önde oturan öğrenciler, kucaklarına aldıkları bir tahta üzerinde yazı yazmaya çalışıyor. Rüştü Kırca'nın verdiği bilgiye göre, öğrenciler sıraları kırıldığı ve yedek sıra olmadığı için de kucaklarına aldıkları tahtanın üzerinde idare ediyor. 
Öte yandan 2000 yılında 1.5 milyar lira bağışla yapılan kütüphane, sınıf olarak kullanılıyor. Müdür Başyardımcısı Ayvaz Çiftçi, okulun öğrenci potansiyeline yetmediğini belirterek, şunları söylüyor "Geçen yıl 229 mezun verdik. Buna karşılık ise 514 yeni kayıt aldık. Veli, servis parasını ödeyemeyeceği için çocuğunu uzak okullara gönderemiyor. 'Kontenjan doldu' dememek için okulumuzdaki tüm birimleri sınıf olarak kullanıyoruz." 
Hakan, Volkan ve Ali bu yıl hayırsever desteği ile okuyabilen yaklaşık 20 öğrenciden yalnızca üçü. Hakan, beşinci sınıf öğrencisi. Babası yok. Annesi ufak tefek yaptığı işlerle evini geçindirmeye çalışıyor. İki kardeşi daha okula giden Hakan, beş yıldır hayırseverlerin desteğiyle öğrenim görebiliyor. 
Volkan ve Ali'nin de babaları çalışmıyor. Ali'nin annesi tekstil işçisi. Ancak iki çocuğunu okutmakta zorlanıyor. Ali kendisine yapılan yardımlarla beşinci sınıfı bitirmeye hazırlanıyor. Volkan, henüz ikinci sınıf öğrencisi. Yardımlar devam ederse o da okulunu bitirmek istiyor. 

Aman çocuklar ezilmeyin 

DHA 
Şanlıurfa'da, 36 derslikli Kanuni Sultan Süleyman İlköğretim Okulu'nda 5 bin 420 öğrenci eğitim görüyor. Derslere giriş ve çıkışlarda izdiham yaşanırken, öğrenciler kantin ve tuvaletlerde kuyrukta bekliyor. Akabe Mahallesi'nde 1992'de açılan 2 katlı ve 12 derslikli okul ihtiyacı karşılayamaz hale gelince, 1999'da 24 derslikten oluşan 4 katlı ek bina yapıldı. Ancak ikili öğrenim yapılan okulun öğrenci sayısı 6 yılda neredeyse bir ilçenin nüfusuna yaklaştı. Her sırada 4 öğrencinin oturduğu sınıflarda toplam 2 bin 612 kız ve 2 bin 808 erkek öğrenci öğrenim görüyor. Teneffüslerde izdiham yaşanıyor. Öğretmenler, derslere giriş ve çıkışlarda öğrencilerin birbirlerini ezmemeleri için koridorlarda nöbet tuttuyor. 


</TEXT>
</DOC>
