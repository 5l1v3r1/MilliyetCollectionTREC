<DOC>
<DOCNO> 318001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur22.html </URL>
<DATE> 2005/02/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Diyanet'ten "sanal kumar" hutbesi... 
</HEADLINE>
<TEXT>

     Diyanet İşleri Başkanlığı, sanal ortamda rahatlıkla kumar oynandığını, çocukların ve gençlerin kumarın ve diğer kötü alışkanlıkların pençesine düşme tehlikesi ile her zamankinden daha fazla karşı karşıya kaldığını, ailelerin bu konuda önlem alması gerektiğini hutbe ile anlatacak. 
     Alınan bilgiye göre, 25 Şubat Cuma günü camilerde okutulacak olan hutbede, İslam dininin, dünyayı daha iyi yaşanır hale getirmek ve insanca bir hayat sürebilmek için çalışıp kazanmayı, Allah'ın verdiği nimetlerden olabildiğince yararlanmayı emrettiği belirtilerek, ''Ancak, davranışlarımızdaki temel değer ölçüsünü oluşturan meşruiyet şartı, çalışıp kazanma faaliyetleri için de geçerlidir. Bu sebeple Müslüman'ın, meşruiyet alanı içinde ve helal yolla gerçekleşmeyen işleri yapması yasaklanmıştır'' denilecek. 
     Kazancın helal olmasının, meşru yollardan elde edilmesine bağlı olduğu vurgulanan hutbede, geçimin helal yollardan sağlanmasının İslam'da ibadet olarak değerlendirildiği kaydedilecek. 
     Kumar ve şans oyunlarının temel kazanç prensiplerine aykırı olması, çalışıp üretme yeteneğini köreltmesi ve çalışmadan kazanma arzusunu kamçılaması gibi daha pek çok olumsuz sonuç doğurduğu ve İslam dininde kesin olarak yasaklandığı anlatılacak hutbede, internet ortamında oynanan sanal kumar ve şans oyunlarına da değinilecek. 
     
     GENÇLER, SANAL KUMARIN PENÇESİNDE 
     Sanal kumardan gençlerin ve çocukların uzak tutulması gerektiği vurgulanan hutbede, bütün kötü alışkanlıklar gibi kumarın da, müptelasını kendine esir ederek onun üretkenliğini elinden aldığı, ruh ve beden sağlığını bozduğu, onu toplumla uyumsuz bir birey haline getirdiği, cinayete, hırsızlığa ve soygunlara yönelttiği, birçok aile felaketinin arkasında da kumar illeti yattığı belirtilerek, aile ve gençler uyarılacak. 
     Hutbede, şöyle denilecek 
     ''Gelişen teknolojik şartlar, artık kumarı masa başında ve birkaç kişi tarafından oynanır olmaktan çıkarıp büyük kitlelerin iştirak ettiği sayısız kumar türünü de ortaya koymuştur. Bugün sanal ortamda, kumar rahatlıkla oynanabilmektedir. Bu sebeple, çocuklarımız, gençlerimiz kumarın ve diğer kötü alışkanlıkların pençesine düşme tehlikesi ile her zamankinden daha fazla karşı karşıya kalmaktadırlar. Onun için, çocuklarımızın bu konuda koruma ve yönlendirmemize muhtaç oldukları gerçeğini göz önünde tutalım. Onların bir hastalığa yakalanmaması için nasıl gerekli önlemleri almaya çalışıyorsak, aynı şekilde onların kumar gibi kötü alışkanlıklara yakalanmamaları için de her türlü tedbiri almalıyız.'' 
     
</TEXT>
</DOC>
