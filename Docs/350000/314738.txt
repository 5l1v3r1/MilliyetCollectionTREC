<DOC>
<DOCNO> 314738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sontur10.html </URL>
<DATE> 2005/02/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kamu-Sen Çalışanlar kendi paralarını almak için faiz ödüyor... 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, Ziraat Bankası'nın yüzde 2 faizle nema kredisi uygulamasını eleştirerek, ''Çalışanlar kendi paralarını almak için faiz ödemek zorunda bırakılmaktadır'' dedi. 
     Akyıldız, yaptığı yazılı açıklamada, ekonominin bütün zorluklarını sırtlamak zorunda bırakılan çalışanların ''tüccar zihniyetli hükümetin yeni bir uygulaması ile yine mağdur edildiğini'' öne sürdü. 
     Çalışanların zorunlu tasarruflarını ödemekle görevlendirilen Ziraat Bankası'nın nema karşılığında çalışanlara aylık yüzde 2 faizle kredi vermeye başladığını anımsatan Akyıldız, çalışanların kendi paralarını almak için faiz ödemek zorunda bırakıldığını ifade etti. 
     Hükümetlerin yıllarca zorunlu tasarruflara komik faiz oranları uyguladığını, ekonomik krizler sonrasında çalışanların taksitli ödeme planına razı edildiğini kaydeden Akyıldız, şu görüşleri dile getirdi 
     ''Şimdi ise çalışanlara, kalan nemalarınızı tek seferde ödeyelim ama biraz faiz alırız denilmektedir. Aylık yüzde 2 olarak açıklanan faiz oranının gerçek maliyeti, toplam alınacak nemanın yüzde 25'lerine denk düşmektedir. Bu faiz oranı, sadece bizdeki değil, tüm dünyadaki tefecilerin ağzının suyunu akıtacaktır. Çoğunluğu açlık sınırının altında ücret alan çalışanlara böyle bir teklif yapılması hukuk devletine hiç yakışmayacak bir zorbalıktır. Bu zorbalıktan bir an önce vazgeçilmelidir. Nemaların tek seferde ödenmesi imkanı varsa, artık kuşa dönen bakiye tek seferde ödenmelidir.'' 
     
</TEXT>
</DOC>
