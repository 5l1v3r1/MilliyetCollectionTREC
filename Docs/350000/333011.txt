<DOC>
<DOCNO> 333011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo14.html </URL>
<DATE> 2005/04/13/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Büyük Kolej'den MHK Başkanı Şahin'in açıklamalarına sert tepki... 
</HEADLINE>
<TEXT>

     Büyük Kolej, Basketbol Federasyonu Merkez Hakem Komitesi MHK Başkanı Metin Şahin'in açıklamalarına büyük tepki gösterdi. 
     Metin Şahin'in, Büyük Kolej'in ligden çekileceğine dair yaptığı konuşmayla ilgili 5 yöneticinin imzasıyla Büyük Kolej Kulübü'nden yapılan açıklamada, ''Büyük Kolej'in yaptığı açıklamayı sahipsiz bir karar olarak görmek büyük bir talihsizliktir'' denildi. 
     Metin Şahin'e gönderilen açıklamada, şu görüşlere yer verildi 
     ''Büyük Kolej, yaptığı her açıklamanın sahibidir. Metnin üst bölümünde, Büyük Kolej Spor Kulübü Başkanı Rumi Doğay'ın açıklaması aşağıda yer almaktadır denilmektedir. Bu ibareyi 'sahip çıkmak' olarak algılamamak, maçlarda yaşanan hakem faciasını görememekle aynı kapıya çıkmaktadır. 
     O nedenle, Büyük Kolej Kulübü'nün yaptığı açıklamayı, kulüp başkanının yanı sıra, bu kez 5 yöneticinin imzasıyla yeniden gönderiyoruz. Büyük Kolej'in açıklaması, ifade ettiğiniz gibi sahipsiz bir beyan değildir. Üzücü olan, sizin MHK başkanlığınız döneminde basketbol hakemlerinin sahipsiz kalmasıdır. 
     Büyük Kolej, açıklamasının sahibidir ve sonuna kadar da sahibi olarak kalacaktır. Ancak siz, hakemlerinize sahip olamazsanız, dağılmaya yüz tutan basketbol hakemlik camiası sayenizde bitecek, geride ne oynayacak kulüp, ne de maç yönetecek hakem kalacaktır.'' 
     
</TEXT>
</DOC>
