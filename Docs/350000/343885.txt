<DOC>
<DOCNO> 343885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/spo04.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İç hesaplaşma 
</HEADLINE>
<TEXT>


Trabzonspor, gelecek sezon sözleşmesi bitecek oyuncularının mukavelesini uzatmak ve ücretlerde iyileştirmeye gitmek istiyor. Tavan fiyat ise 1.2 trilyon lira olarak düşünülüyor 

ADNAN SUNGUR DHA 


Trabzonspor iç transferde sorunsuz gibi görünse de, yine de sıkıntı yaşayacak. Futbolcularını bedavaya kaçırmak istemeyen Bordo - Mavililer, gelecek sezon sonunda mukavelesi biten isimlerin sözleşmesini yenilemeyi düşünüyor. Ancak bu, Trabzonspor için hiç de kolay olmayacak. 
Mehmet Yılmaz'ın, sözleşmesinin uzatılması talebinde bulunulması halinde bu teklifi kabul etmeyeceği öğrenildi. Golcünün yönetime, "Bir yıllık sözleşmem daha var. Gitmek istiyorum. Hem de Trabzonspor'a para kazandırmış olurum" diyeceği, sözleşmeyi uzatmak için görüşmeye bile gitmeyeceği belirtildi. Mehmet'in, "Bırakmazlarsa bir yıl daha oynayıp gelecek yılın sonunda serbest kalır ve ayrılırım. Çünkü artık kulübede oturup kaderime ağlamak istemiyorum" dediği ifade edildi. 

En fazla Hüseyin'e 
Bordo - Mavili yönetimin, sözleşmelerini uzatmak istediği futbolcular arasında en yüksek ücreti Hüseyin'e vereceği vurgulandı. Bu futbolcuya yıllık 1 trilyon 200 milyar lira önerilmesinin planlandığı vurgulanırken, Yattara, Tolga Seyhan ve Celalettin'e de bu paraya yakın bir teklif yapılacağı belirtildi. 
Basın Sözcüsü İbrahim Şahin ise transferin çok ön plana çıkarıldığını vurgulayarak, "Gündemimiz ne iç, ne de dış transfer. Tek gündemimiz, Samsunspor maçı" dedi. Şahin şöyle devam etti "Amacımız tüm oyuncularımızı kadroda tutmak. Dış transferde de, Samsunspor maçından sonra bir hareketlenme olabilir. Futbolcularımız, hiçbir habere, yoruma kafalarını takmadan Samsunspor maçına gitsinler. Çünkü bu karşılaşma bu sezonki kaderimizi belirleyecek." 

Emrah'tan dobra dobra 

İkinciliğin başarı sayılamayacağını belirten Trabzonlu futbolcu, gelen teklifleri pazarlık konusu yapmayacağını söyledi 

ÖMÜR AVCI DHA 


Trabzonspor'un sözleşmesi biten tek oyuncusu Emrah Eren, Bordo - Mavili takımda kalmak istediğini belirtti. Birçok takımdan teklif almasına rağmen bunların isimlerini vererek pazarlık konusu yapmak istemeyen başarılı oyuncu, "Bu karakterime yakışmaz. Teklif almam çok doğal. Ancak ilk ve bundan sonraki tek hedefim Trabzonspor" diye konuştu. 
Şu an sadece takımının başarısını düşündüğünü belirten Emrah, "Şampiyonlar Ligi'ne gitmek istiyoruz. Başka şeylerle kafamı doldurmak da istemiyorum. Bu hafta ikinci olabiliriz. Bunlar küçümsenecek şeyler değil. Ama şampiyon olamadıysak başarılı sayılmayız" dedi. 
Bu sezonki performansını beğendiğini, ancak Galatasaray maçındaki hatasını unutamadığını da söyleyen Trabzonsporlu futbolcu, bu karşılaşmanın ardından eve gidemediğini belirtti. 
Emrah, arkasında oynadığı Yattara'nın savunma yönünün zayıf olmasının kendisini zaman zaman zor durumda bırakmasına rağmen arkadaşına toz kondurmadı. Yattara'yı zevk alarak izlediğini vurgulayan Trabzonsporlu futbolcu, "Defansif yönü de olsa onu Türkiye'de tutamazsınız. Bazen onun adamını da tutmak zorunda kalıyorum. Ama onun bu özelliğini bildiğimden hazırlıklı olarak maça çıkıyorum" dedi. 

BÜTÇE FAZLASI FAİZE 

Kasa taştı 
Yayıncı kuruluştan, 1.5 milyon YTL'lik taksitini tahsil eden Trabzonspor, bu parayı faize yatıracak. Tüm ödemelerini gününde yapması nedeniyle elinde bütçe fazlası oluşan Bordo - Mavililer, bu parayı en yüksek faiz verecek bankaya yatırma kararı aldı. Öte yandan Konyaspor maçının toplam 120 milyar lira tutan primleri de dün futbolculara dağıtıldı. 

FENERBAHÇE'YE DESTEK 
Aktuğ Futbolda düşmanlık yok 

Trabzonspor Başkanı Atay Aktuğ, hafta sonu oynanacak derbide gönüllerinin Fenerbahçe'den yana olduğunu söyledi. Futbolda düşmanlığın bulunmayacağını belirten Aktuğ, "Fenerbahçe şampiyon olmak istiyorsa Galatasaray'ı mağlup etmeli veya en azından berabere kalmalı. Böyle bir sonuç, bizi de mutlu eder. Bundan daha doğal bir şey olamaz" dedi. 

GENÇLER 
Kupa sevinci 

Eskişehir'de oynanan Deplasmanlı Süper Gençler Türkiye Futbol Şampiyonası'nda finalde Çorumspor'u 4-0 yenen Trabzonspor mutlu sona ulaştı. Atatürk Stadyumu'ndaki final maçında golleri Süleyman, Ali, Enes ve Emre attı. Kupayı Futbol Federasyonu yetkilisi Osman Kılıç'tan alan gençlerin sevinci görülmeye değerdi. 

KARAR HAFTASI 
Karel gidiyor ikisi belirsiz 

Şenol Güneş, Lee Yong ve kaleci Petkoviç için kararsız kaldı. Karel D'Haene ile yollarını ayırmayı düşünen Trabzonspor, kale için istenilen isimlerle anlaşılamaması durumunda Petkoviç ile yeniden sözleşme yapacak. Sol kanat için de kaliteli yerli bulunamazsa Yong ile devam edilecek. 

Trabzon'un ilk transferi 

Bir günlük iznin ardından Samsun maçı hazırlıklarına yeniden başlayan Trabzonspor, ilginç bir sürprizle karşılaştı. Antrenman öncesi manken Tuğba Özay, futbolculara Ellepo firmasının hediyesi olan gözlükleri dağıttı. Avrupa'dan dönen ve Özay'la sohbet eden Şenol Güneş, "Aradığım transferi burada buldum" diyerek, espri yaptı. Lee Yong düz koşuyla yetinirken, hafif sakatlığı bulunan Fatih salonda çalıştı. 

Emre atağı 

Bordo - Mavili yönetim, Şenol Güneş'in isteği doğrultusunda Ankaragücü'nden Emre ile ilk görüşmesini yaptı. Başarılı stoperden "gelirim" yanıtının gelmesi üzerine Ankaragücü Başkanı Cemal Aydın'dan transfer için randevu talebinde bulunulması kararı alındı. Ayrıca Brezilya'nın Coritiba takımında forma giyen 21 yaşındaki savunma oyuncusu Marulo Rafael Ferreira De Souza ile Rizesporlu Beşir El Tabei de listede bulunuyor. 








</TEXT>
</DOC>
