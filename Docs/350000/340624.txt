<DOC>
<DOCNO> 340624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/ydilmen.html </URL>
<DATE> 2005/05/08/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Disiplin 
</HEADLINE>
<TEXT>



Zor gözüken maç kolay oldu. Karşılaşma öncesi zor denilmesinin de bence çok anlamı yoktu. Çünkü iki takım arasındaki kalite farkı ortada. Mücadele gücü ve takım halindeki disiplinli oyun rahat bir galibiyet getirdi. 
Oyunun ilk 7 - 8 dakikasında Diyarbakır maça ortak olmak istedi. Ancak Fenerbahçe bu dakikalardan sonra oyunu tamamen rakip yarı alana yıktı. Doksan dakika tek kale şeklinde geçti. 
İlk altı kornerden sadece bir pozisyon bulabilen Fenerbahçe, çalışılmış bir duran topta Tuncay'ın kafasıyla öne geçti. Aslında maç o anda bitmişti. Çünkü öncelikle adam markajı ile oynayan iki üç oyuncu rakiplerine maçın başındaki gibi disiplinli davranamadı. İkinci yarıda gelen ikinci golden sonra da Fenerbahçeli oyuncular son bölümleri hem rahat geçirdiler, hem de Ali Sami Yen'den gelebilecek sürpriz bir haberi beklediler. 

Savunma çok iyiydi 
Nobre ile Stavrevski mücadelesi oyun boyunca karşılıklı itiş kakışlarla geçti. Sakatlığı nedeniyle Stavrevski bir an oyun dışında kalınca markajdan kurtulan Nobre kolay bir gol attı. Ama golde Serhat'ın çabukluğunu, bireysel yeteneklerini de unutmamak gerekir. Maç boyunca tartışmaya açık çizgiden çıkan topun dışında Rüştü'nün kalesinde tehlike yaşanmadı. Bu da takım savunmasının ne kadar iyi durumda olduğunu gösteriyor. 
Hakem genelde iyi maç yönetti. Faullerde son derece dikkatliydi. Ancak Serhat'ın sayılmayan golünü dikkatli süzebilse topun Diyarbakırlılar'dan geldiğini süzebilirdi. 
Belli ki Fenerbahçe oynadığı futboldan çok gösterdiği oyun disiplini ile bu işi bırakmayacak gibi gözüküyor. 



</TEXT>
</DOC>
