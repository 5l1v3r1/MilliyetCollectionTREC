<DOC>
<DOCNO> 302668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonyas04.html </URL>
<DATE> 2005/12/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Normal doğum, cinsel duyarlılığı artırıyor 
</HEADLINE>
<TEXT>

     Metin FERAH DHA 

      BOLU İzzet Baysal Kadın Doğum ve Çocuk Hastanesi’nde görevli Op. Dr. Şükran Erdoğan, doğumdan önce cinsel yaşamlarında fazla birşey hissetmediklerini söyleyen kadınların, normal doğumdan sonra cinsel duyarlılıklarının arttığını söyledi. 
     Normal doğum yapan kadınların dünyaya daha sağlıklı bebek getirdiklerini belirten Op. Dr. Erdoğan, ancak hastalardan gelen talep nedeniyle günümüzde sezaryenle doğum yapan sayısında önemli bir artış olduğunu belirtti. Op. Dr. Erdoğan, doğum ağrısı çekmek istemeyen ve vajinal yapılarının bozulmasından korkan anne adaylarının, sezaryeni tercih ettiğini vurgulayarak şöyel konuştu 
     Hastalar sezaryenle doğumu, bebeğin sağlığından çok doğum ağrısı ve korkusu ve vajinal yapılarının bozulmaması için tercih ediyorlar. Aslında normal doğumun ağrısı sezeryandan 10 kat daha az. Normal doğum yapan kadınlar 1 saat sonra ayağa kalkabilirken, sezaryenle doğum yapan kadınların ilk 8 saat çok şiddetli ağrıları olur. Sezaryenle doğum yapan anneler ağrıdan dolayı ilk 10 gün bebeklerini bile görmek istemezlerken, normal olarak doğum yaptığı için sütü daha çabuk gelen ve hafif ağrı çeken anne bebeğini kucağına alarak onun kendisini hissetmesini sağlar.'' Anne adaylarının vajinal yapılarının bozulmaması ve cinsel ilişkide sorun yaşamamak için sezeryanla doğumu tercih ettiklerini belirten Erdoğan, Yaptığım araştırmalara göre, doğumdan önce cinsel olarak fazla birşey hissetmediklerini söyleyen hastalarım, normal doğumdan sonra ise cinsel duyarlılıklarının arttığını, cinsel ilişkilerinin rayına girdiğini söylüyorlar. Sezaryenle doğum yapanlarda ise cinsel yaşamda bir değişkenlik olmadığı ortaya çıktı'' diye konuştu. 
     
</TEXT>
</DOC>
