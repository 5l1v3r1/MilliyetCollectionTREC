<DOC>
<DOCNO> 322353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/guncel/gun03.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB desteğiyle iş bulacaklar 
</HEADLINE>
<TEXT>


Kadir Has Üniversitesi, AB'den almaya hak kazandığı mali destekle, üniversite mezunu işsizleri eğitip işe yerleştirecek 

İSTANBUL Milliyet 

Kadir Has Üniversitesi'nin hazırladığı proje, Avrupa Birliği'nin AB üniversite mezunu işsizleri eğiterek iş sahibi yapmak amacıyla başlattığı çalışma kapsamında 100 bin euro mali destek almaya hak kazandı. Üniversite, 20-35 yaş arasındaki üniversite ve yüksekokul mezunu işsizleri ücretsiz eğitip bireysel emeklilik hizmeti veren şirketlerde işe yerleştirecek. İşsizler, eğitim sırasında da günlük 8 euro para alacak. 
AB 6. Çerçeve Programı kapsamında, "Üniversite Mezunu İşsizlerin Eğitimi Projesi"ne, Kadir Has Üniversitesi, hazırladığı projeyle başvurdu. Proje teklifinin AB tarafından onaylanmasıyla da 360 üniversite mezunu işsize iş imk nı doğdu. AB'nin finansal destek sağlayacağı projede, 4 yıllık fakülte veya bankacılık veya sigortacılık meslek yüksekokulu mezunları ilk önce, bankacılık ve sigortacılık konusunda Bireysel Emeklilik Aracıları Eğitim Merkezi'nde 90 saatlik ders alacak. Ardından üniversitenin protokol imzaladığı bireysel emeklilik hizmeti sunan şirketlerce işe alınacak işsizlere, eğitim boyunca da 8 euroluk günlük ücret verilecek. 
Ücretsiz olarak verilen eğitime katılmak için başvurular 14 Mart'ta başlıyor. 



</TEXT>
</DOC>
