<DOC>
<DOCNO> 307782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun45.html </URL>
<DATE> 2005/01/19/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
ABD senatosundan Rice'a onay... 
</HEADLINE>
<TEXT>

     ABD Senato Dışilişkiler Komitesi, ABD Başkanı George Bush'un ikinci döneminde ABD Dışişleri Bakanlığı'na atadığı Condoleezza Rice'ın atamasını onaylarken, Rice'ın bakanlığı Senato Genel Kurulu'ndaki oylamaya kaldı. 
     Senato'daki oylamanın yarın yapılması bekleniyor. Rice, iki gündür Senato Dışilişkiler Komitesi'nde Senatörlerin sorularını yanıtlıyordu. Rice'ın ifadesini tamamlamasının ardından 19 üyeli komitede yapılan oylamada, Rice'ın bakanlığı 16'ya karşı 2 oyla komiteden geçti. 
     Rice'ın bakanlığına karşı çıkan iki isimse iki gündür komitedeki toplantılarda Rice'a zorlu sorular soran ve ''gerçeklerle yüzleşmesi'' çağrısında bulunan Demokrat Parti California Senatörü Barbara Boxer oldu. Rice'ın bakanlığına hayır diyen diğer isimse Kasım 2004 başkanlık seçiminde ABD Başkanı George Bush'a karşı kaybeden Demokrat Partili başkan adayı ve Massachussetts Senatörü John Kerry oldu. 
     Rice'ı komitede en çok sıkıştıran isimlerden biri olan Biden da, aslında bu atamaya karşı olduğunu, ancak komitenin Demokrat Parti adına kıdemli üyesi olması dolayısıyla Rice ile sık sık çalışacağı için ret oyu vermek istemediğini söyledi. Biden, Bush'un, kendi ekibinden, istediği birisiyle çalışma hakkı bulunduğunu, ancak bu seçimden dolayı ''hayal kırıklığı'' duyduğunu kaydetti. 
     Bu arada Biden, Rice'ın ifade vermeyi tamamlayarak salonu terk etmesinin ardından yapılan tartışmada, Irak'taki durumdan ne kadar endişeli olduğunu anlatırken, çıkan karışıklıklar yüzünden ''Türklerle Iraklı Kürtlerin savaşabileceği'' uyarısında bulundu. 
     
</TEXT>
</DOC>
