<DOC>
<DOCNO> 302189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko38.html </URL>
<DATE> 2004/12/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Serdengeçti Finans kesiminin YTL'ye geçişini izliyoruz 
</HEADLINE>
<TEXT>

     Türkiye Cumhuriyet Merkez Bankası TCMB Başkanı Süreyya Serdengeçti, Merkez Bankası'nın yılbaşı gecesi çalışacağını, finans kesiminin YTL'ye geçişinin izlenebilmesi için, Merkez Bankası İdare Merkezi'nde ''YTL Geçiş İzleme Merkezi'' oluşturulduğunu söyledi. 
     Serdengeçti, YTL'ye geçiş süreci konusunda A.A. muhabirine yaptığı değerlendirmede, YTL Geçiş İzleme Merkezi'nde, ilgili birimlerden duruma göre 10-15 kişinin görev yapacağını, bu merkezin, vardiya usulü 31 Aralık Cuma gününden 3 Ocak Pazartesi sabahına kadar çalışacağını bildirdi. Serdengeçti, burada bankaların YTL'ye geçişlerinin on-line izleneceğini, sorun çıkması halinde müdahale edileceğini vurguladı. 
     Kendisinin de zaman zaman bu merkeze uğrayacağını anlatan Serdengeçti, ''ayrıca hatırlatmamda yarar var sanıyorum, 1-2 Ocak 2005 tarihlerinde, sadece nakit değişimi yapmak üzere bankamız şubelerinin tamamı açık olacak'' dedi. 
     
     YENİ İBARESİ NE ZAMAN KALKACAK 
     Bu arada ''Yeni Türk Lirası'ndaki 'yeni' ibaresinin ne zaman kaldırılabileceğine'' ilişkin soru üzerine Serdengeçti, şunları söyledi 
     ''Bildiğiniz gibi Yeni Türk Lirası, geçiş döneminde kullanılacak bir para birimi. Diğer ülke uygulamalarında olduğu gibi, defter ve kayıtların tutulmasında hesap birimi olarak tekrar TL'nin kullanılabilmesi için, yeni ibaresinin kaldırılması öngörüldü. YTL ile ilgili kanun, bunun nasıl yapılacağını açıkça söylüyor. Diyor ki 'bu konuda karar alma yetkisi, Bakanlar Kurulu'ndadır'. Yani 2005 yılı geçiş dönemi deneyi görüldükten sonraki bir tarihte alınacak Bakanlar Kurulu kararıyla, tekrar TL'ye döneceğiz''. 
     Teknik nedenlerden dolayı, bu yöndeki kararın, yeniden Türk Lirası uygulamasına geçilmesinden 2-3 yıl önce alınmasının uygun olacağını kaydeden Serdengeçti, ''zira TL banknotların tasarımlarının yapılması, boyutlarının değiştirilmesi, güvenlik özelliklerinin daha da güçlendirilmesi, üretim programlarının hazırlanabilmesi ve üretim için gerekli malzemelerin temin edilebilmesi için, en az 2-3 yıllık bir süreye ihtiyacımız var'' dedi. 
     
     ÇEK VE SENETLERE İLİŞKİN İŞLEMLER 
     Serdengeçti, çek ve senetlere ilişkin bilgi verirken de, Adalet Bakanlığı'nın çek ve senetlerle ilgili gerekli açıklamaları yaptığını, bu açıklamaların ''www.ytl.gen.tr'' adresinde yer aldığını hatırlattı. 
     Buna göre 2004 ve 2005 yıllarında, keşide edilen ve ibrazı 2005 yılında gerçekleşecek olan TL üzerinden düzenlenmiş çek ve senetlerin geçerli olduğunu belirten Serdengeçti, ''bununla birlikte, 1 Ocak 2005 tarihinden itibaren çek ve senetlerin YTL üzerinden düzenlenmesinde fayda var'' dedi. 
     YTL üzerinden düzenlenen çeklerde ise iki hususa dikkat edilmesi gerektiğini söyleyen Serdengeçti, şöyle devam etti 
     ''Birincisi, 2004 yılında hem keşide edilmiş hem de ibraz edilmiş bir çekin ödenmesi mümkün değildir. İkincisi, keşide tarihi 2005 yılı olan bir çekin 2004 yılında ibraz edilmesi durumunda, bu çekin ödenmesi mümkün değildir. Bu çek ancak 2005 yılında süresi içinde ibraz edilirse ödenebilecektir. Diğer taraftan, bankamız nezdinde hesabı bulunan kurum ve kuruluşlara 1 Ocak 2005 tarihinden itibaren ytl çek karneleri verilecek. 
     Bankalardan beklentimiz, 1 Ocak 2005 tarihinden itibaren müşterilerine YTL çek karnelerini vermeleri ve çek işlemleri konusunda hesap sahiplerini bilgilendirmeleridir.'' 
     
     YTL'LER RAKAM VE YAZIYLA NASIL YAZILACAK 
     Serdengeçti, ''YTL'lerin rakamla ve yazıyla nasıl yazılacağı, bu konuda bir standart olup olmadığı'' konusuna da açıklık getirdi. 
     YTL üzerinden düzenlenecek kayıt ve belgelerdeki tutarın yazı ile ifade edilmesi konusunda herhangi bir düzenlemenin getirilmediğini ifade eden Serdengeçti, şöyle devam etti 
     ''Ancak Türkiye Bankalar Birliği'nce bankalara dekont, makbuz vb. çıktılarda kullanılması tavsiye edilen format söz gelimi rakamsal gösterim 10.475,45 YTL, yazı ile gösterim onbindörtyüzyetmişbeş YTL kırkbeşykr şeklindedir. 
     Ayrıca Maliye Bakanlığı konuya ilişkin tebliğinde, genel bütçeye dahil daireler ve katma bütçeli idareler ile saymanlıklar için binlik ayraç olarak nokta, ondalık ayraç olarak ise virgül kullanımını zorunlu tutmuştur.'' 
     
     HİSSE SENETLERİNİN ASGARİ İTİBARİ KIYMETLERİ 
     ''Anonim şirketlerin hisse senetlerinin asgari itibari kıymetlerinde nasıl bir değişiklik yapıldı '' şeklindeki soru üzerine Serdengeçti, bilindiği gibi, Türk Ticaret Kanunu'nda değişiklik yapılmasına dair kanunun, 15 Aralık 2004 tarihinde Resmi Gazete'de yayımlandığını hatırlattı. 
     Buna göre, anonim şirketlerin hisse senetlerinin asgari itibari değerinin ''1 yeni kuruş'' olarak belirlendiğini söyleyen Serdengeçti, bugün itibarıyla 500 TL olan asgari itibari değerin 10.000 TL'ye yükseltildiğini bildirdi. 
     Bu konuda anonim şirketlere, 31 Aralık 2009 tarihine kadar yani 5 yıllık bir intibak süresi verildiğini belirten Serdengeçti, intibak süresince anonim şirket hissedarlarının, itibari değeri ne olursa olsun sahip olduğu paylardan doğan hakların saklı olduğunu, şirket yönetim kurullarının, payların yeni tutara intibak ettirilmesini sağlayacak yöntemleri uygulamakla yükümlü kılındığını ifade etti. 
     
     YTL'NİN ÜRETİM MALİYETİ NE KADAR 
     Serdengeçti, bir banknotun üretim maliyetinin, yaklaşık 4,5- 5 sent olduğunu söyledi. 
     ''YTL operasyonu yapılmamış olsaydı, Banknot Matbaası'nda yaklaşık 700 milyon adet TL banknot üretilecekti'' diyen Serdengeçti, operasyon nedeniyle bu yılki üretimin ise yaklaşık 1.1 milyar adet olduğunu belirterek, ''buna göre genel bir hesaplamayla, yaklaşık 400 milyon adet ilave banknot üretilmesinin toplam maliyeti, yaklaşık 20 milyon dolar civarında diyebiliriz'' dedi. 
     
     BEDELİ DÜŞÜK DEĞERLİ ÜRÜNLERİN KDV'Sİ 
     ''Bedeli düşük değerli ürünlerin kdv'sinin nasıl hesaplanacağı, söz gelimi bir ekmeğin 30 Yeni kuruş yani 0,30 YTL, bunun kdv'sinin ise yüzde 1 oranından 0,3 yeni kuruş yaptığı'' hatırlatılarak, ''fişlerde bu tutarın nasıl gösterileceği'' sorusunu da yanıtlayan Serdengeçti, Maliye Bakanlığı tarafından 18 Aralık tarihinde, bu konuda bir tebliğ yayımlandığını belirtti. Serdengeçti, devamla şöyle konuştu 
     ''Buna göre ödeme kaydedici cihazlar, teknik yapıları gereğince kuruşlu işlemlerde yarım yeni kuruş ve üzerindeki tutarları 1 yeni kuruşa, bunun altındaki tutarları ise sıfıra yuvarlamakta. Bu durumda, yarım yeni kuruşun altındaki değerler fiş üzerinde sıfır olarak görülse dahi, bu küsuratlı meblağ, cihazların hafızalarında toplanıyor ve günlük kapanış fişlerinin alınması sırasında yuvarlanarak mali hafızaya kaydediliyor. 
     Bu tebliğde, kdv'nin tam ve doğru hesaplanarak ödenebilmesi için vergi dairesine beyan edilecek vergi hesaplamasında uygulanacak formül açıklandı. 
     Örneğin bir ekmek bayii, 1 ayda tanesi 0,30 YTL'den 60.000 adet ekmek sattı ise 0.30 x 60.000 18.000 YTL gelir elde etmiş demektir. Ekmeğin KDV oranı yüzde 1 olduğuna göre, bu mükellefin ödeyeceği kdv 18.000 x 1 1 100 formülünden 178,2178218 YTL olarak hesaplanacak ve vergi dairesine 178,22 ytl olarak beyan edilecek.'' Serdengeçti, dolayısıyla düşük değerli malların kdv hesaplamasıyla ilgili bu teknik sorunun, aylık beyannamelerde dikkate alınacak bu düzenlemeyle aşıldığını söyledi. 
     
     KOLEKSİYON HATIRA PARA 
     Serdengeçti soru üzerine, ''koleksiyon veya hatıra amacıyla YTL'lerin ilk serilerinden almak isteyenlerin, bu konuda nasıl bir yol izleyecekleri'' konusunu da değindi. 
     YTL banknot ve madeni paraların, 1 Ocak 2005 tarihinden itibaren ülke çapında Merkez Bankası şubeleri ve diğer bankalar aracılığı ile tedavüle çıkarılacağını hatırlatan Serdengeçti, vatandaşların talep ettikleri banknot ve madeni paraları, bedellerini ödemek suretiyle Merkez Bankası şubeleri ve diğer bankalardan temin edebileceklerini belirtti. 
     Özel olarak, belli bir seriden koleksiyon amaçlı banknot taleplerinin karşılanmasının mümkün olmadığına işaret eden Serdengeçti, şunları kaydetti 
     ''Ancak Cumhuriyet tarihimizde ilk kez gerçekleştirilen paradan sıfır atma operasyonu nedeniyle, vatandaşlardan gelen yoğun talep üzerine her banknottan birer adet konulmak suretiyle hazırlanacak ve değeri 186 YTL olan banknot takımı 1, 5, 10, 20, 50 ve 100 YTL , bedeli karşılığında Ziraat Bankası il merkez şubelerinden temin edilebilecek.'' 
     
</TEXT>
</DOC>
