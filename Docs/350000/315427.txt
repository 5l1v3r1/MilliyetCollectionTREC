<DOC>
<DOCNO> 315427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy06.html </URL>
<DATE> 2005/02/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bakan Mumcu, opera bale tartışmalarına son noktayı koydu 
</HEADLINE>
<TEXT>

     Kültür ve Turizm Bakanı Erkan Mumcu, bir süredir opera ve balelerin kapatılacağı yolundaki söylentilerin tamamen asılsız ve yersiz olduğunu belirterek, bu konudaki tartışmalara son noktayı koydu. 
     AKP İstanbul Milletvekili Alaattin Büyükkaya'nın, Plan ve Bütçe Komsiyonu'nda Kültür ve Turizm Bakanlığı'nın 2005 Mali Yılı Bütçesi üzerindeki görüşmelerde gündeme getirdiği konulara Bakan Erkan Mumcu yazılı olarak yanıt verdi. 
     İstanbul başta olmak üzere bulunduğu tüm illerde opera ve balelerin kapatılacağı yolundaki söylentilerin tamamen asılsız ve yersiz olduğuna işaret eden Mumcu, aksine İstanbul özelinde AKM Büyük Sahne ve AKP Konser Salonu'nun faaliyetlerini sürdürdüğünü, yurt içi ve dışı turneleriyle de Türkiye'nin tanıtımına katkıda bulunulduğunu söyledi. 
     
     ANADOLU TURNESİ BU YIL 
     Mumcu, bu yıl içinde İstanbul Devlet Opera ve Balesi Müdürlüğü'nce "İstanbul ve Anadolu" turneler dizininin gerçekleştirilmesiyle ilgili çalışmaların yapıldığını da bildirdi. Bakan Mumcu, bu proje kapsamında İstanbul ili merkez olmak üzere Van'a kadar il ve ilçelere turneler düzenleneceğini ifade ederken, opera, bale ve çağdaş müziğin Türkiye'de yaygınlaşmasını amaçladıklarını kaydetti. 
     
</TEXT>
</DOC>
