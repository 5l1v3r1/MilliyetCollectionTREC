<DOC>
<DOCNO> 326459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/dunya/axdun01.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'AKP için düğmeye basmadık' 
</HEADLINE>
<TEXT>


ABD'de "neo - con" kesimle özdeşleştirilen konuşmacılar ile AKP'li Mercan'ın katıldığı panelde, Sezer'in Şam ziyareti ve Türk medyasındaki ABD karşıtlığı eleştirilirken, eski savunma bakan yardımcısı Perle, AKP'ye 'ılımlı' mesaj verdi 

YASEMİN ÇONGAR Washington 


Bush yönetimi içindeki "yeni muhafazak r" neo - con gruba yakınlığı bilinen, Irak Savaşı'nın ideolojik mimarlarından olan ve 1980'lerden itibaren Türkiye'yi sürekli izleyen Richard Perle, Turgut Özal döneminin dış politikasıyla AKP hükümetinin yaklaşımları arasında "dramatik bir fark" gözlemediğini söyledi. Perle, Türkiye'de AKP hükümetine karşı "düğmeye basıldığı" şeklindeki haberler konusunda, "Hükümetleri düşürecek bir düğmemiz olsaydı, dünyanın dört yanında hükümetlerin düştüğünü görürdünüz. Ancak Türk hükümeti bunlardan biri olmazdı" dedi. 
Washington'daki "American Enterprise Institute" AEI adlı fikir kuruluşunun düzenlediği panelde eski savunma bakan yardımcılarından Perle'ün yanı sıra, AKP Genel Başkan Yardımcısı Murat Mercan ile son dönemde Türkiye ile ilgili makaleleri tartışma yaratan "Wall Street Journal" Yazarı Robert Pollock ve AEI'dan Michael Rubin konuştu. Paneli izleyen, ABD yönetimi, fikir kuruluşları ve medya mensuplarından oluşan kalabalıkta Başbakan'ın oğlu Bilal Erdoğan'ın da bulunması dikkat çekti. 

'İncirlik kararı yakın' 
Türkiye'deki Amerikan karşıtlığından medyayı sorumlu tutan ve AKP hükümetinin Washington'la ortak hedefler taşıdığını savunan Mercan, "ABD ve Türk halklarının birbirine olumsuz bakması için kalıcı sebep yok. Büyük resmi gözden kaçırırsak, kesin biçimde anti Semitik ve anti Amerikan olan kişiler bizi yutabilir" dedi. Mercan, diğer konuşmacıların İncirlik'in kullanımının genişletilmesine ilişkin Amerikan talebinin yanıtsız kalmasını eleştirmeleri üzerine, "Bu konudaki karar çok yakında alınacak" diye konuştu. 

'Suriye'yi desteklemeyin' 
Türkiye ile ABD arasında Suriye konusunda ciddi görüş ayrılığı olduğunu savunan Pollock, "Türk Cumhurbaşkanı'nın bu aşamada Suriye'ye destek anlamına gelecek bir ziyaret yapması inanılmaz" şeklinde konuştu. Perle ise, bu ziyaretin "Suriye'nin Lübnan'daki varlığına ya da Şam'daki diktatörlüğe destek anlamına gelmeyeceğini varsaydığını" söyledi. 

'PKK'ye önlem gerek' 
Panelistler, Kuzey Irak'taki PKK varlığına karşı önlem alınmasından yana konuşurken, Rubin hem bölgenin PKK için "barınak" olmaktan çıkarılması hem de ABD'nin PKK'ye karşı ek önlemler alması gereğini vurguladı ve "PKK'nin ABD'deki paravan kuruluşlarını kapattırmanın zamanı gelmiştir" dedi. 

'1 Mart ve 4 Temmuz' 
4 Temmuz 2003'te Süleymaniye'de Türk güvenlik güçlerinin başlarına çuval geçirilmesi olayının yanlışlığını kabul eden Perle, "Ben bu konuda özür dileyebilirim" derken, Savunma Bakanı Rumsfeld'in TBMM'nin 1 Mart 2003'teki kararını eleştiren son açıklamasını da "zamansız" bulduğunu bildirdi. 


</TEXT>
</DOC>
