<DOC>
<DOCNO> 319504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/yasam/ayas.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı eti kesmeyin sadece daha az yiyin 
</HEADLINE>
<TEXT>


Pek çok diyette yağ tüketimini azaltmak amacıyla et, 'yasaklılar' listesindedir. Ancak doğru olan, eti bırakmak değil, ölçülü yemektir 

bir kibrit kutusu lezzet TAYLAN KÜMELİ 

Vücudumuzdaki fazla kilolar, şeker hastalığı, yüksek tansiyon ve kalp hastalıkları gibi birçok hastalığın tedavisini güçleştiren önemli bir etken. Bu nedenle diyet ve egzersizle makul bir vücut ağırlığına ulaşmak ve bu kiloyu korumak, hayati önem taşır. Ancak tercih edilen diyetin içeriği de olumsuz sonuçlara yol açabilir. Örneğin ailesinde kalp rahatsızlıkları ve yüksek tansiyon bulunan kişiler, yağ oranı yüksek bir diyet uygularlarsa, risk altında olabilirler. 

Günde 6 porsiyon tahıl 
Sağlıklı diyet, vücudumuzun enerji, karbonhidrat, protein, yağ, vitamin ve mineral ihtiyacını karşılayacak besinleri içermelidir. Diyete başlarken en önemli konu, yağ miktarını azaltmaktır. Günlük kalorinin yüzde 40'ını yağlardan aldığımız tahmin edilmektedir. Bir kişinin toplam yağ tüketimini, günlük kalori tüketiminin yüzde 30'una indirmesi idealdir. 
İkinci önemli konu, diyetinizdeki kompleks karbonhidrat ve lif miktarını artırmaktır. Doğru bir adım atmak istiyorsanız günde 5 porsiyon meyve ve sebze özellikle yeşil yapraklılar, sarı sebzeler yemeye çalışın. 6 porsiyon da ekmek, baklagil ve tahıl yiyerek karmaşık karbonhidrat ihtiyacınızı karşılayın. 

Tuzu azaltmaya çalışın 
Diyetlerin büyük bölümü çok fazla hayvansal protein içerir. Aldığınız protein miktarını azaltırsanız, yağ tüketiminiz de düşer. Ama yağ tüketimini azaltmak için et yemeyi bırakmayın, yalnızca daha az yiyin. Bir diğer önemli konu ise tuz... Çoğu insan için, sodyum seviyesi sorun yaratmayabilir, ama tuzu azaltmak yine de iyi bir fikir. 

haftanın besini 
KİVİ 
Kivinin bir tanesi bile, günlük C vitamini ihtiyacını, hatta fazlasını karşılar. Kivi aynı zamanda pek çok derde de devadır. 

Vücutta neler yapar 
Kolesterol seviyesini düşürür,Karaciğeri çalıştırır, kanı temizler,Kadınlarda göğüs kanserini önler,Grip ve soğuk algınlığının çabuk atlatılmasını sağlar,Kan basıncını ayarlar, tansiyonu düşürür,Vücudun direncini artırır,Sindirimi kolaylaştırır ve kabızlığı önler,Bağışıklık sistemini kuvvetlendirir. 

Haftanın zayıflatan önerisi 
Mate çayı inceltirken gençleştiriyor 
Mate, "Ilex Paraguayensis" isimli bitkinin yeşil yapraklarıdır. Önceleri Güney Amerika yerlileri, daha sonra Cizvit rahipleri tarafından güç ve şifa kaynağı olarak kullanılan mate, eczane ve süpermarketlerden kolayca temin edilebilir. 

Vücutta neler yapar 
Vücuttan su atımını kolaylaştırır, böylece ödem giderici etki sağlar. Yağların hızlı yakılmasını sağlar. Bu nedenle rejimlerde ve obezite tedavisinde sıkça kullanılır.Yüksek orandaki vitamin ve mineral içeriği ile vücuda enerji verir.Dokuları zararlı dış etkenlere karşı koruyarak, yaşlanma etkilerini geciktirir, vücudun direncini artırır. 

Haftanın bilgileri 
Kabızlık sorununa karşı kepek ekmeği 
Kepekli, çavdarlı, tam tahıllı ekmekler hem tahıl içeriği hem de posa içeriği açısından yararlıdır. Kepek ekmeği, kabızlık ve kolesterol şik yeti olanlar için en uygun ekmektir. 

Kadınlar, kalsiyum ve demiri unutmasın 
Kadınların ve ergenlik çağındaki genç kızların diyetlerinde daha fazla kalsiyum ve demire ihtiyaç vardır. Ne yazık ki kadınların ve genç kızların çoğu, kemiklerinin ömür boyu bakımı için gerekenin yarısı kadar kalsiyum almaktadır. Aynı durum, özellikle doğum yapan kadınlarda demir tüketimi için de geçerlidir. Diyette kalsiyum ve demir ihmal edilmemeli. 

Balın kalorisi şekerden daha fazla 
Balın besin öğesi içeriği, sofra şekeriyle aynıdır. Ancak, bir tatlı kaşığı balın ağırlığı, aynı miktardaki sofra şekerinden daha hafif olmasına rağmen, daha fazla kalori içerir. Besin değeri açısından esmer şeker ve sofra şekeri arasında da fark yoktur. 

Dişlerinizi florlu su içerek koruyun 
Hem kendinizin hem çocuklarınızın dişlerini korumak için beslenme programınızdaki gıdaların içerdiği flor oranını kontrol edin. Florlu su, çocuklarda ve yetişkinlerde diş çürümelerini önemli ölçüde azaltabilir. Suyunuz florlu değilse, diyetle alınan flor için dişçinize danışın. 

Sağlıklı beslenme kuralları 
Meyveyi, yemekten 2 saat sonra yiyin 
Asla öğün atlamayın, sık sık ve az yiyin,Yemeklerinizi hızlı yemeyin,Lokmalarınızı küçük tutun, En az 3 litre su için,Mümkün olduğunca fazla hareket edin,Besin değeri yüksek, kalorisi az besinlere yönelin,Az yağlı yiyin. Doğru yağları, doğru zamanda yiyin,Kilonuzu sabit tutmaya çalışın,Meyvenizi yemeklerden en az 2 saat sonra yiyin,Daha çok lifli yiyecekler tüketin,Aşırı protein tüketimini azaltın,Kompleks karbonhidratları tercih edin,Şeker ve şekerli yiyeceklerden uzak durun. 

Bunu biliyor muydunuz 
Tüm yaşantımız boyunca yaklaşık 100 ton yemek yeriz. Bunlar sindirim enzimleri ve hormonlarımızla parçalandığında gün başına 10 litreye yakın yiyecek düşer. 


</TEXT>
</DOC>
