<DOC>
<DOCNO> 331340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/yazar/bila.html </URL>
<DATE> 2005/04/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
'Casus belli' tartışması 
</HEADLINE>
<TEXT>


TBMM Başkanı Bülent Arınç, Meclis'in açılışının 85. yıldönümü etkinliklerini anlatmak amacıyla dün gazetecilerin Ankara temsilcilerine bir öğle yemeği verdi. 
Arınç, yemek boyunca gündemdeki konulara ilişkin soruları da yanıtladı. 
Arınç, dış temasları hakkında bilgi verirken, Yunanistan'la ilişkilerimizin gelişmekte olduğunu ancak, Atina'nın, TBMM'nin 1995'te aldığı casus belli savaş nedeni kararını bir engel olarak gördüğü izlenimi aldığını belirtti. 
Arınç, Yunanistan Meclis Başkanı Bayan Benaki'nin de Türkiye'ye gelmek istediğini ancak Meclis'in casus belli kararının sıkıntı yarattığını belirtirken, "Kendisi doğrudan bir şey söylemedi ama başkaları vasıtasıyla bu bana yansıtıldı" dedi. 
TBMM Başkanı, ilişkilerde yeni bir döneme girildiğini, komşuluk ilişkilerinde bu tür kararların sıkıntı yarattığını anımsattıktan sonra, 1995'te TBMM'de alınan kararla ilgili olarak da şu değerlendirmeyi yaptı 
"Ziyaretin güçleşmesinin altında yatan neden, sanıyorum bu 1995 kararı. Ben baktırdım. Yunanistan karasularını 12 mile çıkaracağını açıklayınca Meclisimiz casus belli ilan etmiş. Aslında bir karar oylaması da yapılmamış. Meclis'te dönemin siyasi parti grup başkan vekillerinin altına imza attığı bir karar okunmuş. Ancak bir oylama olmamış. Biri oylama istemiş ama Kamer Genç oylamaya gerek yok demiş. Bu yüzden bir dostluk grubu oluşamıyor. Buna bir bakmak lazım. Yeni bir devirdeyiz. Komşular arasında böyle bir karar sıkıntı yaratıyor." 
Arınç, AB sürecini kastederek artık yeni bir dönem başladığını vurgularken de şöyle konuştu 
"Tarihte olup bitenlere bakarsanız ve bir şeyler çıkarmaya girişirseniz işin sonu gelmez. Artık yeni dönemde dostluğu pekiştirecek adımları öne çıkarmak gerekiyor." 

İş çığırından çıkıyor 
Arınç, Trabzon'da bildiri dağıtmaya çalışanlara karşı halkın linç girişiminde bulunması olayını ise şöyle değerlendirdi 
"Mersin'deki olaylar bir infial yarattı. Trabzon'da linç etmeye kalkışan olaylar yaşandı. İşin çığırından çıkma eğilimi ve siyasi sorumluluğu var. Bunu istismar etmek isteyenler, hükümete karşı kullanmak isteyenler veya AB'ye karşı kullanmak isteyenler olabilir. Türk halkının en büyük değeri olan bayrağa saldırı çocuk eliyle bile olsa kabul edilemez. Bizim milliyetçi yönümüz kuvvetlidir. Bu toprakların çocuklarıyız. Bu halk bu tepkiyi verir. Ama devlet adamlarının soğukkanlı olması gerekir. Bu bakımdan Genelkurmay Başkanı'nın, Başbakan'ın, benim verdiğimiz tepki yerindedir. Ama bu olayları kullanmak isteyenlere karşı dikkatli olunmalıdır. Bundan siyasi rant sağlamak isteyenler olabilir. Milliyet'in yayımladığı ankette de görüldüğü gibi, AB'ye destek 70'lerden 10 puan gerilere, bu tür olaylarla yükseltilen milliyetçilikle düşebilir." 
Halkı soğukkanlı olmaya ve sağduyuya çağırdığını belirten Arınç, şu örnekleri verdi 
"Ben Manisa'da politika yaptım. Güneydoğu'dan her şehit cenazesi geldiğinde ülkücüler sahip çıkar, bizi uzaklaştırırlardı. Sahip çıkmak oy getirir diye düşünenler var. 1999 seçimleri de öyledir. Apo'nun Kenya'da paketlenip uçağa konulmasıyla iki parti kazandı. MHP ve DSP. Milliyetçiliği şovenizme kaydırmak isteyenler çeşitli amaçlar güdüyor olabilir. Meclis'i, hükümeti yıpratmak, AB sürecini engellemek, Meclis'te parçalı siyaset amaçlıyor olabilirler. 4 kişi bildiri dağıtmak istiyor. İzin verilmiyor, sonra şehirde bir söylenti dolaşıyor, olay çıkıyor. Bu nasıl özgürlük Arkadan başka şeyler de yaptırıyorlar. Toplumda panik yaratacak başka olaylar olabilir. Bunlardan ders çıkarmak gerekir. Sorumluluk sahiplerinin soğukkanlı ve sağduyulu olması gerekir." 
Arınç, olaylar karşısında hemen "Bunu şunlar yapmıştır" dememek gerektiğini de belirtti ve öğrencilik yaşamından örnek verdi 
"Ben 68 kuşağındanım. Ankara Hukuk Fakültesi'nde yurtta kalırdım. Siyasal Bilgiler Fakültesi solcu, biz sağcı bilinirdik. İnek Bayramı'nda Siyasal'ı taşa tutardık. Mehmet Ali Aybar geldi, konuşturmadık. Mustafa Kuseyri adında bir öğrenci öldürüldü. Polis hemen bizim yurda geldi, arama yaptı. Nasıl olsa sağcılar öldürmüştür, diye. Bir yıl sonra Kuseyri'nin katili bulundu. O da solcuydu. Yani hemen bir olay oldu mu şunlar yapmıştır dememek lazım." 

"Kadın kotasına karşıyım" 
Arınç, siyasete kadın eli değmesini, daha fazla kadının siyasette yer almasını savunduğunu ancak partilerde ve milletvekilliği adaylığında kadın kotası kullanılmasına karşı olduğunu söyledi. TBMM Başkanı, "Belki yanlış düşünüyor olabilir ama ben kotayı yanlış buluyorum. Zorla siyaset yapacaksın demek olmaz. Ama daha fazla kadının siyasete girmesini savunuyorum. Siyasete kadın elinin değmesi lazım" diye konuştu. 
Arınç, Meclis lojmanlarıyla ilgili soruyu yanıtlarken de, Maliye'nin lojmanların satışında başarılı olamadığını belirtti ve şöyle devam etti 
"Ya yöntem yanlıştı ya tanıtım yapılamadı. Lojmanların bazı avantajları vardı. Toplu hizmet, polis, servis, restoranlar, banka şubeleri, ilkokul. Milletvekilleri dağıldı. Kimi Keçiören'de, kimi benim gibi Çukurambar'da oturuyor. Eskiden çat kapı gider görüşürdük. Şimdi irtibat koptu. İçtüzüğe göre benim de Meclis Başkanlığı konutunda oturmam gerekiyor ama eşim istemediği için oturmuyoruz." 

Başkanlar bahçesi 
Arınç, 85. yıl etkinlikleri çerçevesinde TBMM bahçesinde bir "başkanlar bahçesi" yapacaklarını, her başkan için bir ağaç dikileceğini, Atatürk için mavi ladin tercih edileceğini belirtti. Lojmanlardan çıkan milletvekillerinin yürüyüş yapma olanağını kaybettiklerini, milletvekillerinin yüzde 10-20'sinin obezite sınırında olduğunu, bu nedenle spor yapılabilecek tesisler kurmayı arzu ettiklerini belirtti. Arınç, ayrıca, 81 ilden, o ilin simgesi sayılan çiçeklerden oluşan bir bahçeyi de bugün tanıtacaklarını söyledi. 



</TEXT>
</DOC>
