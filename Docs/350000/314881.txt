<DOC>
<DOCNO> 314881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/soneko09.html </URL>
<DATE> 2005/02/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Türk halkı, YTL uygulamasından memnun... 
</HEADLINE>
<TEXT>

     Türk halkının yeni yıldan itibaren tedavüle giren Yeni Türk Lirası YTL uygulamasından memnun olduğu bildirildi. 
     GFK Türkiye'nin YTL araştırmasına göre, halkın yüzde 77'si YTL'ye geçişin, fiyatları olumlu veya olumsuz yönde etkilemediği görüşünde. 
     Araştırmaya göre, halkın yüzde 17'lik kesimi fiyatların arttığını düşünürken, yüzde 6'lık bir kesim fiyatların düştüğünü düşünüyor. 
     Araştırma YTL'nin fiziksel görünümünün ise halk tarafından beğenildiğini ortaya koyuyor. Buna göre halkın yüzde 86'sı YTL'nin görünümünden memnunken, bu görünümden halkın sadece yüzde 5'i memnun değil. 
     YTL'nin görünümünü beğenmeyenler arasında ''görünümde değişiklik olmaması'', yüzde 27'lik bir oran ile en yaygın sebep olarak göze çarpıyor. Halkın yüzde 4'ü ise YTL'nin görünümünü sahte paraya benzettiği için beğenmiyor. 
     Alışverişlerde YTL ile kuruşların kullanımında karışıklık yaşayanların oranı sadece yüzde 21. Halkın yüzde 42'si pek sorunla karşılaşmazken, yüzde 37'si bu konuda hiç sorun yaşamıyor. 
     Paradan altı sıfır atılması hakkındaki genel yorum ise olumlu yönde. Halkın yüzde 84'ü bunun olumlu bir uygulama olduğunu, yüzde 6'lık bir kesim ise YTL'ye geçişin olumsuz bir uygulama olduğunu düşünüyor. 
     
</TEXT>
</DOC>
