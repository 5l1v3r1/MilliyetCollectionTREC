<DOC>
<DOCNO> 317555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy01.html </URL>
<DATE> 2005/02/22/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Başbakan Erdoğan Brüksel'de... 
</HEADLINE>
<TEXT>

     Başbakan Recep Tayyip Erdoğan, NATO olağanüstü zirvesinde Türkiye'yi temsil etmek ve çeşitli temaslarda bulunmak üzere Belçika'nın başkenti Brüksel'e geldi. 
     Erdoğan, bu sabah, NATO-Ukrayna Komisyonu NUC ile başlayacak zirveye katılmak üzere İttifak Genel Merkezi'ne gelecek. 
     Ukrayna Devlet Başkanı Viktor Yuşçenko'nun, İttifak üyesi ülkelerin devlet ve hükümet başkanlarıyla bir araya geleceği toplantıda, Ukrayna'daki reformlara verilen destek dile getirilecek ve bu ülke ile ''işbirliğini genişletme iradesi'' yansıtılacak. 
     NATO üyesi 26 ülkenin devlet ve hükümet başkanları, daha sonra, Genel Sekreter Jaap de Hoop Scheffer'in konuşmasıyla başlayacak olan zirve kapsamında buluşacaklar. Scheffer'i, ''en kıdemli devlet başkanı'' sıfatıyla Fransa Cumhurbaşkanı Jacques Chirac izleyecek. 
     ABD Başkanı George Bush'un konuşmasının ardından öğle yemeğiyle devam edecek zirvede, diğer devlet ve hükümet başkanları da söz alacaklar. 
     Afganistan, Irak, Ortadoğu, transatlantik ilişkiler, terörizme karşı mücadele, Akdeniz diyalogu, İran ve Suriye gibi konuların gündeme alınacağı toplantıda, ''transatlantik ilişkilerin tekrar canlandırılması'' ve ''müttefikler arasındaki bazı uzlaşmazlıkların giderilmesi'' hedefi ön plana çıkarılacak. 
     İttifak üyesi ülkelerin dışişleri bakanları da ayrı bir toplantı çerçevesinde bir araya gelerek Rusya ile ilişkiler, Balkanlar ve Ukrayna gibi dosyaları ele alacaklar. 
     Bu toplantıda Türkiye'yi, Erdoğan ile birlikte Brüksel'e gelen Dışişleri Bakanı ve Başbakan Yardımcısı Abdullah Gül temsil edecek. 
     Başbakan Erdoğan'ın, aralarında İngiltere Başbakanı Tony Blair ve Danimarka Başbakanı Anders Fogh Rasmussen'in de bulunduğu liderlerle ikili görüşmeler yaptıktan ve AB bünyesinde, aday ülkelerin bilgilendirilmesine yönelik toplantıya katıldıktan sonra, bu akşam Belçika'dan ayrılması bekleniyor. 
     
</TEXT>
</DOC>
