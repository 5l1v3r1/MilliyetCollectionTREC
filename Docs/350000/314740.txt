<DOC>
<DOCNO> 314740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sontur12.html </URL>
<DATE> 2005/02/12/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bestekar Teoman Alpay vefat etti... 
</HEADLINE>
<TEXT>

     Ünlü Bestekar Teoman Alpay 73 , tedavi gördüğü hastanede vefat etti. 
     Geçirdiği rahatsızlık sonucu Çanakkale SSK Hastanesi'nde tedavi altına alınan ve bir bacağı kesilen Teoman Alpay 73 , solunum yetmezliği nedeniyle dün sevk edildiği hastanenin yoğun bakım ünitesinde, bu sabaha karşı hayatını kaybetti. 
     Çok sayıda sevilen bestesi bulunan Alpay'ın, diyabet hastalığından kaynaklanan damar tıkanıklığına bağlı kangren nedeniyle, geçen ay sağ bacağı kesilmişti. 
     
     ALPAY'IN CENAZESİ, 14 ŞUBAT'TA TOPRAĞA VERİLECEK 

     Tedavi gördüğü Çanakkale SSK Hastanesi'nde bu sabaha karşı vefat eden Teoman Alpay'ın cenazesi, 14 Şubat Pazartesi günü toprağa verilecek. 
     SSK Hastanesi Başhekimi Dr. İsmail Temiz, Teoman Alpay'ın, yoğun bakım ünitesinde solunum yetmezliği ve kalp rahatsızlığı nedeniyle vefat ettiğini ve ailesinin isteği üzerine, 14 Şubat Pazartesi günü Çanakkale'de toprağa verileceğini belirtti. 
     Bestekar Teoman Alpay'ı, hastanede yattığı sürece, aralarında Devlet Bakanı ve Başbakan Yardımcısı Abdüllatif Şener ile Çanakkale Valisi Süleyman Kamçı'nın da bulunduğu çok sayıda kişi ziyaret etmişti. 
     
     TEOMAN ALPAY KİMDİR 

     Çanakkale'de 1932 yılında doğan Teoman Alpay, Ankara Radyosu'nun açtığı ud sınavını kazanarak, radyonun saz sanatçıları arasına katıldıve kendi dalında aşama kaydederek, genç yaşta Türk Müziği Yayınları Şefi oldu. Bir ara da Erzurum Radyosu Müdürlüğü yaptı. 
     Alpay'ın 'Nasıl Geçti Habersiz, O Güzelim Yıllarım' isimli eseri 1972 yılının şarkısı seçilirken, sonraki yıllarda 'Gökyüzünde Yalnız Gezen Yıldızlar', 'Buruk Acı', 'Sarmaşık Günleri' eserleri yine dereceye girdi. 
     1997'de İstanbul FM dinleyicileri tarafından, Teoman Alpay'ın 'Kalbimi Kıra Kıra' isimli eseri, en beğenilen eser seçildi ve Atatürk Kültür Merkezi'nde altın plaket ödülü aldı. 
     Alpay'ın ayrıca 'Samanyolu', 'Sevmekten Kim Usanır', 'At Kadehi Elinden', Kıskanırım Seni Ben', Nasıl Geçti Habersiz', Gökyüzünde Yalnız Gezen Yıldızlar' gibi birçok sevilen eseri bulunuyor. Ruhsar Alpay'la evli olan Teoman Alpay, 2 çocuk babasıydı. 
     
</TEXT>
</DOC>
