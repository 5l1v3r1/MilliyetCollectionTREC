<DOC>
<DOCNO> 320036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo01.html </URL>
<DATE> 2005/03/02/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
FIFA başkanı Blatter "Gelecek yıl stadlarda ırkçılığın kökü kazınacak" 
</HEADLINE>
<TEXT>

     Uluslararası Futbol Federasyonu FIFA Başkanı Joseph Blatter, ''gelecek yıldan itibaren stadlarda ırkçılığın kökünün kazınacağını'' söyledi. 
     Blatter, İsviçre'nin Cenevre kentinde yaptığı açıklamada, ''Bu felaketle mücadeleye birçok ünlü futbolcunun gönüllü olarak hazır olduğunu ve ırkçılığın stadlardan uzaklaştırılacağını'' belirtti. 
     Blatter, 3 Ocak'ta, İngiltere Premier Ligi takımlarından Arsenal'in Fransız santrforu Thierry Henry'yi, ''FIFA'nın Irkçılığa Karşı Büyükelçisi'' olarak atamak istediğini ifade etmişti. 
     Henry de, 27 Ocak'ta Londra'da başlattığı ''Kalk Konuş'' kampanyasında tüm futbolseverleri futbol sahalarında ırkçılığa karşı duyarlı olmaya davet etmişti. 
     6 Şubat'tan bugüne, Avrupa'nın çeşitli ülkelerinde 2.5 milyon adet siyah ve beyaz bilezik 2 avrodan satılmaya başlanmış, bunun ırkların kardeşliğini temsil ettiği vurgulanmıştı. 
     Irkçılığa karşı mücadele kapsamında, Hollanda, Portekiz ve Rusya milli takımları özel siyah-beyaz formalarla dostluk maçları oynamış, Thierry Henry ve Brezilyalı yıldız Ronaldinho'nun oynadığı reklam filmleri ilgi çekmişti. 
     
</TEXT>
</DOC>
