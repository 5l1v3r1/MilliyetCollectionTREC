<DOC>
<DOCNO> 348869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun12.html </URL>
<DATE> 2005/06/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Abbas, genel seçimlerin ertelendiğini açıkladı... 
</HEADLINE>
<TEXT>

     Filistin Devlet Başkanı Mahmud Abbas, 17 Temmuz'da yapılması planlanan genel seçimlerin erteleneceğini açıkladı. 
     Mahmud Abbas, seçim yasasıyla ilgili reformlar üzerine yapılan tartışmaların çözülebilmesi için, 17 Temmuz'da yapılması planlanan seçimleri ertelemeye karar verdiğini söyledi. 
     Abbas, seçimin yeni tarihinin daha sonra duyurulacağını kaydetti. 
     
     HAMAS ERTELEME KARARINI KINADI 

     Filistin Devlet Başkanı Mahmud Abbas’ın genel seçimin ertelendiğini açıklamasının ardından, Hamas erteleme kararını kınadı. 
     Hamas sözcüsü Sami Ebu Zühri, erteleme kararını kabul etmediklerini, kararın kendilerinin fikri alınmadan verildiğini söyledi. 
     Ebu Zühri, "Bu kararı, Filistin’in koşullarının ve tüm ulusal anlaşmalarının ihlali olarak görüyoruz" dedi. 
     Hamas, daha önce yaptığı açıklamalarda, Abbas’ın El Fetih’in kaybettiği popülaritesini yeniden kazanmak umuduyla seçimleri ertelemeye çalıştığını öne sürmüştü. 
     Öte yandan İslami Cihad’ın Gazze’deki lideri Nafiz Azzam, Filistinlilere ulusal birliği korumaları çağrısı yaparak, "Erteleme kararının demokrasi sürecine zarar vermemesini umuyoruz" dedi. 
     Filistin Seçim Komisyonu, genel seçimlerin planlandığı gibi 17 Temmuz’da yapılamayacağını, çünkü hazırlık için daha çok zamana ihtiyaç bulunduğunu bildirmişti. 
     Komisyon, seçimlerin yeni seçim yasası onaylandıktan sonra yapılabileceğini kaydederek, seçimlere hazırlanmak için onayın ardından en az 2 aya ihtiyaç duyulduğunu kaydetmişti. 
     Yeni seçim yasası, Abbas ile parlamento arasında, seçimlere kaç adayın katılacağı konusunda çıkan anlaşmazlık nedeniyle bekletiliyor. 
     
</TEXT>
</DOC>
