<DOC>
<DOCNO> 340474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonsiy12.html </URL>
<DATE> 2005/05/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gül AB'yi performansımızla şok edeceğiz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye’nin 17 Aralık’a kadar gerçekleşen demokratik reformlarda olduğu gibi, ekonomideki performansıyla AB’yi şoke edeceğini söyledi. 
     Abdullah Gül, Merkez Bankası ile Bilkent ve Bonn Üniversiteleri’nce ortakalaşa düzenlenen "AB’ye Katılım İçin Makro Ekonomik Politikalar" konulu konferansta AB ile ilgili değerlendirmelerde bulundu. Gül, müzakere tarihinin alındığı 17 Aralık zirvesine kadar geçen süreçte Türkiye’nin 
     demokratikleşme yolunda gerçekleştirdiği reformlarla AB’yi olumlu yönde şoke ettiğini, bundan sonra da aynı şekilde ekonomideki performansıyla şoke edeceğini belirtti. Gül, hükümetin AB ile ilişkileri hafife alması gibi bir durumun söz konusu olmadığını ve bu süreçten geriye dönüş olacağına ilişkin düşünceleri yersiz bulduğunu ifade etti. Gül, AB’nin Türkiye’nin en büyük ticari ortağı olduğunu vurgularken de, AB içinde bu gerçeğin bilincinde olmayan bazı çevrelerin Türkiye’ye bakışının ekonomideki rakamları öğrendikten sonra değiştiğini belirtti. Gül, AB lider ve siyasetçilerinin Türkiye karşıtı kampanyalara rağmen, stratejik ve uzun vadeli düşünerek, küçük oyunlara düşmeyip Türkiye’yle müzakerelere başlanmasıkararı aldıklarını vurguladı. Gül, Türkiye’nin Gümrük Birliği’ne 10 yıl önce girmiş olmasının, 3 Ekim’de başlayacak müzakere sürecindeki yükünü hafiflettiğini de belirtti. Gül, ayrıca müzakerelerin başlamasıyla birlikte doğrudan yabancı yatırımların artacağını uygulanan ekonomik programlarla müzakere sürecindeki çalışmaların birbirini tamamladığını da belirtti. 
     
</TEXT>
</DOC>
