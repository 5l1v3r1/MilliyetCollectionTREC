<DOC>
<DOCNO> 322645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur39.html </URL>
<DATE> 2005/03/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Dul kadını işkence yaparak öldürmüşler .. 
</HEADLINE>
<TEXT>

     İzmir'in Ödemiş İlçesi'ne ait Birgi Beldesi yakınlarında yol kenarında bir kadın cesedi bulundu. İşkence yapılarak öldürüldüğü belirlenen kadının kimliği, üzerinde çıkan bir banka işlem fişi sayesinde tespit edildi. 
     Alınan bilgiye göre, Birgi-Bozdağ karayolu kenarında kadın cesedi gören vatandaşlar, durumu jandarmaya bildirdi. 
     Olay yerine gelen Ödemiş Jandarma Komutanlığı ekipleri, kadının işkence yapılarak öldürüldüğünü tespit etti. Cesedin üzerinden kimlik çıkmazken, bir bankaya ait 0168 sıra numaralı işlem fişi bulundu. 
     Jandarma, olay günü banka şubesinden numaratörde fiş alarak işlem yapan tüm müşterilerin kimlik ve adreslerini tespit etti. Geriye kalan tek 0168 nolu fişin sahibinin Sadet Yağsatan olduğu ortaya çıktı. 
     Cinayete kurban giden Yağsatan'ın Karşıyaka'nın Bostanlı semtinde oturduğu, dul ve varlıklı bir kişi olduğu anlaşıldı. 
     Ödemiş Jandarma Komutanlığı ve İzmir İl Jandarma Alay Komutanlığı'nın ortaklaşa sürdürdüğü soruşturmada, Saadet Yağsatan'ın kim ya da kimler tarafından öldürüldüğü araştırılıyor. 
     
</TEXT>
</DOC>
