<DOC>
<DOCNO> 306214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur19.html </URL>
<DATE> 2005/01/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Otel olmayan ilçede donma tehlikesi geçirdiler .. 
</HEADLINE>
<TEXT>

     Bitlis'in Hizan İlçesi'ne gelen ve dönüş için köy minibüsünü kaçıran 2 kişi, 12 bin nüfuslu, 115 köyün bağlı olduğu ilçede otel olmadığı için kalacak yer bulamayınca, donma tehlikesi geçirdi. 
     Şiddetli soğukta geceyi dışarıda geçirmek zorunda kalan 2 kişi, el ve ayaklarının uyuşması üzerine bir eve sığınarak donmaktan kurtuldu. 
     AA muhabirinin aldığı bilgiye göre, ilçeye bağlı Sarpkaya Köyü'nden Sarpkaya Köyü'nden Cihangir Baykara ile Görece Köyü'nden Salih Kaplan, Hizan'dan alışverişlerini yaptıktan sonra akşam köylerine giden minibüsleri kaçırdılar. 
     Geceyi ilçede geçirmek zorunda kalan vatandaşlar, bir kahvehaneye giderek oturmaya başladılar. Ancak ilerleyen saatin ardından kahvehane kapandı. Kahvehanenin kapanmasının ardından Baykara ve Kaplan, ilçede otel olmadığı için şiddetli soğukta dışarıda gezerek vakit geçirmeye çalıştılar. 
     Saatlerce dışarıda dolaştıktan sonra el ve ayak parmaklarını artık hissetmemeye başladıklarını anlatan Cihangir Baykara, donacaklarını anlamaları üzerine Salih Kaplan'la birlikte bir vatandaşın evine sığınarak donmaktan kurtulduklarını kaydetti. 
     Cihangir Baykara, hayatta kaldıkları için mutlu olduklarını ifade ederek, ''Ancak bir başkası da bizim durumumuza düşebilir. Hatta sonucu daha kötü olabilir. Bu nedenle ilçeye bir otel yapılması lazım. Bu konuda tedbir alınmasını istiyoruz'' diye konuştu. 
     
     İLÇEYE OTEL YAPILACAK... 
     Hizan Belediye Başkanı Servet Özdemir, konuyla ilgili AA muhabirine yaptığı açıklamada, ilçede bir otele ihtiyaç duyulduğunu ve bu konudaki eksiği bu yıl içinde otel yaparak gidereceklerini söyledi. 
     Göreve geldiği günden bu yana ilçeye otel, lokanta ve hamam yapmayı planladığını ifade eden Özdemir, şunları kaydetti 
     ''Bu ihtiyaçların giderilmesi için bir meclis toplantısı düzenleyeceğiz. Şubat ayı içinde yatırım programımız netleşecek. İlçeye 25-30 yataklı bir otel yapmayı planlıyoruz. Bu otel en azından ilçenin ihtiyacına cevap verecek. Kısa sürede ilçedeki temel eksiklikleri gidereceğiz.'' 
     
</TEXT>
</DOC>
