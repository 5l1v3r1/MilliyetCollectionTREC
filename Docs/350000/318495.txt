<DOC>
<DOCNO> 318495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun37.html </URL>
<DATE> 2005/02/25/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Putin Bush ile görüşme tatminkar 
</HEADLINE>
<TEXT>

     Rusya Devlet Başkanı Vladimir Putin, ABD Başkanı George Bush ile dün Slovakya'nın başkenti Bratislava'da yaptığı görüşmenin sonuçlarından tatmin olduğunu söyledi. 
     Putin, Bratislava'da Slovakya Devlet Başkanı İvan Gasparoviç ile görüşmesinden sonra düzenlediği basın toplantısında, ''Bush ile yaptığımız görüşmeden ve görüşmenin sonuçlarından tatmin oldum'' açıklamasını yaptı. 
     Amerikalı partnerlerinin de aynı kanıya sahip olduklarını düşündüğünü belirten Putin, ''Görüşme, niteliği ve seçilen konular açısından çok olumlu geçti'' diye konuştu. 
     ABD Başkanı George Bush ve Rusya Devlet Başkanı Vladimir Putin, Bratislava'da ''nükleer güvenlik işbirliğinin artırılması ve Rusya'nın Dünya Ticaret Örgütü'ne DTÖ giriş görüşmelerinin tamamlanmasına çalışılması'' konularında anlaşmışlardı. 
     Anlaşmanın hedefinin, ''değişen terör tehditlerine karşı koymak'' olduğu belirtilmişti. 
     Bush, Putin ile, İran ve Kuzey Kore'nin nükleer silaha sahip olmaması konusunda anlaşmaya vardıklarını da söylemişti. 
     
</TEXT>
</DOC>
