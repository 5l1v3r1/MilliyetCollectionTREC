<DOC>
<DOCNO> 345021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko28.html </URL>
<DATE> 2005/05/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
British Telecom Türk Telekom için Koç Holding'le görüşmüyoruz 
</HEADLINE>
<TEXT>

     British Telecom’un BT uluslararası danışmanlık kolu BT Telconsult, Türk Telekom özelleştirmesi kapsamında BT veya herhangi bir biriminin Koç Holding’le görüşmediğini, tek ortaklarının Oger Telecom olduğunu bildirdi. 
     BT Telconsult Genel Müdürü Colin J. Brooks, yaptığı açıklamada, son günlerde bazı basın organlarında, Türk Telekom’un yüzde 55 hissesinin blok satış ihalesiyle ilgili olarak, British Telecom’un BT Koç Holding ile görüşmekte olduğu yönünde haberler yer aldığını kaydetti. 
     BT’nin ya da herhangi bir biriminin, Koç Holding ile bir işbirliği ve veya ortaklık içinde bulunmadığını, görüşme halinde de olmadığını ifade eden Brooks, 16 Mart 2005 tarihinde BT’nin telekom alanında danışmanlık birimi BT Telconsult’ın Oger Telecom ile Türk Telekom ihalesinde işbirliğine gittiğini açıkladıklarını hatırlattı. 
     Brooks, bu doğrultuda, operasyonel ve teknik unsurlar üzerinde çalışmak üzere ortak bir ekip kurulduğunu belirterek, açıklamasında şu görüşlere yer verdi 
     "Bu ekip halen çalışmalarına devam etmektedir. İhale başarılı olduğu takdirde, BT Telconsult, Türk Telekom’un yönetiminde Oger Telecom’a operasyonel ve teknik hizmet verecektir. Deneyimlerimizi Oger Telecom’a aktarmaktan mutluluk duyuyor, tecrübelerimizin şirketin pazara dair birikimine ve teknik uzmanlığına katkı sağlayacağına inanıyoruz. 
     Özellikle, BT’nin İngiltere pazarında sabit hatlar konusundaki deneyimi, Türk Telekom’un pazardaki konumu, şirketin büyüklüğü, teknolojik fırsatlar ve büyüme potansiyeli alanında yol gösterici olacaktır. 
     Dolayısıyla, danışmanlık kolu BT Telconsult aracılığıyla BT’nin, Türk Telekom ihale sürecinde yalnızca Oger Telecom’a destek verdiğini bir kez daha belirtir, başkaca bir grupla işbirliği arayışında olmadığımızı ifade etmek isterim." 
     
</TEXT>
</DOC>
