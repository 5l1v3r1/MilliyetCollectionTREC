<DOC>
<DOCNO> 332271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo23.html </URL>
<DATE> 2005/04/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İstanbulspor 34 puana ulaşabilirsek ligde kalırız... 
</HEADLINE>
<TEXT>

     Birinci Süper Futbol Ligi'nde düşme tehlikesini yakından hisseden takımlardan İstanbulspor'da yönetim, Malatyaspor mağlubiyetiyle önemli bir avantajın kaçırıldığına inanıyor. 
     İstanbulspor A.Ş. Genel Müdürü Ergün Yücel, geride kalan haftada çok önemli puanların bırakıldığına değinerek, ''Bu hafta büyük avantaj kazanabilirdik, ama başaramadık. Alt sıralardaki diğer takımların da puan kaybetmesi tek tesellimiz oldu. Şimdi aynı umutla yeniden başlayacağız. Zor şartlar altındayız, ama ligde kalacağımıza inanıyoruz. Umutsuzluğumuz kesinlikle yok'' dedi. 
     Şimdi önlerindeki Gençlerbirliği maçına kilitlendiklerini de ifade eden Ergün Yücel, ''Ligde artık hiçbir maç kolay değil. Gençlerbirliği ligin en iyi kadrolarından birine sahip. İlk yarı 1-0 kaybetmiştik, ama oldukça güzel bir mücadele sergilemiştik. Şimdi kendi evimizde oynayacak ve zor olmasına karşın kazanacağız. Eğer kalan haftalarda 4 maç kazanıp 34 puana ulaşabilirsek ligde kalırız'' şeklinde konuştu. 
     Yücel ayrıca, Medical Park Hastanesi'nin İstanbulspor'un sağlık sponsorluğunu üstlendiğini de sözlerine ekledi. 
     
</TEXT>
</DOC>
