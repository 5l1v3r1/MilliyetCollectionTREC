<DOC>
<DOCNO> 348632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo08.html </URL>
<DATE> 2005/06/03/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Türkiye Rallisi.. Perge 1, Myra 1 ve Arykanda 2 etapları tamamlandı 
</HEADLINE>
<TEXT>

     WRC Türkiye Rallisi'nde günün ilk etabı olan Phaselis 1 tamamlandı. 
     Dünya Ralli Şampiyonası'nın WRC 7. ayağı olan Türkiye Rallisi'nde ilk özel etap olan 28.98 kilometrelik Phaselis 1 etabı sona erdi. Etabın en hızlısı, 22.09.50'lik derecesiyle Citroen Xsara WRC ile Sebastien Loeb-Daniel Elena ikilisi oldu. 
     Phaselis 1 etabında Mitsubishi Lancer WRC ile 22.22.50'lik bir zaman yapan Gigi Galli-Guido D'amore ikinci, Subaru Impreza WRC ile Petter Solberg-Philip Mills ikilisi ise üçüncü oldu. Citroen pilotu Carlos Sainz ise, 13. sırada başladığı Phaselis etabında 22.53.90 lık bir süre yaparak etabı 10'uncu sırada bitirdi. 
     Hyundai Assan Motorsport adına yarışan Türk pilotlardan Serkan Yazıcı, 17. sırada start aldığı Phaselis 1 etabında 25.18.00'lık kötü bir derece yaparak 35. sıraya gerilerken, yarışa 37. sırada başlayan Ford Türk Ralli Takımı pilotu Nejat Avcı ise, Ford Focus WRC ile iyi bir performans sergileyip 24.37.30'lük derecesiyle etabı 24. sırada tamamladı. Rallinin tek bayan ekibi olan ve Mitsubishi EVO 6 ile yarışan Nisa Bozkurt-Melis Çeker ikilisi ise 28.53.90 dereceleriyle 71. sırada başladıkları etabı, 66. sırada tamamladılar. 
     Pilotlar günün 2. etabı olan 11.95 kiometrelik Arykanda 1 etabını tamamladıktan sonra servis alanına dönecek. 
     
     ARYKANDA 1 ETABINI DA ÖNDE BİTİREN LOEB ARAYI AÇIYOR 

     Dünya Ralli Şampiyonası'nın WRC 7. ayağı olan Türkiye Rallisi'nde günün ilk 2 etabı geride kaldı. 
     Sabahın erken saatlerinde Phaselis 1 etabıyla başlayan rallide, 11.95 kilometre uzunluğundaki Arykanda 1 etabı da tamamlandı. Etabı 7.51.50'lik bir dereceyle tamamlayan Citroen pilotu Sebastien Loeb liderliğini sürdürdü. 
     Citroen Xsara WRC Arykanda 1 etabında Loeb'i, Mitsubishi Lancer WRC pilotu Gigi Galli izledi. 7.55.80'lik derece yapan Galli 2. olurken, Peugeot 307 WRC pilotu Marcus Grönholm ise 7.55.90'lık dereceyle üçüncülüğü aldı. 
     Arykanda 1 etabının ardından Sebastien Loeb, toplamda 30.01.00'lık derecesiyle genel klasmanda birinci olurken, Loeb'i, artı 17.3 saniye gerisinden Gigi Galli ve artı 24.5 saniye gerisinden Subaru pilotu Petter Solberg takip etti. Citroen'in bir diğer pilotu Carlos Sainz ise 13. sırada başladığı yarışta, Arykanda 1 etabının ardından toplamda 30.53.00'lık bir dereceyle genel klasmanda 8. sıraya yükseldi. 
     Rallide ilk 2 etabı tamamlayan Türk pilotlardan Ford Focus WRC'siyle Mehmet Besler ise toplamda 32.33.7'lik bir derece yaparak genel klasmanda 18. sıraya yükseldi. Besler'i, genel klasmanda 24. sıradaki Ford Focus WRC pilotu Nejat Avcı ve 25. sıradaki Skoda Octavia WRC pilotu Hakan Dinç izledi. Hyundai Accent WRC pilotu Serkan Yazıcı ise, toplamda 33.52.00'lık bir derece yaparak 32. sırada yer aldı. 
     Etapların tamamlanmasının ardından servis alanına dönen otomobiller, öğleden sonra Perge 1, Myra 1, Arykanda 2, Perge 2, Myra 2 ve Efes Pilsen özel seyirci etaplarında yarışacaklar. 
     Öte yandan yarışlar sırasında Arykanda zaman kontrol noktasına 9 dakika geç kalan Subaru Impreza WRC pilotu Chris Atkinson, 1.30 dakika ceza puanı aldı. 
     
     "BİZİM İÇİN TÜRKİYE ŞAMPİYONASI ÖNEMLİ" 

     Türk Ford Ralli Takımı Direktörü Serdar Bostancı, takımı için Türkiye Şampiyonası'nın çok daha önemli olduğunu söyledi. 
     Rallinin sabah saatlerinde gerçekleştirilen bölümünü sorunsuz ve iyi derecelerle atlattıklarını belirten Bostancı, A.A. muhabirine yaptığı açıklamada, Ford Focus WRC ile yarışan Mehmet Besler'in çok iyi bir performans sergilediğini söyledi. Otomobillerinde herhangi bir sorun bulunmadığını da kaydeden Bostancı, şunları söyledi 
     "Mehmet Besler, ilk iki etabı genel klasmanda 18'inci sırada tamamladı. Bizim için Türkiye Şampiyonası önemli. Ama yine de ilk 10'a girmek için mücadele edeceğiz." Öte yandan yarışı, genel klasmanın en iyi 3'üncü Türk WRC pilotu olarak sürdüren Skoda Octavia WRC pilotu Hakan Dinç, otomobilinde yaşanan debriyaj sorunu nedeniyle yarışı bırakmak zorunda kaldı. Dinç'in otomobilinin bakımının yapılmasının ardından şampiyonanın Süper Ralli olarak bilinen serbest katılımcıları arasında devam edeceği öğrenildi. 
     Hyundai Assan Motorsport pilotu Serkan Yazıcı'nın ise otomobilinin lastiklerinden birinin koptuğu ve yarışa dönemeyeceği öğrenildi. 
     
     PİLOTLARIN DERDİ LASTİKLERİYLE... 

     Dünya Ralli Şampiyonası'nın 7. ayağı olan Türkiye Rallisi'nde pilotlar şanssızlıktan yakındı. 
     Kemer'de sabahın erken saatlerinde başlayan ilk gün yarışlarında Phaselis 1 ve Arykanda 1 etaplarının tamamlanmasının ardından pilotlar Perge 1, Myra 1 ve Arykanda 2 etaplarına geçtiler. 
     Servis alanında gazetecilerin sorularını cevaplayan pilotlardan görüşler şöyle 
     Sebastian Loeb Citroen "Yol durumu ile ilgili sorun yok. Zemin geçen yılın aynısı." Toni Gardenmeister Ford "Arykanda 1 etabında 2 kez lastik patlattık. Lastiklerimizden biri yumuşadı. Bu da, yol tutuşumuzu engelledi." Petter Solberg Subaru "Bilerek en iyi lastiklerimizi kullanmadık. Onları daha zor durumlarda kullanmayı düşünüyoruz. Şu an için büyük bir sorun yok." Harri Rovanpera Mitsubishi "Fren problemimiz vardı. Bunu düzeltmeye çalışacağız." Carlos Sainz Citroen "Phaselis 1 etabında 2 kez lastik patlattık. Bu bizi biraz yavaşlattı." Gigi Galli Mitsubishi "Fren sorunumuz vardı fakat bizim etap zamanlamamızı etkilemedi." Roman Kresta Ford "2 kez lastik patlattık. Toparlanmaya çalışıyoruz." Marcus Grönholm Peugeot "Hiç hata yapmadık, yanlış seçim yapmadık. Ama ters giden birşeyler var galiba" 
     
     PERGE 1, MYRA 1 VE ARYKANDA 2 ETAPLARI DA TAMAMLANDI 

     Antalya'nın Kemer İlçesi'nde devam eden WRC Türkiye Rallisi'nde Perge 1, Myra 1 ve Arykanda 2 etapları tamamlandı. 
     Dünya Ralli Şampiyonası'nın WRC 7. ayağı olan Türkiye Rallisi'nde ilk günün sonuna yaklaşılırken, Citroen pilotu Sebastien Loeb ile Mitsubishi pilotu Gigi Galli arasında çekişme yaşanıyor. 
     Yarışa 13'üncü sırada başlayan Carlos Sainz ise, genel klasmanda Loeb'in 57,20 saniye gerisinde, 5'inci sıraya yerleşti. 
     
     PERGE 1 

     Servis alanında bakımlarını tamamlayan otomobiller Perge 1 etabının start noktasına hareket ettiler. 22,28 kilometreden oluşan etabın en hızlısı Mitsubishi Lancer WRC pilotu Gigi Galli'ydi. 
     Galli bu etapta 16.12.30'luk derece yaparken, Citroen Xsara WRC pilotu Carlos Sainz 16.21.90'la ikinci, Subaru Impreza pilotu Petter Solberg ise 16.24.40 ile üçüncü en iyi dereceleri yaptılar. 
     Citroen pilotu Sebastian Loeb ise 16.36.00 ile 5'inci sırada yer aldı. Bu etabın ardından genel klasman sıralamasında da değişiklikler oldu. Toplamda 46.30.60'lık derece yapan Gigi Galli genel klasman birinciliğini 6.40 saniye farkla Loeb'ten aldı. Sebastian Loeb, toplamdaki 46.37.00'lık derecesiyle genel klasman ikinciliğine gerilerken, Subaru pilotu Solberg ise 46.49.90'lık derecesiyle genel klasmanda üçüncü oldu. 
     Bu etapta en iyi ikinci dereceyi yapan Sainz ise, çıkışını sürdürerek, genel klasmanda 5'inci sıraya yerleşti. 
     Türk pilotlardan Ford Focus WRC ile yarışan Mehmet Besler, Perge 1 etabında yaptığı 17.40.80'lik derecesiyle genel klasmandaki yeri 18'inciliği korurken, Besler'in arkasından genel klasmanda 24'üncü olan Nejat Avcı ve 26'ncı olan Serkan Yazıcı yeraldı. 
     
     MYRA 1 

     Perge 1 etabını tamamladıktan sonra pilotlar, rallinin kırıcı etaplarından biri olan Myra 1'e geçtiler. 
     Burada, bir önceki Perge 1 etabında liderliği Gigi Galli'ye kaptıran Sebastian Loeb, etabın en iyi derecesini yaparak tekrar genel klasman birinciliğine yükseldi. 
     Loeb, 24,05 kilometrelik etabı 20.37.40'lık bir dereceyle tamamlarken, hemen arkasında onu takip eden Mitsubishi pilotu Galli'ye genel klasmanda 22.00 saniye de fark atmış oldu. 
     Etabın diğer hızlıları ise, Peugeot 307 WRC pilotu Marcus Grönholm ve Citroen Xsara WRC'siyle Carlos Sainz'dı. Bu etabından ardından toplamda 1.07.14.40'lık derecesiyle Sebastian Loeb birinci olurken, 1.07.36.40'lık derecesiyle Mitsubishi Lancer WRC pilotu Gigi Galli ikinci ve 1.07.49.10'luk derecesiyle Subaru pilotu Petter Solberg üçüncü oldu. 
     Bu etapta Türk pilotlardan Fiat Punto Super 1600'üyle yarışan Volkan Işık, normal etapta yoldan çıkarak şarampole yuvarlandı. Kazadan yara almadan kurtulan Işık'ın, bu kazanın ardından yarışa devam edemeyeceği öğrenildi. 
     Bu etabın en hızlı Türk WRC pilotu yine Mehmet Besler'di. Ford Focus WRC'sini büyük bir ustalıkla kullanan Besler, genel klasmandaki yerini korudu. Besler'le aynı takımda yeralan Nejat Avcı ise, genel klasmanda 3 sıra daha yükselerek 21'inci sıraya yerleşti. 
     
     ARYKANDA 2 

     Günün 5'inci etabı olan Arykanda 2 etabı, sabah koşulan etabın bir tekrarı oldu. 
     11,95 kilometre uzunluğundaki etapta Loeb, kendisini yakın takibe alan Galli ile arasındaki farkı 29 saniyeye kadar çıkardı. Citroen pilotu Loeb bu etabta 7.47.30'luk bir dereceyle etabın en hızlısı olurken, geçen yıl ralli sporunu bırakan, fakat Citroen takımının çağrısı üzerine sadece Türkiye Rallisi için tekrar direksiyon başına geçen Carlos Sainz 7.51.70'lik derecesiyle ikinci oldu. Peugeot pilotu Marcus Grönholm ise 7.53.70'lik derecesiyle üçüncülüğü elde etti. 
     Bu etapta alınan sonuçlarla, genel klasmanın zirvesinde bir değişiklik olmadı. Türk pilotlardan Mehmet Besler, bu etapta bir sıra gerileyerek genel klasman 19'unculuğuna düşerken, Nejat Avcı ise bir sıra yükselerek 20'nciliğe yerleşti. Hyundai Assan Motorsport adına Accent WRC ile yarışan Ali Deveci ise genel klasman 25'incisi oldu. 
     Volkan Işık'ın yarış dışı kalması sonucu Fiat takımında bütün gözler genç pilot Fatih Kara'ya çevrildi. Fiat Punto Süper 1600 ile yarışan Kara, Arykanda 2 etabının ardından genel klasmanda 32'nci sırada yer aldı. 
     Rallinin bugün koşulacak son 3 etabı olan Perge 2, Myra 2 ve Efes Pilsen Özel Seyirci Etabı, otomobillerin servis alanındaki bakımlarının tamamlanmasının ardından yapılacak. 
     
</TEXT>
</DOC>
