<DOC>
<DOCNO> 321962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur39.html </URL>
<DATE> 2005/03/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Polis izinsiz yürüyüş yapmak isteyen gruba müdahale etti .. 
</HEADLINE>
<TEXT>

     Malatya'da ''8 Mart Dünya Kadınlar Günü'' kutlamasında izinsiz yürüyüş yapmak isteyen gruba polis müdahale etti. 
     8 Mart Dünya Kadınlar Günü nedeniyle Demokratik Platform üyeleri, Milli Egemenlik Caddesi 100. Yıl kavşağında toplandı. Grup, buradan PTT Başmüdürlüğü önüne kadar yürüyüş hazırlığına başlayınca, polis uyarıda bulundu. Güvenlik güçleri, gruba, ellerindeki pankart ve dövizleri indirdikten sonra yürüyüş yapabileceklerini söyledi. Grubun uyarıya rağmen yürüyüşe geçmesi üzerine polis biber gazı sıkarak, müdahalede bulundu. 
     Olaydan sonra, Emeğin Partisi Malatya İl Başkanı Necdet Bali, İnsan Hakları Derneği Malatya Şube Sekreteri Nihal Pekaslan, Ezilenler Sosyalist Platformu Sözcüsü İbrahim Bozay, Leyla Bozay, Filiz Mete, Kemal Gültekin ve Kıvanç Pekaslan gözaltına alındı. 
     Grup, daha sonra gözaltına alınanların serbest bırakılmaları amacıyla oturma eylemi yaptı. Bir süre oturma eylemi yapan grup, daha sonra pankart ve dövizlerini toplayarak Milli Egemenlik Caddesi boyunca yürüyerek İnönü Caddesi'nden PTT Başmüdürlüğü önüne geldi. Burada bir basın açıklaması yapıldı. 
     Gruptan bazı kişiler gözaltına alınanların durumunu öğrenmek amacıyla Malatya Adliyesi önünde bekliyor. 
     
</TEXT>
</DOC>
