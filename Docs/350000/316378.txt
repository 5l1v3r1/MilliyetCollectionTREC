<DOC>
<DOCNO> 316378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun36.html </URL>
<DATE> 2005/02/18/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sistani, tarafsız kalacak 
</HEADLINE>
<TEXT>

     Irak'ta seçimi kazanan Şii ittifakının üyeleri yeni başbakanı belirlemek için görüşmelerini sürdürürken, Büyük Ayetullah Ali Sistani'nin başbakan seçiminde tarafsız kalacağı bildirildi. 
     Sistani'nin temsilclerinden Ahmed El Safi, Kerbela'da gazetecilere yaptığı açıklamada, ''Sistani'nin bürosu, Irak Birleşik İttifakı listesindeki herhangi bir adayı desteklememektedir, bu konudaki tek karar organının meclis olduğunu belirtiriz'' dedi. 
     El Safi, başbakanı seçmenin meclisin sorumluluğunda olduğunu belirterek, Sistani'nin hiçbir açıklama yapmadığına ve hiç kimseye atıfta bulunmadığına dikkat çekti. 
     Başbakanın belirlenmesiyle ilgili görüşmelerin Aşure Günü kutlamalarının ardından yeniden başlayacağını ifade eden El Safi, ''Önemli olan başbakanın kim olacağı değil, onun yapacağı işlerdir, projeleri başarıyla yerine getirmesidir'' dedi. 
     
</TEXT>
</DOC>
