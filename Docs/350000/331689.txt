<DOC>
<DOCNO> 331689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/yazar/pulur.html </URL>
<DATE> 2005/04/09/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Polisin kaderi... 
</HEADLINE>
<TEXT>


İKİ olay biri Ankara'da, diğeri Trabzon'da, ikisinde de "polis" var. 
Önce Ankara'dakinden başlayalım. 
Orta Doğu Teknik Üniversitesi ile Emniyet Müdürlüğü "Hizmet içi eğitim" için anlaşıyorlar, protokol imzalanıyor, eğitim ODTÜ'nün fizik bölümünde yapılıyor, eğitime, başkomiserlikten emniyet amirliğine yükselenler katılıyor. 
Eğitimin amacı, polisin çağdaş yöntemlerle görev yapmasını sağlamak herhalde polislere adam dövmenin teknikleri öğretilmeyecek, zaten bunu öğretmeye gerek yok 

EĞİTİME katılan emniyet amirlerinin, ODTÜ'ye üniformayla gelip gittiklerini gören bazı öğrenciler buna karşı çıktılar, eğitimin yapıldığı fizik bölümüne doğru yürüyüşe geçtiler, jandarma barikat kurdu, öğrencileri durdurdu, itiş, kakış arbedede öğrenciler yaralandı, öğrenciler fizik bölümüne giremedi. 

İKİNCİ olay Trabzon'da... 
Birkaç genç, F tipi cezaevlerini protesto eden, ölüm oruçlarını anımsatan bildiri dağıtırlarken oradaki insanların tepkisiyle karşılaştı. Kimin söylediği belli olmayan, ya da söylenip söylenmediği belli olmayan "Bayrak yırttılar " haberi, giderek kulaktan kulağa yayıldı, bulanık suda balık avlamak isteyen kışkırtıcılar, ya da laf olsun diye bu lafı çıkaranlar şehri birbirine kattı. Polis, güçlükle, hatta tartaklanarak, bildiri dağıtan gençleri kurtardı, bir işyerine soktu, sonra arka kapıdan zırhlı araçla kaçırdı. 
Televizyon görüntülerini herkes gördü, seyretti, eğer polis olmasaydı, bu gençlerin linç edilmesine ramak kalmıştı. 

ODTÜ'deki "Polis istemeyiz" diye gösteri yapan öğrencilerle, Trabzon'da bildiri dağıtırken neredeyse linç edilecek gençler belki de aynı görüşü paylaşıyorlardı, yani onlar da dağıtılan bildirinin altına imzalarını atarlardı. 

POLİSİN kaderi bu... 
Ankara'da ODTÜ'de bazı gençler onun üniformasına tahammül edemiyor, Trabzon'da ise polis gençleri linç edilmekten kurtarıyor. 
Dedik ya polisin kaderi... 

YUSUF Değirmenci, 1983 yılında başkomiserliğe yükseltilmediği için "Bu haksızlık " diyerek yargıya gider, aradan zaman geçer cevap gelmez. x 
Yusuf Değirmenci amatör şairdir, birkaç şiiriyle birlikte ufak bir kitap yayımlar "Gecikti Adalet" 
Kitaba adını veren şiiri, bir dergi alarak yayımlar... 
"Madrabaz zirvede söylerken şarkı 
Zenginin yoksuldan paradır farkı 
Çok yavaş dönüyor adalet çarkı 
Gecikti adalet, bize gelmedi." 
Yusuf Değirmenci bu şiiri nedeniyle de cezalandırılır. 

POLİSİN kaderinden üç çizgi... 
Başka çizgiler yok mu 
Olmaz olur mu 
Ama bunlar da var. 

x Polis Meslek Anıları, Çağın Polisi Dergisi, 2004. 



</TEXT>
</DOC>
