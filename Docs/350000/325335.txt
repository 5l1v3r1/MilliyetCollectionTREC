<DOC>
<DOCNO> 325335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur10.html </URL>
<DATE> 2005/03/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sivas'ta kurtarma çalışmalarına ara verildi... 
</HEADLINE>
<TEXT>

     Sivas'ın Koyulhisar İlçesi Sugözü Köyü Kuzulu Mezrası'nda meydana gelen toprak kayması sonucu başlatılan arama kurtarma çalışmalarına, heyelan riskinin artması ve yağış nedeniyle ara verildiği bildirildi. 
     İl Sivil Savunma Müdürü Peksever Müderrisoğlu, AA muhabirine yaptığı açıklamada, sabah saatlerinde etkili olan karla karışık yağmur nedeniyle arama kurtarma çalışmalarına ara verildiğini belirterek, ''Yağış nedeniyle uzmanlar heyelan riskinin de arttığını belirterek çalışmalara ara verilmesini istediler. Biz de çalışmalara ara verdik. Ancak toprak altında kalmayan evlerden eşya tahliye işleri kontrollü olarak devam ediyor. Tüm evleri boşaltacağız'' dedi. 
     İlçe Kaymakamı Kadir Ekinci'nin de bölgede tahliye çalışması yapan ekibin başında olduğunu ifade eden Müderrisoğlu, hava şartları ve teknik heyetin heyelanla ilgili vereceği rapor doğrultusunda çalışmalara yeniden başlanabileceğini kaydetti. 
     
     HASAR GÖRMEYEN EVLERDE TAHLİYE İŞLEMİ TAMAM 

     Sivas'ın Koyulhisar İlçesi Sugözü Köyü Kuzulu Mezrası'nda meydana gelen toprak kaymasından etkilenmeyen evlerden eşya tahliye işlemlerinin tamamlandığı bildirildi. 
     İlçe Kriz Merkezi görevlisi Vahap Yılmaz, AA muhabirine yaptığı açıklamada, toprak kaymasından etkilenmeyen evlerden eşya tahliyesinin tamamlandığını belirterek, ''2 gündür tüm imkanlarımızı seferber ederek ayakta kalan evlerdeki eşyaların tahliyesine çalıştık. Eşya tahliyesi çalışmaları tamamlandı'' dedi. 
     Jeoloji mühendisleri ile diğer teknik heyetin toplantı yaptığını kaydeden Yılmaz, toplantı sonucunda heyetin alacağı karara göre arama ve kurtarma çalışmalarına yön verileceğini kaydetti. 
     Heyelan bölgesindeki 350-400 kişiye Kaymakamlık imkanlarıyla 3 öğün yemek verildiğini ifade eden Yılmaz, şöyle dedi 
     ''Buradaki mağdur 100-120 kişinin yanına, çeşitli şehirlerden yakınları da geldi. Bu insanların ihtiyaçlarını da karşılamamız gerekiyor. Kızılay 150 kişiye yemek veriyor. Biz de geri kalan tüm teknik personel ve mağdur yakınlarına yemek veriyoruz. Kaymakamlık personeli olarak burada tam mesai yaparak, mağdur vatandaşlarımızın ihtiyaçlarını karşılamaya çalışıyoruz.'' Sabahtan beri yer yer yağışın devam ettiği Sugözü Köyü'nde oluşturulan çadır kentte, görevlilerin, çadır önlerinde ve çevresinde çamurlaşmayı önlemek için kumlama çalışması yaptığı bildirildi. 
     
</TEXT>
</DOC>
