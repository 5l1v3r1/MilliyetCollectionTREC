<DOC>
<DOCNO> 313110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun49.html </URL>
<DATE> 2005/02/07/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Abbas, yarınki zirveden ümitli... 
</HEADLINE>
<TEXT>

     Filistin Devlet Başkanı Mahmud Abbas, 2 haftadır İsrail ile yapılan görüşmelerin olumlu sonuçlarının yarınki zirvede açıklanacağını söyledi. 
     Ramallah'ta Fransa Dışişleri Bakanı Michel Barnier ile görüşen Abbas, görüşmeden sonra düzenlediği basın toplantısında, İsrail ile 2 haftadır yapılan görüşmelerin sonuçlarının, Mısır'ın Şarm El Şeyh kentinde yarın yapılacak zirvede açıklanacağını belirtti. 
     Abbas, yarınki zirvenin, Yol Haritası'nın uygulanmasını sağlayacağını umduğunu kaydetti. 
     Basın toplantısında konuşan Fransa Dışişleri Bakanı Barnier de, barış sürecine yeniden başlanmasına destek verdiklerini yineledi. 
     Barnier, İsrail Dışişleri Bakanı Silvan Şalom ile bugün Kudüs'te yaptığı görüşmeden sonraki açıklamasında, yarınki zirvede diyaloga yeniden başlanacak olmasının umut verici olduğunu söylemişti. 
     İsrail Başbakanı Ariel Şaron ve Filistin Devlet Başkanı Abbas, Mısır'ın Şarm El Şeyh kentinde yarın biraraya gelecek. 
     
</TEXT>
</DOC>
