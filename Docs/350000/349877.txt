<DOC>
<DOCNO> 349877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yasam/ayas.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İçki ruhsatı için müdürü rehin aldılar 
</HEADLINE>
<TEXT>


Beyoğlu İktisat Müdürü Yeşiltaş, 'okula yakın' diye içki ruhsatı vermediği kafenin sahipleri tarafından bıçakla rehin alındı 

MUSTAFA KURTARAN İstanbul 

Beyoğlu'nda Mehmet Sıtkı Can ile Kasım Kütük, sahibi oldukları kafeye "içkili işletme ruhsatı" vermediği gerekçesiyle İktisat Müdürü Yakup Yeşiltaş'ı rehin aldı. 
İddialara göre Can ile Kütük, Beyoğlu'ndaki kafelerine ruhsat almak için Beyoğlu Belediyesi İktisat Müdürü Yakup Yeşiltaş'a başvuruda bulundu. İnceleme yapan Yeşiltaş, okul binasına yakın olduğu gerekçesiyle ruhsat vermedi. 
Bunun üzerine sinirlenen Can ile Kütük, dün Beyoğlu Belediyesi'nin 4. katında bulunan Yeşiltaş'ın odasına geldi. Yeşiltaş ile tartışmaya başlayan iki arkadaş, yanlarındaki sustalı bıçakla İktisat Müdürü'nü rehin aldı. 

'Öldürürüz' 
Olayı duyar duymaz 4. kata çıkan güvenlik görevlileri ile personeli uyaran Can ve Kütük, "İçeri girmeye kalkmayın. Yaklaşırsanız öldürürüz. Polis çağırın teslim olalım" diye de tehditler savurdu. Can ve Kütük, yarım, saat sonra belediye binasına gelen polislere teslim oldu. 
Rehin alma olayı anında Beyoğlu Belediye Başkanı Misbah Demircan'ın da binada olduğu öğrenildi. 




</TEXT>
</DOC>
