<DOC>
<DOCNO> 327030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko37.html </URL>
<DATE> 2005/03/25/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Tüzmen Bayrağımıza zarar vermeye çalışan şerefsizdir... 
</HEADLINE>
<TEXT>

     Devlet Bakanı Kürşad Tüzmen, Türk bayrağına yapılan saldırı ile ilgili olarak, ''Bayrağımız sahip olduğumuz en kutsal varlığımız, ona kimse el süremez. Ona el süren, ona zarar vermeye çalışan, şerefsizdir'' dedi. 
     Tüzmen, ODTÜ Koleji'nde öğrencilere ihracatın önemini anlattı ve öğrencilerin gündeme ilişkin sorularını yanıtladı. 
     Bakan Tüzmen, dış ticaret rakamlarının ülkelerin gelişmişlik göstergeleri olduğunu belirterek, Avrupa'da satılan her 2 televizyondan birinin, İngiltere'de satılan her 3 çamaşır makinesi ve buzdolabından biri Türk malı olduğunu belirtti. 
     Türkiye'nin birçok ürünün ihracatında ön sıralarda yer aldığını belirten Tüzmen, Türkiye'nin aynı zamanda büyük bir ithalatçı ülke olduğunu ve dünyanın en büyük dış ticaret yapan 20 ülkesi arasında olduğunu kaydetti ve ''Bu yıl dış ticaret hacmimiz, 180 milyar doları bulacak'' dedi. 
     Yurtdışı müteahhitlik hizmetleri hakkında bilgi veren Tüzmen, şu ana kadar Türkiye'nin yurt dışında 60 milyar dolar müteahhitlik yatırımı olduğunu kaydederek, Türkiye'nin bu yıl 7 milyar dolar yurtdışı müteahhitlik geliri olacağını bildirdi. 
     
     SORULAR 
     Tüzmen, daha sonra öğrencilerin gündeme ilişkin sorularını yanıtladı. Kürşad Tüzmen, bir öğrencinin ''Bayrağa yapılan saldırı da hükümet yeterli tepki verdi mi'' şeklindeki sorusu üzerine, bayrağın sahip olunan en kutsal varlık olduğunu belirterek, şöyle devam etti 
     ''Bayrağımız sahip olduğumuz en kutsal varlığımız. Ona kimse el süremez. Ona el süren, ona zarar vermeye çalışan şerefsizdir. Zaten gücü yetmeyenler çoluk çocukları yönlendirerek kirli emellerine onları alet etmeye çalışıyorlar. Bu da şerefsizliğin en üst seviyesi. Bu ülkenin ekmeğini yiyen, bu ülkenin suyunu içen, bu ülkede yaşayan insanların böyle şeyler yapmaya hiçbir zaman hakkı yoktur. Biz başka bir ülkenin bayrağı yere düştüğü zaman, onu yerden alıp kaldırıp, onu el üstünde taşıyan bir milletiz. Türk milleti böyle bir millettir. Düşmanın dahi bayrağına sahip çıkar, onun dahi zedelenmesine izin vermez. Böyle bir milletin evlatlarında zaten böyle insanlar çıkmaz. Onun için rahat olun. Belki bu gündem içinde gecikmiş bir tepki olarak algılayabilirsiniz, sizi rahatsız etmiş olabilir. Ama hiç merak etmeyin. Geçen hafta Çanakkale şehitlerini andır. 250 bin yetişmiş insanı orada kaybettik. Çanakkale geçilmez dedirtmek için orada şehit oldular. Bu ülkenin bayrağına sahip çıkmak için insanlarımız Çanakkale'yi geçirtmediler. Çanakkale geçilmez dedirttiler. Amacımız, sizlerle beraber bayrağımızı dünya sıralamasında en üst noktaya taşımak.'' ''Türkiye'nin önünde bir kriz var mı ve dolar kurunun etkisi ne olur'' şeklindeki soru üzerine de Tüzmen, ''Türkiye'nin önünde kriz falan gözükmüyor'' dedi. 
     Bakan Tüzmen, para biriminin aşırı değerli değil, normal değerinde olması gerektiğini, bu durumda ithalatın azalacağını, ihracatın daha iyi noktalara geleceğini söyledi. 
     ''Türkiye yurt dışında neden başörtü ile temsil ediliyor'' şeklindeki soru üzerine de Tüzmen, toplumun başı açık, kapalı diye sınıflara ayrılmaması gerektiğini söyledi. Türkiye de demokratik seçim sonucunda iktidara gelindiğini anlatan Tüzmen, seçimle gelenler hakkında fazla yorum yapılmaması gerektiğini ifade etti. 
     Türkiye'de suç oranı artarken, polisin yetkisinin neden azaltıldığına ilişkin bir soru üzerine Tüzmen, suç artışında en büyük sorunun eğitim olduğunu kaydederek, eğitim seviyesinin artırılması durumunda suç oranının düşeceğini söyledi. Türkiye'nin yönünün batıya doğru olduğunu kaydeden Tüzmen, yasaların da Avrupa ile uyumlu olması gerektiğini söyledi. 
     Basın özgürlüğünün kısıtlanması ile ilgili bir başka soru üzerine de Tüzmen, basının özgürlüğünün kısıtlanmaya çalışılmadığını ifade etti. 
     İşsizlik ile ilgili soru üzerine de Tüzmen, işsizliğin çözümünün daha fazla yatırım olduğunu kaydederek, yapmaya çalıştıklarının yerli sermayenin ve yabancı sermayenin yönlendirilmesi olduğunu söyledi. 
     Ermeni sorunu ile ilgili bir soru üzerine de Tüzmen, öğrencilerden isteğinin tarihle ilgili konularda okumaları olduğunu belirterek, bilgiye ulaşmada çok ünlü yazarların bile sıkıntılı yerlere götürdüğünü, bazı yazarların bile yanlış bilgi ile kamuyoyunu yanlış yönlendirdiğini ve konuya hakim olunması gerektiğini söyledi. 
     Tüzmen, sorunlar çözülemediği için Ermenistan ile ticari ilişkilerin iyi bir noktaya getirilemediğini belirtti ve öğrencilere kin tutmamalarını ama tarihi iyi öğrenmeleri tavsiyesinde bulundu. 
     ''Irak ile ilgili tezkerede oyunuz neydi'' şeklindeki soru üzerine Tüzmen, her 2 tezkerede de yurtdışında olduğunu söyledi. Türkiye'nin bütün komşuları ile iyi ilişkiler kurmak isteğini ve savaşın çıkmasını istemediğini ancak başarılı olunamadığını anlatan Tüzmen, şu anda Irak ile ihracatın 1.8 milyar dolar olduğunu, savaş olmasaydı belki de 5 milyar dolar seviyesine ulaşılabileceğini söyledi. 
     Öğrencilerden zora talip olmalarını, çok çalışmalarını, terlemelerini tavsiye eden Tüzmen, çalışmadan bir şey olamayacağını kaydetti. 
     ODTÜ Koleji 11. sınıf öğrencisi olan Bakan Tüzmen'in kızı Aybüke Tüzmen de sohbet toplantısına katıldı. Gazetecilerin babasını yeterince görüp görmediğine ilişkin soruları üzerine Aybüke Tüzmen, Bakan Tüzmen'i yoğun çalışmaları nedeniyle en son 2 gün önce gördüğünü söyledi. 
     
</TEXT>
</DOC>
