<DOC>
<DOCNO> 317244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy08.html </URL>
<DATE> 2005/02/21/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Brüksel'de zirve üstüne zirve... 
</HEADLINE>
<TEXT>

     ABD Başkanı George W. Bush, NATO üyesi diğer 25 ülkenin liderleriyle yarın Brüksel'de yapılacak olağanüstü NATO Zirvesi'nde buluşacak. ABD Dışişleri Bakanı Condoleezza Rice'ın Avrupa gezisinin hemen ardından geçekleşecek zirveye Başbakan Tayyip Erdoğan katılacak. 
     İkinci başkanlık döneminin başlamasının ardından Avrupa'ya ilk gezisini yapan Bush, salı sabahı düzenlenecek olağanüstü NATO Zirvesi'ne katılacak. Afganistan'daki operasyona ve Irak güvenlik güçlerinin eğitilmesine NATO ülkelerine katkılarının ele alınacağı zirvede "kilit transatlantik" konularda NATO içindeki diyaloğun güçlendirilmesi ve genişletilmesi yolları da ele alınacak. 
     
     ERDOĞAN'LA DA GÖRÜŞECEK 

     Bush'un ziyaretinde Fransa ve Rusya liderleriyle yapacağı görüşmeler ön plana çıkıyor. ABD Başkanı'nın Fransa Cumhurbaşkanı Jacques Chirac'la görüşmesi bu akşam gerçekleşecek. 
     Bush'un Brüksel temasları sırasında Başbakan Tayyip Erdoğan ile de bir araya gelmesi planlanıyor. 
     
     YOĞUN HAZIRLIKLAR 

     Bir toplantı ve bir öğle çalışma yemeği biçiminde gerçekleşek NATO zirvesi öncesi yoğun bir diplomasi maratonu yaşandı. Bu çerçevede, NATO Dışişleri ve Savunma Bakanları, ayrı ayrı toplandı. 
     Bu toplantılar sırasında NATO ülkelerinin Afganistan'daki operasyona katkılarının artırılması konusunda anlaşmaya varıldı. 
     Birinci başkanlık döneminde Irak savaşı nedeniyle başta Fransa olmak üzere bazı Avrupa ülkeleriyle ciddi görüş anlaşmazlıklarına düşen Bush, bu ziyaret sırasında Avrupa ile bağlarını güçlendirmeye çalışacak. 
     
     CHIRAC'LA ÖZEL BULUŞMA 

     Bush'un programında Fransa Cumhurbaşkanı Jacques Chirac'la özel bir akşam yemeğine yer verildi. Bu görüşme öncesi Condoleezza Rice, Paris'te Chirac'la bir araya gelmişti. 
     Yarın sabah yapılacak NATO Zirvesi öncesi Bush ve diğer NATO liderleri, Ukrayna'nın yeni Cumhurbaşkanı Viktor Yuschenko ile buluşacak, zirve sonrasında NATO Genel Sekreteri Jaap de Hoop Scheffer ile birlikte bir basın toplantısı düzenleyecek. 
     Brüksel Zirvesi, NATO'nin Nisan 2004'te gerçekleşen son genişlemesinden sonra düzenlenen ikinci zirve olacak. Bundan önceki zirve geçen yılın haziran ayında İstanbul'da yapılmıştı. Zirve dolayısıyla Türkiye'ye gelen Bush, Ankara'ya da resmi bir ziyaret yapmıştı. 
     
     ABD-AB ZİRVESİ 

     Başkan Bush, Brüksel'de ayrıca ABD-AB Zirvesine de katılacak. 
     Ancak bu zirve sırasında 25 AB ülkesinin liderlerinin tümü konuşmayacak. Bush'un sıkılmaması için sadece 10 ülkenin liderinin söz alarak önem verilen konularda Bush'u bilgilerdirmesine karar verildi. 90 dakika sürecek toplantıda Irak, Ortadoğu, terörizm ve Rusya gündeme gelecek. Avrupa Komisyonu'nu da ziyaret edecek Bush, Avrupa Komisyonu Başkanı Jose Manuel Barroso ve Ortak Dış ve Savunma Politikası Yüksek Temsilcisi Javier Solana ile akşam yemeğini yiyecek. 
     
     BUSH-PUTİN BULUŞMASI 

     Eşi Laura Bush'un eşlik edeceği ABD Başkanı George Bush, Brüksel'den Almanya'ya geçerek Mainz'i ziyaret edecek. Burada Alman Başbakanı Gerhard Schröder ile buluşacak olan Bush, bunun ardından gezisinin son durağı olan Slovakya'ya gidecek. Bush, Slovakya'nın başkenti Bratislav'da Rusya Devlet Başkanı Vladimir Putin'la buluşacak. 
     İran ve Irak gibi sorunlar nedeniyle büyük önem verilen Bush- Putin zirvesinin hazırlıkları Ankara'da yapılmıştı. Condoleezza Rice, Ankara'da Rus Dışişleri Bakanı Sergey Lavrov ile buluşarak zirveyi hazırlamıştı. 
     Putin'in 2003 yılında Irak savaşı konusunda Bush yönetimine destek vermeyi reddetmesi üzerine ikili ilişkilerde zorluklar yaşandı. 
     
</TEXT>
</DOC>
