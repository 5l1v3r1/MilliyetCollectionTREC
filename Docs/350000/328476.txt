<DOC>
<DOCNO> 328476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun49.html </URL>
<DATE> 2005/03/30/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
THY, 1 Eylül'den itibaren Almatı yerine Astana'ya uçacak 
</HEADLINE>
<TEXT>

     Türk Hava Yolları, Kazakistan'da eski başkent Almatı'ya düzenlediği seferlerini, 1 Eylül 2005'ten itibaren yeni başkent Astana'ya yapacak. 
     Kazakistan Ulaştırma ve Haberleşme Bakanlığı'ndan yapılan açıklamada, Alman Lufthansa ve Türk Hava Yolları şirketleri ile Astana'da yapılan görüşmelerde, bakanlığın daha önce ''uluslararası uçuşların 1 Eylül 2005'ten itbaren Astana'ya yapılması'' kararı doğrultusunda anlaşmaya varıldığı bildirildi. 
     Açıklamada, Çin havayolu şirketi ile de görüşmelerin sürdüğünü, gelecek hafta da diğer bazı şirketlerle görüşmeler yapılacağı belirtildi. 
     THY'nin İstanbul-Almatı arasında haftada 5 kez karşılıklı seferi var ve bu seferler yaz aylarında haftada 7 sefere çıkıyor. 
     Kazakistan'ın Almatı kentine halen THY, KLM, Lufthansa, British Airways, China Southern Airlines, Iran Air, Pakistan International gibi havayolu şirketlerinin seferleri bulunuyor. 
     
</TEXT>
</DOC>
