<DOC>
<DOCNO> 333236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/yazar/sazak.html </URL>
<DATE> 2005/04/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Talat'ın seçimi 
</HEADLINE>
<TEXT>


GİRNE 

KKTC'de pazar günü yapılacak cumhurbaşkanlığı seçimleriyle 'Denktaş dönemi' sona eriyor. Denktaş'tan sonra liderlik koltuğuna en yakın aday Başbakan Mehmet Ali Talat. 147 bin 823 seçmenin oy kullanacağı seçimde 9 aday yarışacak. Kıbrıs'ta çözümü savunan Talat, geçen yılki referandumda çıkan yüzde 65 'evet' oylarına güveniyor. 20 Şubat'ta ortaya çıkan 'iktidar' tablosu da 'Denktaşsız' bir seçimi, Talat açısından 'sonucu önceden belli' kılıyor. Dün sabah Başbakanlık'ta Milliyet yazarlarıyla buluşan Talat'ı yüzde 60'larda oy alarak seçilecek olmanın rahatlığı içinde gördük. 
Kıbrıs'a gelirken, uçakta Rauf Denktaş'ın 'Kıbrıs Girit Olmasın' kitabını okudum. Kıbrıs davasına adanmış bir yaşam Denktaş'ın siyasi mücadelesi. 1963 olayları, 1967'de gizlice adaya çıkarken Rumlar tarafından yakalanma, 1968'de müzakereci sıfatıyla Kıbrıs'a dönüş. Makarios'un 12 adadan sonra Kıbrıs'ı da '13. ada' olarak adaya bağlamak üzere 'uğur'lu saydığı '13' rakamındaki büyüyü bozmak üzere dönüş tarihi olarak 13 Mart'ı seçmek. Anılar galerisinde dolaşıyor Denktaş. 1965'te Demirel hükümetinin Dışişleri Bakanı İhsan Sabri Çağlayangil Denktaş'a şöyle yakınmış 
"Hükümetimiz büyük vaatlerle iktidara gelmiştir. Kıbrıs meselesine günde altı saat harcamaktayız. Bu böyle devam edemez. Bu meseleyi 6 ay içinde halletmeliyiz." Kırk yıl geçiyor. 1974 Barış Harek tı'nın ardından Denktaş, 1975'te Kıbrıs Türk Federe Devleti, sonra 1983'te Kuzey Kıbrıs Türk Cumhuriyeti ilan edildiğinden bu yana cumhurbaşkanı. Denktaş bayrağı, 'Kıbrıs Girit Olmasın' diye kitap yazarak devrediyor. Hatay'daki konuşmasında ise 'AB'nin Türkiye'yi parçalamak için elinden geleni yaptığını' söylüyor. 
Başbakan Talat'a, Denktaş'ın kaygılarını işletiyoruz. 'Kıbrıs niye Girit olsun ki, hangi çağda yaşıyoruz ' diye tepki gösteriyor. Denktaş'ın devrini doldurduğunu, 2000 yılında cumhurbaşkanı adayı iken yüzde 10 olan oylarının bugün yüzde 50'yi aşacak olmasını 'Kıbrıs'ta çözüm' düşüncesine halkın verdiği desteğe bağlıyor. Gerçi 'Bir evet'le dünyaya bağlanın' sözü hayata geçmedi, Güney'deki Rumlar 'Kıbrıs Cumhuriyeti' olarak tek başına AB üyesi oldular. Talat, yaşanan düş kırıklığına karşın Annan Planı çerçevesinde barıştan umudu kesmemiş. Papadopulos'un 'Denktaşlaştığını' düşünüyor ancak bu direncin kırılacağına inanıyor. 2002 Kopenhag zirvesinde Kıbrıs Cumhuriyeti'nin AB üyeliği, referandumda adanın tümünden çıkacak 'evet' oylarına bağlanmış olsaydı, Güney'deki Rumlar bugünkü avantajı elde etmezlerdi. 
Talat, cumhurbaşkanı seçilirse, Kıbrıs'ı nasıl çözecek 
Çağlayangil gibi düşünüyorsa işi zor 



</TEXT>
</DOC>
