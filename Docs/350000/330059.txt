<DOC>
<DOCNO> 330059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun19.html </URL>
<DATE> 2005/04/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Hindistan-Pakistan arasında tarihi otobüs seferleri... 
</HEADLINE>
<TEXT>

     Hindistan ile Pakistan'ın kontrol ettiği Keşmir bölgeleri arasında başlayacak otobüs seferleri, 50 yıldan fazla bir süredir ayrı olan Keşmirli aileleri biraraya getirecek. 
     Yeni Delhi ile İslamabad arasında geçen yıl başlayan barışa dönük bir dizi adımın parçası olan iki Keşmir arasındaki otobüs seferleri perşembe günü başlayacak. 
     Bu tarihi seferde yola çıkacak ilk otobüsün şoförü olarak seçilen Pakistanlı Raca Pervez Han, böyle bir göreve seçildiği için Allah'a dua ettiğini söylüyor. 
     Bir dizi test ve mülakata tabii tutulan yaklaşık 10 aday arasından seçilen Han, duygularını anlatırken, ''Tarihi otobüsü kullananlardan biri olacağımı hiç düşünmemiştim. Seçilmiş olmam Allah'ın bir lütfu... Ayrılan aileleri yeniden birleştireceğim. Bu beni gerçekten mutlu ediyor'' dedi. 
     Han'ın 30 yolculu otobüsü Muzafferabad'dan Şrinagar'a hareket edecek. Şrinagar'dan da yolcu alıp yeniden Muzafferabad'a gelecek. 
     1947'de Muzafferabad ile Şrinagar arasında otobüs şoförlüğü yapan son kişi olan Gulam Hüseyin Şah da, artık 90 yaşında olduğu için otobüsü kullanamayacağını, ancak Şrinagar'ı tekrar görmekten çok memnun olacağını söyledi. 
     Pakistan ve Hindistan, İngiltere'den bağımsız olmalarının ardından 1947 yılından bu yana ikisi Keşmir nedeniyle olmak üzere 3 kez savaştılar. Hint parlamentosuna Aralık 2001'de düzenlenen bir saldırıdan sonra, iki ülke 2002'de yeniden savaşın ucuna gelmişti. 
     
</TEXT>
</DOC>
