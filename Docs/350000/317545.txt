<DOC>
<DOCNO> 317545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko30.html </URL>
<DATE> 2005/02/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Tekstilbank Başka bankayla birleşme söylentisi asılsız 
</HEADLINE>
<TEXT>

     GSD Holding Yönetim Kurulu Başkanı Turgut Yılmaz ile Tekstilbank tarafından ayrı ayrı yapılan açıklamalarda, Tekstilbank'ın bir başka bankaya satışı veya birleştirilmesinin söz konusu olmadığı bildirildi. 
     GSD Holding'den Borsa'ya gönderilen açıklamada, bugün bir gazete ve internet sitesinde yer alan Tekstil Bankası ve GSD Holding ile ilgili habere ilişkin Yönetim Kurulu Başkanı Turgut Yılmaz'ın açıklamalarına yer verildi. Yılmaz, açıklamasında, şöyle dedi 
     ''Doğrudan veya dolaylı olarak, şahsıma ait olan GSD Holding ve Tekstil Bankası hisselerinin satışı söz konusu değildir. Bu konuda herhangi bir girişimim ya da görüşmem olmamıştır. 
     GSD Holding'in bağlı ortaklığı Tekstil Bankası'nın Citibank veya bir başka bankaya satışı veya birleştirilmesi söz konusu değildir.'' Açıklamada, 2004 bilançosunda zarar açıkladığı ileri sürülen Tekstil Bankası'nın 10 Şubat 2005 tarihinde İMKB'ye gönderilerek kamuya duyurulan mali tablolarına göre 2004 yıl sonu net karının 4 milyon 275 bin YTL olduğu belirtilerek, ''Söz konusu haber, başlığında da ifade edildiği gibi söylenti ve dedikodudan ibarettir. Nitekim 9 Şubat 2005 tarihinde SPK'nın isteği üzerine, şirketimiz tarafından kamuya açıklanmamış bir özel durumun olmadığı da bildirilmiştir'' denildi. 
     
     TEKSTİLBANK AÇIKLAMASI 
     Tekstilbank'tan Borsa'ya gönderilen açıklamada da, ''Bankamızın 2004 yılı bilançosunda zarar açıkladığı yolundaki haber gerçekdışı olup, bir başka banka ile birleşeceği söylentisinin de aslı bulunmamaktadır'' denildi. 
     Açıklamada, İMKB'nin 10 Şubat 2005 tarihli Günlük Bülteni'nde yayınlandığı üzere, bankanın 2004 yılı bilançosunda 4 milyon 275 bin YTL kar açıkladığına işaret edildi. 
     
</TEXT>
</DOC>
