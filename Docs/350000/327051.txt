<DOC>
<DOCNO> 327051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy05.html </URL>
<DATE> 2005/03/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ermeni soykırımı iddiaları... Osmanlı arşivi tanıtılacak 
</HEADLINE>
<TEXT>

     Başbakanlık Devlet Arşivleri Genel Müdürü Yusuf Sarınay, Ermenilerin soykırım iddialarının, tarihi ve bilimsel temellerden ziyade, hatırat türü sübjektif eser ve değerlendirmelere dayandığını belirterek, ''Arşivlerimizde Ermeni soykırım iddialarının asılsızlığını ortaya koyacak onbinlerce belge bulunmaktadır'' dedi. 
     Türkiye Cumhuriyeti'nin, Osmanlı Devleti'nden devraldığı zengin tarihi arşiv mirasıyla dünyanın önemli arşivlerinden biri olduğunu ifade eden Sarınay, Osmanlı Arşivi'nin 28 Mart Pazartesi Günü Osmanlı Arşivi Daire Başkanlığı'nda toplantı ile tanıtılacağını bildirdi. 
     Yusuf Sarınay, AA'ya yaptığı yazılı açıklamada, Osmanlı Devleti'nden Türkiye Cumhuriyeti'ne intikal eden zengin arşiv malzemesinin sadece Türkiye için değil, Orta ve Yakın Doğu, Balkanlar, Akdeniz-Kuzey Afrika ve Arap ülkelerinin milli ve ortak tarihlerinin tespiti ve yazılmasında başvurulacak otantik değerde bir kaynak niteliğinde olduğunu kaydetti 
     
     SADECE OSMANLI DÖNEMİNE AİT 100 MİLYON BELGE 
     700 yıllık kültürel ve tarihi mirasın sahibi olan Türk Arşivleri'nde sadece Osmanlı dönemine ait 100 milyondan fazla belge bulunduğunu ifade eden Sarınay, başta Ermeni meselesi olmak üzere Türk Arşivleri'nde araştırma yapılmadan yazılacak bir bölge ve dünya tarihinin eksik kalacağı bilinciyle, modern arşivciliğin ana ilkesi olan açıklık prensibi çerçevesinde Başbakanlık Devlet Arşivleri Genel Müdürlüğü'nce tasnifi tamamlanan belgelerin hiçbir kısıtlamaya tabi tutulmadan hızla araştırmaya açıldığını belirtti. 
     Yusuf Sarınay, bu çerçevede bazı batı ülkelerinde siyasi bir yaklaşımla ele alınan Ermeni meselesinin tarihin asıl kaynaklarına dayanarak objektif bir şekilde , değerlendirilmesi amacıyla Osmanlı Arşivleri'nde son zamanlarda yapılan yoğun çalışmalarla Ermeni meselesiyle doğrudan ve dolaylı olarak ilgili bulunan Sadaret Evrakı, Zaptiye Nezareti, İradeler Tasnifi, Yıldız Sarayı Evrakı, Meclis-i Vükela Mazbataları, Şura-yı Devlet, Dahiliye Nezareti, Hariciye Nezareti, Bağlı ve alt kuruluşlara ait fonların analitik tasnifine öncelik verildiğini ve tasniflerinin tamamlandığını kaydetti. 
     Sarınay, katalogları hazırlanan bu fonların süratle yerli ve yabancı araştırmacıların hizmetine sunulduğunu belirtti. 
     Sarınay, açıklamasında şunları kaydetti 
     ''Ayrıca, bu konuda Türk ve dünya kamuoyunu aydınlatmak amacıyla, Ermeni olayları ile ilgili belge yayını çalışmalarına son yıllarda ağırlık verilmiş olup, bu yayınlara önümüzdeki dönemde de devam edilecektir. 
     Diğer taraftan, Devlet Arşivleri Genel Müdürlüğü'nde araştırmacılara sunulan hizmetlerde çağın gereklerine ve AB standartlarına uygun düzenlemeler yapılmıştır. Bu çerçevede, araştırma mevzuatımız yeniden düzenlenerek, müracaat eden yerli ve yabancı araştırmacılara aynı gün araştırma izni verilmesi sağlanmış, belge İstekleri 2-3 saat içerisinde karşılanmaya başlanmıştır.'' 
     
     ARAŞTIRMACILARA KOLAYLIK 
     Dünya bilim çevrelerine kolaylık sağlamak, bilginin paylaşılmasını ve öğrenmenin önündeki engelleri kaldırmak amacıyla internette bir web sayfası açıldığını ve bilgisayar ortamında belge kataloglarının yayınlanmaya başladığını bildiren Yusuf Sarınay, araştırmacıların www.devletarsivleri.gov.tr adresinden yararlanılabileceğini kaydetti. 
     2003 yılından itibaren bilim adamlarına dijital ortama aktarılan belgeler üzerinde araştırma salonunda, bilgisayar üzerinden araştırma hizmeti verilmeye ve bir kısım belgelerin de tam metninin internet ortamında yayınlanmasına başlandığını ifade eden Sarınay, ''Bu düzenlemelerle Türk Arşivleri'nin özellikle de Osmanlı Arşivleri'nin çağın gereklerine uyması sağlanmış, kolay ulaşılabilir bir arşiv haline getirilmiş, bilgiye ve belgeye ulaşımdaki bürokratik engeller ortadan kaldırılmıştır'' dedi. 
     Yusuf Sarınay, Osmanlı Arşivi'ne müracaat eden yabancı bilim adamlarının sayısının da giderek arttığına işaret ederek, bugüne kadar 80 farklı ülkeye mensup 3 bin 500'den fazla araştırmacının Osmanlı Arşivleri'nde araştırmalarını kolaylıkla yaptıklarını ve yapmaya devam ettiklerini bildirdi. 
     
     ERMENİ SOYKIRIM İDDİALARI 
     Ermenilerin soykırım iddialarının tarihi ve bilimsel temellerden ziyade, hatırat türü sübjektif eser ve değerlendirmelere dayandığını ifade eden Sarınay, ''Buna karşın arşivlerimizde Ermeni soykırım iddialarının asılsızlığını ortaya koyacak on binlerce belge bulunmaktadır. Bu nedenle bazı Ermeni ve Ermeni yanlısı çevreler tarihi delillerden yoksun bulunan iddialarını sürdürebilmek için, olayı bilimsel temelden siyasi platforma kaydırarak Türk milletini suçlamaktadırlar'' dedi. 
     Arşivlere dayalı bilimsel çalışmaların önyargı ve siyasi yaklaşımları ortadan kaldıracağını kaydeden Sarınay, açıklamasında şu görüşlere yer verdi 
     ''Bazı ülkelerde siyasi bir yaklaşımla ele alınan Ermeni meselesinin tarihin asıl kaynaklarına inilerek değerlendirilmesi gerekir. Biz tarihi konularda verilecek hükümlerin tarihin esas tanıkları olan arşivlere dayanılarak ortaya konulmasını arzu etmekteyiz. Aksi halde tarihin objektif kaynakları olan arşivlere dayanmayan sübjektif yaklaşımlar milletlerarasında küllenmiş düşmanlıkları yeniden canlandırmaktan başka bir işe yaramamaktadır.'' Osmanlı Arşivleri'nin tanıtımı, İstanbul Sultanahmet'teki Osmanlı Daire Başkanlığı'nda saat 13.00'de gerçekleştirilecek. 
     
</TEXT>
</DOC>
