<DOC>
<DOCNO> 309085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/yasam/yas02.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tsunami korkusu Kaş'ı dağa çıkardı 
</HEADLINE>
<TEXT>


Kaş'ı sallayan, Isparta'da bile hissedilen 5.5'lik deprem sonrası bazı vatandaşlar 'dev dalgalar gelecek' paniğiyle yüksek yerlere kaçtı 

ANTALYA, MUĞLA DHA 

Antalya'nın Kaş ilçesinin 32 kilometre açığında meydana gelen 5.5 büyüklüğündeki depremle birlikte evlerinden fırlayan vatandaşlar, tsunami korkusuyla köylere kaçtı. Dün saat 00.36'da meydana gelen ve 20 saniye süren sarsıntı, Muğla, Denizli, Burdur ve Isparta'da da hissedildi. Sarsıntı, depreme dayanıksız olduğu gerekçesiyle tahliyesine karar verilen Antalya Devlet Hastanesi'nde de büyük paniğe neden oldu. Daha önce 3 katı boşaltılan 11 katlı binadaki doktor ve hastalar sokağa fırladı. Deprem sonrası Kaş, Kumluca, Finike ve Fethiye'de sokağa dökülen vatandaşlar, açık alanlar ve otomobillerinde beklemeye başladı. 

11 de artçı sarsıntı 
Kaş Kaymakamı Nurullah Çakır, denizin çekilip çekilmediğine baktığını belirterek, "Depremden çok tsunami korkusu yaşadık" dedi. Hasar olmadığını, ilk paniğin hemen ardından yaklaşık 1.5 mil uzaklıktaki Yunan adası Meis'i aradığını söyleyen Çakır, "Komşumuzu merak ettik. İlk bizim ulaştığımızı söylediler" diye konuştu. Tsunami korkusuyla Kumlucalılar da 800 metre yükseklikteki Belen Tepesi'ne çıktı. 5.5 büyüklüğündeki deprem sonrası, Kaş açıklarında 11 artçı sarsıntı daha meydana geldi. 




</TEXT>
</DOC>
