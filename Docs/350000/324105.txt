<DOC>
<DOCNO> 324105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo31.html </URL>
<DATE> 2005/03/16/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Gökşen Şampiyonluğa giderken Song'a ceza verilmesi hoş değil... 
</HEADLINE>
<TEXT>

     Galatasaray, ligde Beşiktaş ile yaptığı maçta Veysel'e yaptığı hareket sonrası televizyon görüntüleriyle Futbol Federasyonu Profesyonel Disiplin Kurulu PFDK tarafından 2 maç oynamama cezası alan Song için Tahkim Kurulu'na itirazını yaptı. 
     Galatasaray Kulübü Futbol Şube Sorumlusu Fatih Gökşen, Song'un televizyon görüntülerinden ceza almasına tepki göstererek, ''Song'a verilen ceza nedeniyle dün itibariyle Tahkim Kurulu'na itirazımızı yaptık'' dedi. 
     Bir televizyon kanalına telefonla bağlanan Gökşen, hafifletici durumlardan dolayı Song'un cezasının ya bir maça inmesini, ya da tamamen kalkmasını beklediklerini söyledi. 
     Hafta sonu maçları olduğunu ve bu bakımdan sürecin önemli olduğunu kaydeden Gökşen, ''Tahkim Kurulu, olağanüstü derbi maçlar öncesinde toplanıyor. Ama geçmişte örnekleri var. Mesela Beşiktaşlı futbolcu Ertuğrul Sağlam'ın cezası daha sonra inmişti. İtirazımızı yaptık. Televizyon görüntüleriyle Song'a ceza veriliyor. Şampiyonluğa giderken, bu hoş değil. Song'un hareketi normal değil. Ancak herkese eşit davranılırsa itirazımız olmaz. Ama çifte standart uygulanırsa biz de itiraz ederiz.'' Fatih Gökşen, yönetici olarak kendilerinin de çok emek harcadığını, bu gibi olaylarda yapılan çifte standardın emeklerini boşa çıkardığının sinyalini verdiğini ileri sürdü. 
     
     ÜMİT KARAN'IN OYNAMAMASI 

     Gökşen, devre arasında Büyükşehir Belediyesi Ankaraspor'a kiralık olarak giden futbolcuları Ümit Karan'ın hafta sonunda yapılacak maçta forma giyemeyeceğini söyledi. 
     İki kulüp arasında yapılan anlaşma gereği Ümit'in oynayamayacağını ifade eden Fatih Gökşen, şunları söyledi 
     ''Büyükşehir Belediyesi Ankaraspor ile yaptığımız centilmenlik anlaşmasında var. Ümit, bize karşı oynayamayacak. Bu madde futbolcuyu korumak açısından yapılmış bir maddedir. İngiltere'de de bu kural var. Oyuncu kiraya verildiğinde eski takımına karşı kesinlikle oynayamaz. Bütün kulüplerin uygulaması gereken bir madde. Futbolcunun bu maçta yapacağı her hareket her iki kulübe de zarar verebilir. Bence bu kuralın federasyonca konulması gerekir.'' 

     
</TEXT>
</DOC>
