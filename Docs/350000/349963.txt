<DOC>
<DOCNO> 349963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko06.html </URL>
<DATE> 2005/06/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Türkiye 2022'ye kadar Dünya Bankası'na borç ödeyecek... 
</HEADLINE>
<TEXT>

     Türkiye 2022 yılına kadar Dünya Bankası’na 9 milyar 69 milyon dolar borç ödeyecek. Bu borcun yüzde 31.2’sine denk gelen 2.8 milyar dolarlık bölümü faiz 
     ödemelerinden oluşuyor. 
     Türkiye, şimdiye kadar 129 programın finansmanı için toplam 15.5 milyar dolar kredi kullandığı Dünya Bankası’na gelecek 17 yıl boyunca borç ödeyecek. Dünya Bankası, Türkiye’ye kredi kullandırdığı proje alanları şöyle 
     "Sosyal güvenlik ve kamu sağlığı, su tedariki ve kanalizasyon, çevre, tarım, inşaat, hukuk reformu, kamu sektörü yönetimi, enerji sektörü reformu." 
     
     18 PROJE İÇİN 5 MİLYAR DOLAR 
     Dünya Bankası desteğiyle Türkiye halen 5 milyar 138 milyon dolarlık 18 projeyi yürütüyor. Bu projelerin ana başlıklar halinde dağılımı şöyle 
     -Altyapı ve enerji sektörü 1 milyar 173 milyon dolarlık 6 proje. 
     -Sağlık, eğitim ve sosyal projeleri kapsayan insani kalkınma 1 milyar 260 milyon dolarlık 5 proje. 
     -Tarımsal ve kırsal kalkınma 642.2 milyon dolarlık 4 proje. 
     -Ekonomi yönetimi, kamu sektörü ve finans 2 milyar 62 milyon dolarlık 3 proje. 
     Dünya Bankası verilerine göre, en son 1 Haziran Çarşamba günü 2 milyon 598 bin dolar borç geri ödemesi yapan Türkiye, bu yılın kalan döneminde 129 milyon doları faiz olmak üzere toplam 557.5 milyon dolar borç geri ödemesi yapacak. Böylece 17 yıl boyunca Dünya Bankası’na ödeme yapması gereken Türkiye’nin bu dönemde yapacağı toplam ödeme, 2.8 milyar doları faiz olmak üzere 9 milyar dolara ulaşıyor. Borç geri ödemesinde en yüklü dönemi ise 2006 yılı oluşturuyor. Türkiye’nin gelecek yıl Dünya Bankası’na 245 milyon doları faiz olmak üzere toplam 1 milyar dolar borç geri ödemesi gerekiyor. 
     Türkiye, 15 Haziran’da Bakü-Ceyhan Petrol İhracatı çerçevesinde Dünya Bankası’ndan kullandığı kredi taksiti olarak 264 bin, Çeşme-Alaçatı Su Deposu kredisi kapsamında da 444 bin dolar ödeyecek. Dünya Bankası’nın geri ödeme takvimine göre, kullanılan kredilere göre gelecek ay geri ödemesi yapılacak proje kredi tutarları şöyle 
     "1 Temmuz 2005 Tarımsal Araştırma 662 bin dolar, İstihdam ve Eğitim 886 bin dolar, Doğu Anadolu Su Havzası Rehabilitasyon 715 bin dolar. 
     15 Temmuz 2005 Ankara kanalizasyon 2.9 milyon dolar, 
     Tarımsal Araştırma 2.5 milyon dolar, İstihdam ve Eğitim 4.1 milyon dolar, Doğu Anadolu Su Havzası Rehabilitasyon 1.3 milyon dolar, Sulama Yatırımı ve Yatırımlarda Katılımcı Özelleştirme 1 milyon dolar, Endüstriyel Teknoloji 8.6 milyon dolar, İkinci İhracat Finansman Ara Kredisi 730 milyon dolar." 

ANKA 
     
</TEXT>
</DOC>
