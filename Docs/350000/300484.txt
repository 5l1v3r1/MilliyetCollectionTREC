<DOC>
<DOCNO> 300484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun18.html </URL>
<DATE> 2004/12/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
2004'te Türkiye-İngiltere ilişkileri... 
</HEADLINE>
<TEXT>

     Dilek Kocabaş bildiriyor 

Türkiye-İngiltere ilişkileri açısından 2004, başbakanlar düzeyinde karşılıklı ziyaretlerin yapıldığı yıl olması açısından dikkat çekti. 
     İngiltere Başbakanı Tony Blair'in Nisan 2004'te Ankara'ya yaptığı bir günlük çalışma ziyareti sırasında Türkiye'nin Avrupa Birliği üyeliğine İngiltere tarafından verilen destek bir kez daha en üst düzeyde vurgulanırken, iki ülke arasında diğer alanlardaki ilişkiler de pekiştirildi. 
     Başbakan olmadan önce, henüz Ak Parti liderliğine yeni seçilmişken İngiltere'yi ziyaret eden ve bu ziyaretinde Başbakan Tony Blair ile de görüşen Başbakan Recep Tayyip Erdoğan ise Blair'in Türkiye ziyaretinden yaklaşık 1 ay sonra Londra'ya ikinci kez, bu defa başbakan olarak geldi. Dünyanın en saygın eğitim kurumlarından Oxford Üniversitesi'nde Türkiye-AB ilişkileri ve Kıbrıs konularını içeren bir konferans veren Erdoğan, çeşitli zeminlerde Türkiye'nin AB üyeliği konusundaki kararlılığını vurguladı. İngiltere'yi yıl boyunca ziyaret eden bakanlar da muhatapları olan devlet adamlarından Türkiye'nin Avrupa Birliği üyeliği konusunda aynı kararlı desteği gördüler. 
     Yıl boyunca İngiliz basını da Türkiye'nin AB üyeliği çerçevesinde ortaya çıkan görüş ve tartışmalara geniş yer verdi. 
     Basın-yayın organları çoğu kez Avrupa'nın kapılarını ''Türkiye'nin yüzüne kapatmaması'' gerektiğine dair yorumlar yaparken, Fransa ve benzeri ülkelerin karşı çıkan tutumlarının altında ''nüfus ve din'' gibi etkenlerin bulunduğunu dile getirdi. Bu arada, Türkiye'nin makroekonomik dengelerindeki olumlu değişiklik İngiliz basınında sıkça işlenen konular arasında yer aldı. İngiliz basınındaki bu olumlu hava, hükümetin ekonomiden sorumlu bakanlarının Londra'ya yaptıkları ziyaretler sırasında da etkisini gösterdi. Maliye Bakanı Kemal Unakıtan ve ekonomiden sorumlu Devlet Bakanı Ali Babacan'ın Londra ziyaretleri sırasında yaptıkları konuşmalar, çok sayıda yabancı yatırımcı ve uluslararası finas kuruluşunun temsilcisi tarafından yakından izlendi. 
     Türk ev tekstili ve hazır giyim fuarlarıyla Türkiye'nin önemli ihracat kapasitesi İngiliz alıcısının dikkatine sunulurken, düzenlenen turizm fuarlarında da Türkiye'deki turistik potansiyel dikkatlere sunuldu. Bu çerçevede özellikle turizm alanında gerek turist sayısı, gerek toplam gelir açısından bir önceki yıla göre önemli ilerlemeler sağlandı. 
     Bu arada, ünlü fuar merkezi Ecxel'de açılan fuarda Türk aşçılar yemek yarışmalarında büyük başarılara imza atmayı başardı. 
     Sanat alanında da önemli çıkartmaların yapıldığı 2004 yılında ''Uzak'', ''Vizontele Tuuba'', ''GORA'' gibi birbirinden iddialı Türk filmleri üst üste gösterime girerken, bu filmlerin büyük çoğunluğu İngiliz eleştirmenlerden tam not aldı. 
     2004 yılı sona ererken yapılan Avrupa Birliği zirvesi ise İngiltere-Türkiye ilişkilerini taçlandıran gelişmelere sahne oldu. Türkiye'ye verdiği kesintisiz ve kararlı destekle dikkat çeken İngiliz hükümeti, zirve öncesinde yaptığı açık ve kapalı kulis faaliyetleriyle samimiyetini bir kez daha kanıtladı. 
     Başbakan Tony Blair, zirveye iki gün kala Avrupalı liderlerin büyük bölümüyle telefon diplomasisi yaparken, Almanya ve İtalya başbakanlarını da kendi ofisinde ağırladı. 
     İngiliz basını, bu görüşmelerde Blair'in Türkiye için ''bütün ağırlığını koyduğu''na dair yorumlar yaptı. 
     
</TEXT>
</DOC>
