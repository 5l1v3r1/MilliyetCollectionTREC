<DOC>
<DOCNO> 343942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun14.html </URL>
<DATE> 2005/05/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Rafsancani İlk adımı ABD atmalı 
</HEADLINE>
<TEXT>

     İran’da 17 Haziran’da yapılacak cumhurbaşkanlığı seçiminde aday olan eski Cumhurbaşkanı Ali Ekber Haşimi Rafsancani, ABD ile ilişkileri düzeltmek istediğini, ancak 25 yıllık husumeti ortadan kaldırmak için ilk adımı Washington yönetiminin atması gerektiğini söyledi. 
     Adaylığını açıklamasından bu yana verdiği ilk demecini Reuters ajansına veren Rafsancani, ülkesinin nükleer programlarından asla vazgeçmeyeceğini belirtti. Rafsancani, "Bu, topraklarımızdan bir kısmını vermek gibi olur. Uluslararası yasalarla ve hukukla uyum göz önüne alındığında, bu, ulusumuzun yasal hakkı" dedi. 
     Washington ile ilişkilerinin gündeminin birinci maddesini oluşturduğunu kaydeden Rafsancani, ABD’nin, dünyanın süper gücü olduğunun şüphe götürmediğini ve bunu görmezlikten gelmediklerini kaydetti. 
     Cumhurbaşkanı olması halinde amacının ABD’yi "Ortadoğu’daki maceraperestliğinden" caydırmak olacağını ifade eden Rafsancani, ikili ilişkiler için ise ilk adımı Washington’dan beklediklerini belirtti. 
     "Amerikalılar artık, şeytanca davranmaktansa, yavaş yavaş olumlu hareket etmeye başlamalı. Tavırlarındaki olumlu değişikliğe hemen karşılık beklememeliler. Bu zaman alır" diyen Rafsancani, Washington’un olumlu adım attığını gören İranlıların, ABD’nin düşmanca tavrından vazgeçtiğini hissedeceklerini belirtti. 
     Rafsancani, ABD’nin İran’ın dondurulmuş 8 milyar dolarlık malvarlığını serbest bırakmasının, ilk adım olarak iyi bir örnek teşkil edeceğini kaydetti. 
     Ülkesiyle Batı arasındaki sorunların çözümünde en iyi yolun, Avrupa ile ABD’nin güvenini kazanmak olacağını ifade eden Rafsancani, İran’ın, nükleer teknolojisini silah yapımında kullanmayacağı konusunda ikna edici olması gerektiğini kaydetti. 
     İran’da 1989-97 yılları arasında iki dönem cumhurbaşkanlığı yapan 70 yaşındaki Rafsancani, kamuoyu yoklamalarında yeniden favori 
     gösteriliyor. 
     
</TEXT>
</DOC>
