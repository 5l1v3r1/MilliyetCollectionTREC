<DOC>
<DOCNO> 324464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo02.html </URL>
<DATE> 2005/03/17/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
TSYD "Yılın Spor Adamı" ödülleri verildi... 
</HEADLINE>
<TEXT>

     Türkiye Spor Yazarları Derneği TSYD İzmir Şubesi'nin geleneksel ''Yılın Spor Adamı'' ödülleri, Ege'de Denizlispor Kulübü Başkanı Zafer Katrancı'ya, İzmir'de ise ARKAS Saint Joseph Başkanı Lucien Arkas'a, İzmir Valisi Yusuf Ziya Göksu tarafından törenle verildi. 
     Ödül törenine, Vali Yusuf Ziya Göksu, Denizli Vali Yardımcısı Kemal Yurtnaç, İzmir Emniyet Müdürü Halil Tataş, İzmir Gazeteciler Cemiyeti Başkanı Erol Akıncılar, UNIVERSIADE 2005 Oyunlar Genel Koordinatörü ve İcra Kurulu Başkanı Taha Aksoy, Futbol Federasyonu Üyesi Mahmut Özgener, Gençlik ve Spor İl Müdürü Sabri Sadıklar, kulüp başkanları, sporcular ve çok sayıda basın mensubu katıldı. 
     TSYD İzmir Şubesi Başkanı Mehmet Ali Okumuş, gelenekselleştirdikleri ödülleri, Katrancı ve Arkas'a, geçen yıl ''Yılın Spor Adamı'' seçtikleri İzmir Valisi Göksu'nun vermesinden büyük memnuniyet duyduklarını bildirdi. 
     İzmir Valisi Göksu, Katrancı ve Arkas'ın Türk sporuna büyük hizmetler verdiklerini belirterek, ''Ödül dağıtımı, gerçekten isabetli ve objektif. İki takıma da başarılar dilerim'' dedi. 
     Göksu, daha sonra Katrancı ve Arkas'a ödüllerini takdim etti. 
     Denizlispor Başkanı Zafer Katrancı, Türk ve Ege futboluna başarıyla hizmete devam edeceklerini belirtti. 
     Halkbank Erkekler Voleybol Birinci Ligi'nin İzmirli temsilcisi ARKAS Saint Joseph'in Başkanı Lucien Arkas da amaçlarının ligde başarılı olup, Avrupa kupalarında mücadele etmek olduğunu ifade etti. 
     
</TEXT>
</DOC>
