<DOC>
<DOCNO> 322146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun42.html </URL>
<DATE> 2005/03/09/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Eşcinsel çiftlere yurtdışından da evlatlık yolu açılıyor 
</HEADLINE>
<TEXT>

     Hollanda'da, evli ya da birlikte yaşayan eşcinsel çiftler, kısa bir süre sonra yurtdışından da evlatlık edinebilecekler. 
     Ana muhalefet partisi ve koalisyon ortağı iki partinin önerisiyle, konu mecliste yapılan tartışmalarda, çoğunluk, eşcinsel çiftlere yurtdışından evlatlık edinme olanağı sağlayacak yasa değişikliğine gidilmesi yönünde siyasi iradesini ortaya koydu. 
     Adalet Bakanı Piet Hein Donner de meclis çoğunluğunun iradesine uygun olarak, ilgili yasada eşcinsellerin evlatlık edinme konusunda hukuki haklarını güçlendirecek gerekli düzenlemelerin yapılacağını bildirdi. 
     Bakan Donner, şu anda eşcinsellere ülke dışından evlatlık olanağı tanıyan bir yasal düzenleme yapılsa dahi, bu kişilere evlatlık verebilecek ülke bulunmadığını, dolayısıyla düzenlemenin ölü doğmuş bir yasa olacağını belirtti. 
     Yasa değişikliği tasarısının hemen parlamentoya getirilmesi konusunda aceleci davranmayacaklarını bildiren Bakan Donner, yeni düzenlemenin en erken yaz aylarında parlamentoya sunulabileceğini kaydetti. 
     Donner, evli ya da birlikte yaşayan eşcinsel çiftlerin yurtdışından evlatlık edinememesini 'ayrımcılık' olarak gördüğünü de kaydetti. 
     Meclisteki tartışmalar sırasında öneriyi gündeme getiren partiler, hükümetin yasal düzenleme konusunda ağırdan alması halinde, kendilerinin ortak bir yasa değişikliği teklifini kısa süre içinde parlamentoya sunacaklarını bildirdiler. 
     Hollanda'da mevcut yasaya göre, evli ya da birlikte yaşayan eşcinsel çiftler, ancak belirli koşullar altında ülke içinden evlatlık edinebiliyorlar. 
     
</TEXT>
</DOC>
