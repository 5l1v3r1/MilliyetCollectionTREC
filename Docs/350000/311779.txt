<DOC>
<DOCNO> 311779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur20.html </URL>
<DATE> 2005/02/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İstanbul'a deniz taksiler geliyor... En fazla 10 kişi taşınacak... 
</HEADLINE>
<TEXT>

     Denizden hızlı ulaşım için 'Deniz Taksi' üretildi. Sistemde 60 durağa bağlı 250 tekne olacak. Deniz Taksi'yi kullanmak için cep telefonu mesajı yeterli olacak. Ancak projenin hayata geçmesi için öncelikle bürokratik engelleri aşması gerekiyor. 
     İstanbul'un bir yakasından diğerine geçmek istiyorsunuz. Trafik yine çıldırtıcı bir durağanlıkta ilerliyor. Vapur ve motora da uzaksınız. Peki ne yapacaksınız 
     Önümüzdeki günlerde hayata geçirilmesi planlanan bir projeyle Deniz Taksi çağırabilirsiniz. Üstelik bunun için bir cep telefonu mesajı göndermeniz yeterli olacak. 
     
     Günde 10-15 bin kişi 

     Projenin sahibi T-Design'ın Genel Müdürü Kerem Güvenç, İstanbul gibi metropollerin çağdaş ulaşım sistemlerine ihtiyacı olduğunu belirterek, Deniz Taksi projesiyle günde 10-15 bin kişi taşınacağını, böylelikle kara trafiğinin önemli ölçüde rahatlayacağını söylüyor. 
     Deniz Taksi'nin kıyısı olan her yerde kullanılmak üzere tasarlandığını belirten Güvenç, Rusya'dan Danimarka'ya, İtalya'dan Almanya'ya, Dubai ve Hırvatistan'a kadar birçok dış pazardan da Deniz Taksi'ye ciddi talepler geldiğini vurguluyor. 
     
     
     60 durakta 250 taksi 

     Tuzla'dan Büyükçekmece'ye kadar 60 durakta 250 taksinin çalışması planlanıyor. Altı ile 10 arasında yolcu kapasitesine sahip olacak taksilerde televizyon gibi konfora yönelik unusurlar da bulunacak. 
     Taksi ücretiyse kişi başına göre değil, güzergaha göre belirlenecek. Fiyatlar, kimi yerde karadaki taksilerden daha ucuz olacak. 
     
     Bürokrasiyi aşarsa göreceğiz 

     Ancak projenin hayata geçirilebilmesi için birçok resmi kuruluşun onay vermesi gerekiyor. Milli Emlak Müdürlüğü, Büyükşehir Belediyesi, İlçe Belediyesi, Boğaziçi İmar Müdürlüğü, Turizm Bakanlığı, Sahil Güvenlik Komutanlığı ve Çevre Bakanlığı bunlardan bazıları. 
     Eğer bütün resmi kuruluşlar onay verirse gelecekte İstanbul kıyılarında sarı renkli deniz taksilerini görmek mümkün olacak. 
     
     Deniz Taksi'nin özellikleri 

     
</TEXT>
</DOC>
