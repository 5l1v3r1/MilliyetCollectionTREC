<DOC>
<DOCNO> 349190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonyas01.html </URL>
<DATE> 2005/06/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ameliyat edilen "küçük denizkızı"nın durumu iyiye gidiyor... 
</HEADLINE>
<TEXT>

     Peru’da bacakları yapışık olduğu için "küçük denizkızı" olarak adlandırılan ve 3 gün önce ameliyat edilen Milagros Cerron’un, normal bir şekilde yeniden beslenmeye başladığı ve durumunun iyi olduğu bildirildi. 
     Cerron’u ameliyat eden ekibin lideri Dr. Luis Rubio, "küçük kızın ağızdan beslenmeye başlandığını, ameliyat sonrası yaralarında enfeksiyona dair bir belirtiye rastlanmadığını" belirtti. 
     Küçük kızın, halen yoğun bakım ünitesinde bulunduğu, ancak uyanık olduğu ve hareket ettiği, ziyaretçilere gülümsediği kaydedildi. 
     Doktorlar, yakın zamanda kas tedavisi görecek "denizkızının" 15 gün içinde bacaklarını bükmeye başlayabileceğini, hatta 2 yıla kadar adım atabileceğini belirtiyorlar. 
     İsmi İspanyolca "Mucize" anlamına gelen ve doğuştan bacakları uyluk kemiklerinden ayak bileklerine kadar yapışık 13 aylık Cerron’un doğum kusuruna 70 bin doğumda bir rastlanıyor. Dünyada "denizkızı sendromu" olan ve bugün hayatta olduğu bilinen üç kişi bulunuyor. 
     
</TEXT>
</DOC>
