<DOC>
<DOCNO> 324155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur38.html </URL>
<DATE> 2005/03/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İstanbul'da sahte polis operasyonu... 
</HEADLINE>
<TEXT>

     İstanbul'da, kendilerini Narkotik Şube Müdürlüğü'nde görevli polis memuru olarak tanıtıp babasını yakalamakla tehdit ettikleri bir kişiden 1000 Avro aldıkları öne sürülen 3 kişi yakalandı. 
     Asayiş Şube Müdürlüğü Gasp Büro Amirliği'nden alınan bilgiye göre, polise başvuran Nihat A, kendilerini Narkotik Şube Müdürlüğü'nde görevli polis memuru olarak tanıtan 3 kişinin, beyaz eşya ticareti yapan babası Abdülkadir A'nın uyuşturucu kaçakçılığından arandığını, ancak 1000 Avro vermesi halinde bu işi kapatacaklarını belirtmeleri üzerine istenen parayı ödediğini bildirdi. 
     Bunun üzerine harekete geçen polis, olay failleri Adem T, Mehmet D. ve Osman Y'yi, Büyükçekmece'de bir taksiye binerek kaçmak isterlerken kovalamaca sonucu gözaltına aldı. 
     Bu kişilerin üzerlerinde ve gösterdikleri yerlerde yapılan aramalarda, üzerinde Adem T'nin fotoğrafı bulunan 1 adet sahte avukatlık kimliği, 1 adet el telsizi, 1 adet kelepçe, 1 adet polis kokartı, 1 adet sahte arama kararı ile 1 adet bıçak ele geçirildi. 
     Gözaltına alınan bu kişilerden Adem T'nin, ''emniyeti suiistimal'', ''unvan gaspı'', ''sahte kimlik taşımak'', ''sahte kredi kartıyla dolandırıcılık'', ''polis gibi davranarak menfaat temin etmek'', ''mühür fekki'' ve ''Ateşli Silahlar Kanunu'na muhalefet'', polislikten çıkarılan Mehmet D'nin de ''düşük ayarlı altın satmak'', ''piyasaya sahte hisse senedi sürmek'', ''6 kez adam kaçırmak'', ''sahte kimlik taşımak'', ''gasp'' ve ''hürriyeti tahdit'' suçlarından poliste kayıtlarının olduğu öğrenildi. 
     Üniversite öğrencisi Nihat A'nın zenginliğine imrenerek Osman Y'yi azmettirdiği belirtilen Erkan A'nın da yakalanmasına çalışıldığı bildirildi. 
     Zanlıların, 1000 Avro aldıktan sonra aileden 40-50 bin Avro daha almaya hazırlandıkları, ancak Nihat A'nın polise başvurmasıyla amaçlarına ulaşamadan yakalandıkları öğrenildi. 
     
</TEXT>
</DOC>
