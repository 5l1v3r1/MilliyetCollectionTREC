<DOC>
<DOCNO> 343255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun23.html </URL>
<DATE> 2005/05/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Rumlar, Türklere seçme ve seçilme hakkı vermeye hazırlanıyor 
</HEADLINE>
<TEXT>

     Güney Kıbrıs Rum Yönetimi GRKY , Rum kesiminde yaşayan 2 bin kadar Kıbrıslı Türke seçimlerde oy kullanma ve cumhurbaşkanlığı seçimi hariç diğer seçimlerde aday olma hakkı veren bir yasa tasarısını meclise sundu. 
     Rum basınına göre, Meclis İçişleri Komitesi’nde dün görüşülmeye başlayan tasarı, Kıbrıslı Türklerin yerel yönetim, milletvekilliği ve cumhurbaşkanlığı seçimlerinde oy kullanabilmelerini, cumhurbaşkanlığı seçimi dışındaki seçimlerde aday olabilmelerini öngörüyor. 
     Kıbrıslı Türkler, Güney Kıbrıs’ta 6 ay süreyle kaldıktan sonra seçim kütüğüne kaydedilecek. 
     Meclis Komite Başkanı Andros Kiprianu, milletvekillerinden ilgili yasa tasarısını incelemelerini ve üç hafta sonra görüşlerini bildirmelerini istedi. 
     Rum milletvekilleri, Rum İçişleri Bakanlığı Genel Müdürü Lazzaros Savvidis’e, "Güneyde yaşayan 2 bin kadar Kıbrıslı Türk, anayasanın tam olarak uygulanmasını ve cumhurbaşkanı muavinliği makamı ve milletvekilliği sandalyelerinin yüzde 30’unu doldurmayı talep ederlerse ne olacak " sorusunu yönelti ve Savvides, "bunun siyasi bir konu olduğunu, sözlü değil, yazılı cevap vereceğini" söyledi. 
     
</TEXT>
</DOC>
