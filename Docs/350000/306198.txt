<DOC>
<DOCNO> 306198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur03.html </URL>
<DATE> 2005/01/13/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Müzik dinlerken egzoz gazından zehirlenerek öldü 
</HEADLINE>
<TEXT>

     Recep İSTEK KAYSERİ, DHA 

KAYSERİ'de kapalı garajda kendisine ait otomobilde müzik dinleyen, 24 yaşındaki Özkan Aras, egzozdan çıkan gazlardan zehirlendi. Otomobilin içinde baygın bulunan motor tamircisi Aras, kaldırıldığı hastanede kurtarılamadı. 
     Olay, Battalaltı Mahallesi Munzur Sokak 45 sayılı tek katlı evin bahçesindeki kapalı garajda meydana geldi. Yeni Sanayi Bölgesi'ndeki bir motor tamir atölyesinde kalfa olarak çalışan Özkan Aras, 38 FE 329 plakalı Şahin' marka otomobilde geceyarısı müzik dinlemeye başladı. Isınmak için otomobilin motorunu çalıştıran Özkan Aras, müzik dinlerken sıcağın ve egzozdan çıkan gazın etkisiyle kendinden geçerek, uyuya kaldı. Özkan'ın odasına dönmemesinden şüphelenen babası Dursun ve evdeki yakınları garajdaki otomobilin içinde baygın halde bulunan Özkan Aras'ı, Devlet Hastanesi'ne götürdü. Acil Servis Yoğun Bakım Ünitesi'nde müdahale edilen Özkan Aras, kurtarılamadı. Savcılık, olayla ilgili soruşturmaya başladı. 
     
</TEXT>
</DOC>
