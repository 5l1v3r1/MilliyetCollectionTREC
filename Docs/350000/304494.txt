<DOC>
<DOCNO> 304494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas03.html </URL>
<DATE> 2005/01/07/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Çin'in 1 milyar 300 milyonuncu bebeği 
</HEADLINE>
<TEXT>

     PEKİN DHA 

      ÇİN dün sabah 1 milyar 300 milyon nüfusa ulaştı... Pekin Hastanesi'nde doğan 3.66 kilogramlık bebeğin cinsiyeti erkek. Ülkede 1 milyar 200 milyonuncu bebek 10 yıl önce doğmuştu. 
     Hastanede doğan 1 milyar 300 milyonuncu bebeğin büyük olasılıkla başka bir kardeşi olmayacak Bu, Çin'de zorunlu olarak uygulanan 'her aileye tek çocuk' politikasının bir sonucu. Ancak bu politika 'tek başına' büyüyen bu çocukların birçok olumsuzlukları da yaşamaları kaçınılmaz oluyor. Çin'de el bebek gül bebek büyüyen tek çocuklar çoğunlukla şımarık, bencil ve dik kafalı. Anne-baba, büyük dedeler ve nineler, kısaca tüm akrabaların bu tek çocuğa olan sevgileri aşırı. Bu ilgi mesela çocuğun beslenmesine de yansıyor. Çin'in büyük kentlerinde her üç çocuktan biri yaşına oranla fazla kilolu. Sorun sadece beslenmede değil yaşamın her alanında görülüyor. Mesela, metroda boşalan koltuğa annenin değil çocuğun oturmasına izin verilmesi de şaşırtıcı değil. 
     
     BEBEĞİN ERKEK OLMASI TESADÜF MÜ 
     Çin'in özellikle Hainan, Guangdong eyaleti ve Guangxi Zhuang Özerk Bölgesi, Çin'de yeni doğan erkek çocukların kızlara oranının en yüksek olduğu bölgeler. Buralarda dünyaya gelen her 100 kıza karşılık erkek çocuk rakamı 140'larda hatta 150 ve 160'lara da çıkıyor. Gelişen teknoloji ana karnındaki bebeğin cinsiyetini belirlediği için 1990'da yeni doğan kız çocuğa karşı erkek çocuk oranı 111'e, 2000'de 117'ye tırmandı. 2020'de bütün bu çocuklar büyüyecek ve Çin'de eş arayan genç sayısı 40-50 milyona çıkacak. Haliyle Çin toplumunu fuhuş ve kadın ticaretinde artış, erkekler arası rekabet, toplumsal karışıklıklar ve asayiş sorunları bekliyor 
     
     KIZ ÇOCUĞU OLANLARA İSTİSNA 
     Çin Komünist Partisi de bir süre sonra buna karşı tedbir olarak ilk çocuğu kız olan köylülere istisnalar getirdi. Özellikle kentlerdeki erkek çocuk sahibi aileler ileride çocuklarına nasıl bir eş bulabileceklerini şimdiden düşünmeye başlamaları oldukça insani. Hükümet artık nüfus dengesinin bozulduğu bölgelerde daha sert cezalara başvurmaya, cinsiyet ayrımcı kürtajların yapıldığı bazı hastaneleri kapatmak gibi sert önlemler almaya başladı. 
     
</TEXT>
</DOC>
