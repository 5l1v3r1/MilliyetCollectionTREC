<DOC>
<DOCNO> 326863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/siyaset/axsiy01.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan bizleri üzdü 
</HEADLINE>
<TEXT>


Denktaş'ın torunu Rauf Kürşat, "Rumlarla dolaştığımızı iddia etmek insafsızlıktır" dedi 

SEFA KARAHASAN Lefkoşa 


Başbakan Recep Tayyip Erdoğan'ın, "Güney Kıbrıs pasaportuyla güneyde geziyorlar" dediği KKTC Cumhurbaşkanı Rauf Denktaş'ın torunları, "Hiçbir dayanak olmamasına karşın, siyasi tartışmalara malzeme yapılmalarının hak ve adalete sığmadığını" savundular. 
Denktaş'ın 11 torunu adına, Güney Kıbrıs'tan pasaport almasıyla gündeme gelen Rauf Kürşat yaptığı yazılı açıklamada, "Sayın Erdoğan'ın açıklaması hepimizi bir kez daha üzmüştür" ifadesini kullandı. Torun Denktaş, "Hiçbir gerçekle ilgisi olmamasına karşın, bizlerin Güney Kıbrıs'ta Rumlarla dolaştığımızı iddia etmek, en basit deyimiyle insafsızlık ve vicdansızlıktır" dedi. 
KKTC Cumhurbaşkanı Rauf Denktaş da, önceki gün Milliyet'in manşetten verdiği "AKP yüzünden ayrılıyorum" açıklamasını eleştiren Başbakan Erdoğan ile Dışişleri Bakanı Abdullah Gül'e yazılı yanıt vereceğini bildirdi. Denktaş, "Bu mevkide hiçbir zaman Türk hükümeti ve Dışişleri Bakanı ile basın yoluyla münakaşa yapılmaz. Böyle bir lüksümüz yoktur" diye konuştu. 
Denktaş, torununun Güney Kıbrıs'tan pasaport almasıyla ilgili olarak da, "Torunum pasaportu iznimle aldı, bugün torunumu tenkit edenler, binlerce insan pasaport alırken 'tıs' diye sesini çıkarmadı" şeklinde konuştu. 


</TEXT>
</DOC>
