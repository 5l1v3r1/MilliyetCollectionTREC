<DOC>
<DOCNO> 328021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/ydemirkol.html </URL>
<DATE> 2005/03/29/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Galibiyet bu kez kolay 
</HEADLINE>
<TEXT>


Grubumuzun iki temel özelliği var. Bu bir deplasmancılar grubu, ve bugüne kadarki grupların en dengelisi. Türkiye, Ukrayna, Danimarka ve Yunanistan iyi savunma yapan, agresif orta sahalara sahip, hızlı çıkıp direkt kaleye yönlenen oyun tarzıyla üst düzey futbol oynuyor. Arnavutluk ve Gürcistan ise aynı işi daha orta seviyede yapıyor. Bunun yanı sıra ilk 4 ekip oyun yapısını 1 veya 2 üst düzey oyuncu üzerine kuruyor. 
Sondan başlarsak, Yıldıray'ın katılımı bizi artık başka takım yaptı. Sakatlık nedeniyle uzak kaldığı dönemde çok iyi oynadığımız maçlarda bile sonuç alamayışımız tesadüf değil. Kötü oynadığımız maçta Arnavutluk'u 23 sene sonra, hem de -deplasmancılar grubu gerçeğiyle - evimizde yenmemiz de. Emre'yle gösterdikleri uyum takımda başka hiçbir ikilide yok. Şimdi takım bu ikili çevresinde kurulacak. Tabii bu orta ve uzun vadede büyük bir riski de işaret ediyor. İki oyuncu da çok kolay sakatlanan bünyelere sahipler. Sürekli yararlanmak mümkün olmuyor. Nasıl yapılır bilmiyorum, ama alternatiflerini yaratmak gerekli. Öte yandan sisteme baktığımızda, bu ikili Arnavutluk maçında Koray'la uyum sağladı, ama Hamit yerini yadırgadı. Buraya top kullanabilen, hızlı çıkabilen ve savunma yönü olan bir oyuncu bulmak gerekiyor. Ayhan olabilir, ama kanımca kaleye seri şekilde gidebilen Tuncay daha uygun. Bunun yanı sıra orta sahayı bir kişi artırıp Gökdeniz'i oyuna sürüp, Necati'yi kulübeye çekmek de muhtemel bir hamle. Çünkü Gürcistan'ı orta sahadan hızlı çıkışlarla vuracağız. 

İdeal ortam 
Gelelim maçın stratejisine. Kazanmak zorundayız, ama Gürcistan kadar değil. Onlar 5 puandalar ve kayıp, onları dışarıda bırakacak. Gürcistan iyi bir kontr takımı olmakla birlikte, hücum ya da denge stratejisiyle çıktığı maçlarda savunmada çok hata yapıyor. Geri dönmekte zorlanıyorlar. Bu, bizim en iyi yaptığımız iş olan baskınlar için ideal ortam. Yıldıray, Emre, Gökdeniz ve Tuncay'la önde basıp dengelerini bozup Gürcistan'ı vurabiliriz. Burada Yanal'ın önünde önemli bir karar var. Forvet tercihi. Kanımca Yanal, Ersen Martin'i bu maç için çağırdı. Top tutan, dağıtmayı iyi bilen, 1.97'lik boyuyla hava hakimiyeti iyi bir oyuncu, ama golcü değil. Onu hücumda libero olarak kullanıp, golcü orta sahalarımıza yol açabilir. 
Yani önde basıp, top kapıp yapacağımız baskınlar ve sıkıştığımızda Ersen'i kullanarak yine kalabalık çıkma imkanı. Bu maç bize yakın. Yeter ki, az hata yapalım. Ve sonra asıl düşünmemiz gerekene bakalım. İki deplasman üstadı, Danimarka ve Yunanistan'ı nasıl yeneceğimizi. İnanın Ukrayna'yı Kiev'de devirmek bile bu iki maçtan kolay olacak. 

Galatasaray küme düştü 

Özellikle Milliyet'te konu ile ilgili çok iyi haber yorumlar ve sayfalar yapılıyor. Diğer gazetelerde de. Gerçekten acı bir durum. Ama haber dışı işlerde, yapılan yorumlarda bir kolaycılık, haksızlık ve acımasızlık var. Eğer BJimnastikK 100. yılını 100 yıl önce olmayan futbol takımının şampiyonluğuyla ve jimnastik şubesi yokken kutladığında, o yönetime övgüden başka bir şey yağdırmadıysak, bugün de biraz frene basmalıyız. 

A milli takım 

Kelimelere çok takmamak lazım, önemli olan anlatabildikleridir. Her ne kadar muhafazakar dilciler bu tavra şiddetle karşı çıksa da benim düsturum bu. Ancak şu A Milli Takım tamlamasından, hem bir kelime ısrafı olması hem de yanlış bir anlam yaratması gerekçesiyle kurtulmalı. Bir ülkenin bir tane Milli Takımı vardır ve buna A eklemek yersiz ve anlamsızdır. Diğerlerini ayırt etmek Ümit, Genç, 2, B, Yıldız, Süper Genç kullanılabilir sadece. Milli takım ise tektir. A da gereksizdir. 

Teknik değiliz 

Çapaları ya da savunma göbeğinde yabancı olmayan bir takımın Türkiye'de kısa vadede başarılı olmasına imkan yok. Son 20 yılda şampiyon olan kaç takımda bu 4 temel oyuncunun tamamı Türk'tü ki Şu bir gerçek, oyuncularımız temel eğitimlerinde bu bölge için gereken teknik alt yapıyı almıyorlar. Bu mevkiye gelen ortalama yabancıların hemen yıldız oluşu bundan. Sonuç olarak teknik oyunculara sahip olduğumuz koca bir yalan. Aurelio, Saidou, Song, Tomas, Ronaldo, Luciano ve hatta D'Haene gibi ülkelerinde sıradan olan oyuncuların bizde vazgeçilmez oluşu manidardır. Ve bu yapıdan biz milli takım yapmaya çalışıyoruz. İbrahim Toraman, Servet ve Tolga ile. Sorun çok derin. 



</TEXT>
</DOC>
