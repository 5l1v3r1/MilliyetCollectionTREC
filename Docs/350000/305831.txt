<DOC>
<DOCNO> 305831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo11.html </URL>
<DATE> 2005/01/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İbrahim yine oynamadı, Supersonics, Clippers'ı 104-99 yendi... 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 8 maçla devam edildi. 
     Batı Konferansı Kuzeybatı Grubu'nun lideri Seattle Supersonics, sahasında Los Angeles Clippers'ı 104-99 yenerek, ligdeki 25. galibiyetini aldı. 
     Supersonics'e sezon başında transfer olan ancak bir türlü forma şansı bulamayan İbrahim Kutluay, Clippers maçına da yedek çıktı. 
     Supersonics'te Ray Allen, 31 sayı, 6 ribaunt ve 7 asistle takımının en skorer oyuncusu olurken, 18 sayı ve 7 ribauntla oynayan Sırp forvet Vladimir Radmanoviç de takımının galibiyetine katkı sağladı. 
     Los Angeles Clippers'ta 20 sayı, 3 ribaunt ve 7 asistlik mücadele sergileyen Corey Maggette'nin yanısıra 17 sayı ve 11 ribauntla double-double yapan Elton Brand da yenilgiyi engelleyemedi. 
     NBA'nin bu sezon en iyi çıkış yapan takımı Phoenix Suns, sahasında ligin diğer bir iddialı takımı Miami Heat'i 122-107 yenerek galibiyet sayısını 31'e yükseltti. 
     Bu sezon çıktığı 35 maçta yalnızca 4 yenilgi alan Suns, lig tarihinin en iyi başlangıç yapan takımı rekoruna koşuyor. 
     Suns'ta Amare Stoudemire, 34 sayı, 7 ribaunt ve 2 asistlik performansıyla takımını galibiyete taşırken, 26 sayı ve 11 ribauntla double-double yapan Shawn Marion ile birlikte, 24 sayı ve 9 ribauntla etkili bir oyun çıkaran Joe Johnson, galibiyete katkı sağladı. 
     Doğu Konferansı Güneydoğu Grubu'nda lider durumda bulunan Miami Heat'te ise dev pivot Shaquille O'Neal, 34 sayı ve 11 ribautla double-double yapmasına karşın yenilgiyi engelleyemezken, 23 sayı, 5 ribaunt ve 8 asistle Dwayne Wade'in ve 16 sayı ve 6 ribauntla da Udonis Haslem'in çabaları galibiyet için yeterli olmadı. 
     NBA'nin iki güçsüz takımının karşı karşıya geldiği maçta Atlanta Hawks, sahasında Milwaukee Bucks'ı 103-80 yenmeyi başardı. 
     Maçta 27 dakika forma giyen Gürcü asıllı Türk vatandaşı Zaza Pachulia, 8 sayı, 8 ribaunt, 1 asist ve 1 top çalmayla maçı tamamladı. 
     
     Ligde diğer maçlarda alınan sonuçlar şöyle 
     Cleveland Cavaliers-Charlotte Bobcats 100-98. 
     Detroit Pistons-New Jersey Nets 89-80. 
     New Orleans Hornets-New York Knicks 88-82. 
     Indiana Pacers-Memphis Grizzlies 86-85. 
     Sacramento Kings-Denver Nuggets 109-100. 
     
</TEXT>
</DOC>
