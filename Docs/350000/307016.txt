<DOC>
<DOCNO> 307016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur36.html </URL>
<DATE> 2005/01/16/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Medturk denizaltı kablosu koptu... 
</HEADLINE>
<TEXT>

     Türkiye'nin yurt dışı internet erişimini sağlayan alternatif kablolarından biri olan Marmara Denizi'ndeki MedTurk denizaltı kablosunun koptuğu bildirildi. 
     Türk Telekom'dan yapılan açıklamaya göre kablo, henüz bilinmeyen bir nedenle bugün saat 16.15'de koptu. 
     Kablonun kopması nedeniyle, Türkiye'nin 8.8 Gbps olan yurt dışı internet kapasitesinin, 3 Gbps'lik bölümü karşılanabiliyor. 
     Alternatif güzergahlardan kapasite temin etme çalışmaları ise sürüyor. 
     
     TÜRK TELEKOM ''ALTERNATİF GÜZERGAHLARDAN YENİ EK KAPASİTE TEMİN ETME ÇALIŞMALARI SÜRÜYOR'' 

     Türkiye'nin yurt dışı internet erişimini sağlayan alternatif kablolarından biri olan Marmara Denizi'ndeki MedTurk denizaltı kablosunun kopmasının ardından, alternatif güzergahlardan yeni ek kapasite temin etme çalışmalarının sürdürüldüğü bildirildi. 
     Türk Telekom'dan yapılan açıklamada, MedTurk denizaltı kablosunun, bugün saat 16.15'de kopma nedeni araştırılırken, kopan kablonun tamir edilmesi çalışmalarının da başlatıldığı bildirildi. 
     Açıklamaya göre, Türk Telekom'un günün en yoğun saatlerinde karşılaştığı maksimum 7 Gbps'lik kapasite ihtiyacının yüzde 56'sı olan 3.9 Gbps'lik kısmı, kablonun kopmasından sonra hizmete verilen yedek kapasitelerle karşılanıyor. 
     Alternatif güzergahlardan yeni ek kapasite sağlama yönünde çalışmalar sürerken, yarın konuyla ilgili olumlu sonuçlar alınabileceği öngörülüyor. 
     
</TEXT>
</DOC>
