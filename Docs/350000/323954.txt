<DOC>
<DOCNO> 323954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun14.html </URL>
<DATE> 2005/03/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ABD'li profesör Türkiye'deki ABD karşıtlığının bahanesi yok 
</HEADLINE>
<TEXT>

     WASHİNGTON ANKA 

ABD'de, Türkiye'deki Amerikan karşıtlığına ilişkin tartışmalar sürüyor. ABD'deki Lehigh Üniversitesi ögretim üyesi Prof.Henri Barkey, ABD'nin davranışlarının, Türk politikacıları ve gazetecilerinin Amerika karşıtı söylemleri için bir bahane olamayacağını savundu. 
     Türkiye'deki yoğun ABD karşıtlığı, ABD yönetimince finanse edilen Amerika'nın Sesi Radyosu'nun İngilizce yayınında değerlendirildi. 
     ABD'nin Türkiye'yi işgali senaryosunun işlendiği "Metal Fırtına" romanının en çok satan kitaplar listesine girdiğine dikkat çeken Amerika'nın Sesi, BBC anketinin, Türkiye'nin Amerika karşıtlığının en yoğun olduğu ülke olarak gösterdiğini anımsattı. 
     
     "TÜRKİYE'DE PARANOYA VAR" 

     Amerika'nın Sesi Radyosu'na konuşan Lehigh Üniversitesi'nin uluslar arası ilişkiler Profesörü Henri Barkey, Türkiye'nin Irak'a ilişkin kaygılarını değerlendirdi. 
     Irak'taki bağımsız bir Kürt devletinin kurulmasının, Türkiye'deki Kürtler için olumsuz bir örnek oluşturulmasından korkulduğunu kayeden Barkey, Türkiye'deki bu endişeleri "paranoya" ve "çok abartılı" olarak nitelendirdi. 
     ABD'nin, AKP'ye iktidara geldiğinde çok destek verdiğini, Türkiye'yi bir model olarak gördüğünü kaydeden Barkey, ancak Washington'un Türkiye'nin Amerikan güçlerine izin vermemesi nedeniyle ilişkilerin soğuduğunu kaydetti. Buna karşın, ABD'nin davranışlarının Türk politikacı ve gazetecilerinin Amerikan karşıtı söylemleri için bahane oluşturmadığını savunan Barkey, Washington'un söylediği hiç bir şeye Türkiye'de inanılmadığını savundu. 
     Henri Barkey, Türk gazetelerinde ABD konusunda yayınlanan iddialara dikkat çekerken bazı Türk politikacılarının Washington'u "soykırım"la suçladığını anımsattı. Barkey "Diyalog zamanı geldi. ABD ve Türk yetkilileri, masaya oturarak ilişkileri iyileştirmek için atılacak adımları belirlemelidir. İki ülke, mevcut hıncın sürmesine izin vermeyecek kadar birbiri için önemlidir" dedi. 
     
</TEXT>
</DOC>
