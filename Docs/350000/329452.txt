<DOC>
<DOCNO> 329452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur44.html </URL>
<DATE> 2005/04/01/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Belediye, Abdullah Kiğılı villasını yıktı 
</HEADLINE>
<TEXT>

     Pendik Göçbeyli Köyü'nde bulunan ve Kiğılı mağazalar zincirinin sahibi işadamı Abdullah Kiğılı'ya ait olan inşa halindeki villa, kaçak olduğu gerekçesiyle Pendik Belediyesi zabıta ekiplerince yıkıldı. 
     Aynı bölgede bulunan ve 13 tanesi eski İTO Başkanı Mehmet Yıldırım'ın oğlu Oğuzhan Yıldırım'a ait olduğu tespit edilen inşaat halindeki kaçak 15 villa daha yıkılacak. 
     Pendik Belediyesi İmar Müdürü Ercan Akbulut, AA muhabirine yaptığı açıklamada, Göçbeyli Köyü Çiftlik Kent Sitesi'nde 16 adet kaçak villa tespit edildiğini ve bunların yıkımına başlandığını bildirdi. 
     Jandarma tarafından villaların birin işadamı Abdullah Kiğılı'ya, 13'ünün eski İTO Başkanı Yıldırım'ın oğlu Oğuzhan Yıldırım'a, birinin Haluk Tuncel'e, sonuncusunun da Tuncer Baykul'a ait olduğunun belirlendiğini ifade eden Akbulut, şunları kaydetti 
     ''Kaçak oldukları tespit edilen 16 adet villanın inşaatlarının durdurulması için önceden tebligat yapılmış, ancak buna rağmen bazılarının inşaatına devam edilmiştir. Tebligatlar yapıldıktan sonra bu kaçak villalar için yıkım kararı alınmıştır. Bu karar çerçevesinde bugün Abdullah Kiğılı'ya ait villa yıkılmıştır. Temeli atılmış inşaat halindeki 15 kaçak villanın yıkımı da, önümüzdeki günlerde gerçekleştirilecektir.'' Bu arada, Çiftlik Arsa ve Konut Yapı Kooperatifi tarafından yaptırılan Çiftlik Kent Sitesi'nde bulunan Kiğılı'ya ait 2 katlı villa inşaatı, yıkım ekiplerince tamamen yıkıldı. 
     
</TEXT>
</DOC>
