<DOC>
<DOCNO> 333259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun18.html </URL>
<DATE> 2005/04/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Rumsfeld ABD, yeni Kırgız yönetimini destekliyor 
</HEADLINE>
<TEXT>

     ABD Savunma Bakanı Donald Rumsfeld, eski devlet başkanı Askar Akayev'in devrilmesinden sonra kurulan yeni Kırgızistan yönetimini desteklediklerini söyledi. 
     Pakistan temaslarını tamamladıktan sonra bugün Bişkek'e gelen Rumsfeld, geçici Devlet Başkanı ve Başbakan Kurmanbek Bakiyev ile görüştükten sonra ortak basın toplantısı düzenledi. 
     Rumsfeld, ABD yeni Kırgız yönetimine ''istikrarlı, modern ve zengin bir demokrasi kurma yönündeki önemli çabalarında başarılar diliyor'' dedi. 
     Bakiyev ise ABD'nin ülkesindeki hava üssünü kullanmaya devam edeceği garantisini tekrarladı. Bakiyev ayrıca 10 Temmuz'da yapılacak devlet başkanlığı seçiminin özgür ve adil olacağını söyledi. 
     Kurmanbek Bakiyev ayrıca eski devlet başkanı Akayev'in aniden ülkesine geri dönen kızı Bermet Akayeva ve zengin eşi Adil Toygonbayev'e herhangi bir engel çıkarmayacaklarını söyledi. 
     Bakiyev, eski devlet başkanının ailesinin mallarının kamulaştırılmasıyla ilgili sorunlara mahkemelerin bakacağını da belirtti. 
     Bu arada Rumsfeld, Bakiyev ve diğer yetkililerle yaptığı görüşmelerden sonra, Bişkek Uluslararası Havaalanı'nın yanındaki ABD'nin Genci Hava Üssü'ne gitti. 
     
     ''KIRGIZİSTAN'IN ORTA ASYA'DAKİ STRATEJİK ÖNEMİ DEĞİŞMEZ'' 

     ABD Savunma Bakanı Donald Rumsfeld, ''iktidarın değiştiği Kırgızistan'ın Orta Asya'daki stratejik öneminin değişeceğini sanmadığını'' söyledi. 
     Rumsfeld, Kırgızistan Devlet Başkanı Vekili ve Başbakan Kurmanbek Bakiyev ile ortak basın toplantısında, Kırgızistan'daki olayları dünyanın dikkatle izlediğini ifade ederek, ''Kırgız halkının demokrasiyi seçmesinden dolayı memnunum'' dedi. 
     Rumsfeld, ''Kırgızistan'da meydana gelen olaylar, ülkenin Orta Asya'daki stratejik önemini etkilemez ve ben Kırgızistan'ın bölgedeki stratejik öneminin değişeceğini sanmıyorum'' diye konuştu. 
     Rumsfeld, ABD ile Kırgızistan arasındaki askeri-teknik, uluslararası terörle mücadele ve Afganistan'ın kalkınmasında destek konularında işbirliğinin süreceğini ifade etti. 
     Donald Rumsfeld, Bakiyev ile görüşmesinde ayrıca Bişkek Uluslararası Manas Havaalanı'nda bulunan Amerikan askeri üssü konusunun gündeme geldiğini söyledi. Rumsfeld, sürekli gündemde bulunan AWACS uçaklarının ise bu görüşmede ele alınmadığını belirtti. 
     
     BAKİYEV ÜLKEMİZDE EK YABANCI ASKERE GEREK YOK 

     Bakiyev ise ülkesinde yeteri kadar yabancı asker bulunduğunu ifade ederek, ''Kırgızistan'da şu anda durum tamamen kontrolümüz altındadır. Bu yüzden, güvenliği sağlamak için dahi olsa, Kırgızistan topraklarında ek yabancı askere gerek yok'' dedi. 
     Kırgızistan silahlı kuvvetlerinin ülkede kontrolü elinde tutma gücüne sahip olduğunu belirten Bakiyev, Rumsfeld ile görüşmelerinde, ''sürekli gündemde tutulan Amerikan AWACS uçaklarının Kırgızistan'a konuşlandırılması konusunun ele alınmadığını'' açıkladı. 
     ''Görüşmede özellikle iki ülke arasında askeri, ekonomik, siyasi işbirliği konuları ele alındı'' diyen Bakiyev, iki ülke arasında daha önce imzalanan tüm anlaşmalara sadık kalınacağını kaydetti. 
     
</TEXT>
</DOC>
