<DOC>
<DOCNO> 340757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/dunya/axdun02.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fotomontaj' iddiası 
</HEADLINE>
<TEXT>


Gazimağusa Limanı'nda KKTC bayrağıyla görüntülenen Yunan gemisinin kaptanı, fotoğrafın montaj olduğunu öne sürdü 

SOFIA ANGELİDİS, TAKİ BERBERAKİS ATİNA DHA 


KKTC'ye uygulanan uluslararası ambargoyu delerek Gazimağusa Limanı'na demirleyen Yunan bandıralı 'Aegean Sun' adlı geminin kaptanı, gemiyi kiralayan İngiliz şirketi tarafından 'aldatıldığını' öne sürerken, gemide görülen KKTC bayrağının da fotomontaj olduğunu iddia etti. Kaptan Stathis Stilianos daha önce, gemiyi kiralayan İngiliz Euromed şirketi tarafından kandırıldığını ve Hatay için yola çıkan geminin rotasının sonradan şirket tarafından Gazimağusa'ya çevrildiğini iddia etmişti. KKTC gazetesi Yeni Düzen'de yayımlanan fotoğrafla ilgili de bir açıklama yapan Stilianos, "Gemiye KKTC bayrağı çekmedim. Fotoğraftaki bayrak fotomontaj eseridir" dedi. 
216 adet kullanılmış otomobili limana boşaltan geminin KKTC'ye demirlemesi Rum basında tepkilere neden olmuş ve bu olay Rumlar tarafından, 'Yunanistan'ın KKTC ile doğrudan ticaret yapması' olarak nitelendirilmişti. 
Öte yandan, Stilianos dün Aegean Sun'ın Pire limanına varması ardından sorgulanmak üzere Pire Liman Polis karakoluna götürüldü. Yunanlı kaptanın tutuklanıp tutuklanmayacağına bu sabah Pire savcılığı karar verecek. Yunan denizcilik bakanı Manolis Kefaloyanis, "Yunan milli çıkarlarını zedelediği için" kaptana en ağır cezanın verilmesini istedi. 


</TEXT>
</DOC>
