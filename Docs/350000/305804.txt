<DOC>
<DOCNO> 305804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy13.html </URL>
<DATE> 2005/01/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yeni 'Kardak Krizi'nin ikinci perdesi... 
</HEADLINE>
<TEXT>

     Yunanistan'ın Kardak açıklarında bir Türk Sahil Güvenlik Botunun demirlediği gerekçesiyle Türkiye'ye tepki göstermesinin ardından bir Yunan balıkçı teknesi, Kardak civarında ihlal ettiği Türk karasularından çıkarıldı. 
     Dışişleri Sözcüsü Namık Tan, haftalık olağan basın toplantısında Yunanlıların Türk Sahil Güvenlik Komutanlığı'na bağlı botların Kardak açıklarında demirlediği gerçeksiyle gösterdiği tepkiyi değerlendirdi. 
     Türkiye'nin Kardak konusundaki tutumunun belli olduğunu, bu tutumun taraflarca gayet iyi bilindiğini ifade eden Tan, "Bu çerçevede, Sahil Güvenlik Komutanlığı'na bağlı botlar, Kardak çerçevesindeki olağan faaliyetlerini sürdürmektediler" dedi. 
     Namık Tan, bir Yunan balıkçı teknesinin Kardak civarında Türkiye'nin karasularını ihlal ettiğini belirterek "Dün bir Yunan balıkçı teknesi Kardak kayalıkları cıvarında karasularımızı ihlal etmiş ve ardından Sahil Güvenliğimizin olağan müdahalesiyle söz konusu teknenin karasularımızı terketmesi sağlanmıştır" şeklinde konuştu. 
     Yunanistan Dışişleri Bakanlığı Sözcüsü Yorgos Kumuçakos ise, dün yaptığı açıklamada Türk Sahil Güvenlik botlarının Kardak açıklarında demirlemesinin "Avrupa ilkelerine" karşı olduğunu öne sürmüştü. 
     Yunan TV'leri yaygara koparırken, Türk botları limanlardaydı 
     Yaşar ANTER DHA 

EGE'de 1996 yılında Türkiye ile Yunanistan'ı savaşın eşiğine getiren Kardak Kayalıkları, fanatik Yunan basını tarafından yeniden malzeme olarak kullanılmaya dün başlanmıştı. Bazı Yunan televizyonları, Türk savaş gemilerinin bölgede mevzilendiğini iddia ederken, bu yöndeki haberin asılsız olduğu, Türk Sahil Güvenlik botlarının limanlarında buluduğu, rutin devriye gezileri dışında herhangi özel bir göreve çıkmadıkları saptandı. 
     Yunan Alpha, MEGA ve ET 3 televizyonları, dün öğle saatlerinde Kardak ile ilgili yayınlara başladı. Televizyonların flaş' olarak duyurdukları haberde göre, Kardak Kayalıkları'na Türk Deniz Kuvvetleri'ne ait 2 hücumbotun yanaştığı' öne sürüldü. Haberde, Yunanistan Sahil Güvenlik botlarındaki ekiplerin, yaklaşık 2 saat boyunca bölgeye mevzilenen Türk botlarını bölgeden ayrılmaları için uyardığı, ancak Türk hücumbotlarının Kardak'a 50 metreye kadar yaklaşarak bölgeden ayrılmadıkları öne sürüldü. Aynı haberlerde Yunanistan Savunma Bakanlığı'nda konuyla ilgili hareketlilik yaşandığı ve Savunma Bakanı Spilios Spiliotopoulos ve Başbakan Kostas Karamanlis'in bilgilendirildiği kaydedildi. 
     
     YENİ TAHRİK 

     Bu gelişmelerin ardından yeni bir haber veren Yunan MEGA Televizyonu, Kardak Kayalıkları'na yanaşan Türk hücumbotlarının geri çekildiğini ve Türkiye kıyılarına doğru gitmeye başladıklarını duyurdu. 
     Türkiye ile Yunanistan arasında 1996 yılında krize yol açan ve iki ülkeyi savaşın eşiğine getiren Kardak Kayalıkları'yla ilgili bu haberlerin, yeni bir Yunan tahriki olduğu değerlendirildi. 
     Televizyon haberleri, adalarda yaşayan Yunanlılar arasında heyecan yaratırken, televizyonların Şu anda' diyerek verdikleri haberlerin görüntülerinde Türkiye ya da Yunanistan silahlı kuvvetlerine ait herhangi askeri birlik veya hücümbot yer almadı. 
     
     BOTLAR LİMANLARDA 

     Türk askeri yetkililer de Bodrum, Turgutreis ve Güllük'teki Sahil Güvenlik botlarının limanda bulunduğunu, haftalık rutin devriye gezileri dışında herhangi özel bir görev üstlenmediklerini söyledi. 
     Bölgede günlük olarak yayın yapan ve bir süre önce Yunanlı fanatiklerin Ege'de her çakıl taşına bayrak dikin' kampanyasına öncülük eden Dimokratiki, Rodiaki ve Proodos gazeteleri de Türk savaş gemilerinin Ege kıta sahanlığını, Türk F-16'ların da hava sahasını sık sık sık ihlal ettiklerini öne sürmüşlerdi. 

     
</TEXT>
</DOC>
