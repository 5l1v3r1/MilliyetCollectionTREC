<DOC>
<DOCNO> 303787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur13.html </URL>
<DATE> 2005/01/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Başkentte taksi zammı beklemede... 
</HEADLINE>
<TEXT>

     Ankara Umum Otomobilciler ve Şoförler Odası Başkanı Ahmet Çiçek, taksimetre tarifesine yapılacak zammı beklemeye alacaklarını belirterek, zammın işleri bitme noktasına getirebileceğini söyledi. 
     Çiçek, AA muhabirinin sorularını yanıtlarken, toplu ulaşıma yapılan zammın ardından taksilerin günlük taşıdığı yolcu sayısında artış yaşandığını ifade etti. 
     Ankara'nın öğrenci ve memur kenti olduğuna dikkati çeken Çiçek, taksi ücretlerine de 20 aydan bu yana zam yapılmadığını, zam almayı hak ettiklerini söyledi. 
     Ancak bu aşamada zam istemenin hem taksiciler hem de vatandaş için uygun olmayacağını belirten Çiçek, ''Taksi zammını biraz daha beklemeye alacağız. Taksici esnafı zaten işsizlikle karşı karşıya... Yeni bir zamla iş tamamen bitebilir. Bu nedenle, hem Ankaralıyı, hem de esnafımızı düşünmek zorundayız'' diye konuştu Toplu taşıma ücretlerine yapılan zamdan sonra kısa mesafeye yapılacak taksi yolculuklarında talep artışı olduğunu belirten Çiçek, ''Toplu ulaşıma yapılan zam, kısa mesafelerde taksileri daha cazip hale getirdi'' dedi. 
     Çiçek, uzun zamandır ''taksi-dolmuş'' uygulamasını resmileştirmeye çalıştıklarını anımsatarak, şunları söyledi 
     ''Biz istiyoruz ki bir taksi aynı istikamete doğru giden vatandaşları alsın, taksimetre ücretini yolcu sayısına bölsün. Taksi-dolmuş için bizim önerdiğimiz tarife var. Tarife halen TESK'te bekliyor. Bir türlü sonucunu alamadık. Eğer o tarife onaylanırsa vatandaş bir yere giderken kaç lira ödemesi gerektiğini bilecek. Vatandaş da taksi-dolmuşu istiyor.'' Çiçek, vatandaşlardan ''taksi-dolmuş'' uygulamasına destek vermelerini istedi. 
     
</TEXT>
</DOC>
