<DOC>
<DOCNO> 319081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sontur05.html </URL>
<DATE> 2005/02/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Her yıl ortalama 476 bin trafik kazası meydana geliyor... 
</HEADLINE>
<TEXT>

     Türkiye'de her yıl ortalama 476 bin trafik kazası meydana geldiği, bu kazalarda 7 bin 500 kişinin öldüğü bildirildi. 
     Ulaştırma Bakanı Binali Yıldırım'ın, CHP Çanakkale Milletvekili Ahmet Küçük'ün yazılı soru önergesine verdiği cevaba göre, Türkiye'de her yıl ortalama 476 bin trafik kazası meydana geliyor. Bu kazalarda 136 bin kişi yaralanırken, 7 bin 500 kişi de yaşamını yitiriyor. 
     Karayolu taşımacılığında doluluk oranları hakkında da bilgi veren Yıldırım, yolcu taşımalarında yüzde 40, eşya taşımalarında ise yüzde 50 doluluk oranı bulunduğunu kaydetti. Bakan Yıldırım'ın verdiği bilgiye göre, karayolunda seyreden her 100 yolcu aracından 60'ı, eşya taşımaya yönelik her 100 araçtan da 50'si karayolunda hiçbir ekonomik ve katma değer üretmeden boş olarak geçiyor. 
     Bakan Yıldırım, bu durumun hem ekonomik bir işletmecilik yapılmasını engellediğine, hem de karayolu trafik güvenliğini tehdit ettiğine dikkati çekti. 
     
</TEXT>
</DOC>
