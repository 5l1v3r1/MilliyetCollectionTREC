<DOC>
<DOCNO> 312001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko07.html </URL>
<DATE> 2005/02/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Türkiye'de 6.3 milyon yoksul var 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Sosyal Yardımlaşma ve Dayanışma Vaklarının verilerine göre, Türkiye'de 6 milyon 308 bin 226 yoksul bulunduğunu bildirdi. 
     Devlet Bakanı Abdüllatif Şener, DYP Iğdır Milletvekili Dursun Akdemir'in Başbakan Recep Tayyip Erdoğan'a yönelttiği soru önergesini yanıtladı. Şener, Acil Eylem Planı doğrultusunda, ülke genelinde yoksulların belirlenmesine yönelik bir çalışma başlatıldığını, bu çerçevede ülke genelindeki Sosyal Yardımlaşma ve Dayanışma Vakıflarına bir genelge gönderilerek, yoksul kişi ve ailelerin belirlendiğini kaydetti. 
     Şener, 931 vakıftan 927'sinin bildirdiği verilere Türkiye'deki yoksul aile sayısının 1 milyon 544 bin 543, yoksul kişi sayısının ise 6 milyon 308 bin 226 olduğunu açıkladı. Şener, söz konusu vakıfların 10 Nisan 2003'e kadar yaptıkları faaliytler dikkate alınarak yoksullukla ilgili bir envanter oluşturulduğunu, vakıflara kaynak aktarımında bu envanterin dikkate alındığını bildirdi. 
     Abdüllatif Şener, yoksulluk sınırı altındaki ailelere gıda giyim ve yakacak yardımı yapıldığını, bu ailelerin çocuklarına eğitim ve sağlık yardımı yapılmasına başlandığını anlattı. Şener, Sosyal Riski Azaltma Projesi kapsamında son ekonomik krizden en fazla etkilenen yoksul kesimlere acil yardım yapılması, orta ve uzun dönemde hizmet götüren sosyal yardım ve hizmet kuruluşları arasındaki koordinasyonu güçlendirilmesinin amaçlandığını belirterek, 635.4 milyon dolar olan projenin maliyetinin 500 milyon 
     dolarının Dünya Bankası kredisi, 135.4 milyon dolarının ise devlet katkısıyla finanse edildiğini hatırlattı. Şener, yoksullukla mücadelede var olan politikaları etkinleştirecek ve yeni politikalar oluşturacak Ulusal Yoksullukla Mücadele Stratejisi hazırlanması çalışmalarına başlayacaklarını da belirterek sosyal yardım ve hizmetlerin yoksul kesimlere daha etkin bir şekilde ulaştırılmasının sağlanacağını bildirdi. Şener, "Bu çerçevede merkezi idare ile işbirliği içinde mahalli idarelerin, özel sektörün ve sivil toplum kuruluşlarının yoksullukla mücadele programlarında daha etkili bir şekilde yer almaları teşvik edilecektir" dedi. 
     
</TEXT>
</DOC>
