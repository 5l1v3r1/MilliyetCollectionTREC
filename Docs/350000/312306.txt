<DOC>
<DOCNO> 312306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun29.html </URL>
<DATE> 2005/02/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Yeşil Hat Tüzüğü'nün genişletilmesi için anlaşmaya varıldı 
</HEADLINE>
<TEXT>

     Avrupa Komisyonu ''Kıbrıs'' Temsilciliği, KKTC'den Kıbrıs Rum kesimine ticari mal akışını düzenlemek amacıyla hazırlanan Yeşil Hat Tüzüğü'nün genişletilmesi amacıyla, AB Komisyonu ile Rum yönetimi arasında ön anlaşmaya varıldığını açıkladı. 
     Temsilciliğin yazılı açıklamasına göre, AB Komisyonu ile Rum yönetimi, Yeşil Hat Tüzüğü kapsamındaki ticarete daha fazla ürün katmaya yönelik olarak daha esnek bir prosedürün izlenmesinde anlaştı. Düzenleyici çerçeve ise günlük iş pratiğine uygun hale getirildi. Tümüyle Kuzey Kıbrıs'ta üretilmiş veya işlenmiş ürünlerin tamamı bu ticaretin kapsamına alındı. 
     Tarafların, AB Dönem Başkanı Lüksemburg ile temasa geçerek varılan anlaşmayı daha ileri düzeyde biçimlendirmek üzere ele alacağı belirtildi. 
     Anlaşma sayesinde iş çevrelerinin yeni girişimlerde bulunması beklentisinde olduğunu açıklayan Komisyon, bu amaçla ''Gelecek İçin Ortaklık Programı'' çerçevesinde bir iş portalı kurarak iş bağlantılarını kolaylaştırmaya çalışacağını duyurdu. 
     Anlaşma uyarınca, tarım ürünlerinin, özellikle narenciyenin ticaretindeki engeller kaldırılacak. 
     KKTC ile Güney Kıbrıs Rum yönetimi arasındaki geçişlerde kişiler beraberlerinde toplam 135 avro tutarında mal geçirebilecek. Alkol ve sigaradaki sınırlamalar ise devam ediyor. Bireyler beraberlerinde sadece 1 litrelik alkollü içki ve 40 sigara 2 paket geçirebilecek. 
     Açıklamada ayrıca, AB Komisyonu'nun, Güzelyurt'ta Bostancı ve Lefkoşa'da Lokmacı'da açılması planlanan 2 yeni kapıyla ilgili çalışmaları tatminkar bulduğu belirtildi. 
     AB'nin sponsorluğunda ara bölgenin mayınlardan temizlenmesi çalışmaları çerçevesinde Bostancı bölgesindeki mayınların temizlenmesi çalışmalarının bir süre sonra başlayacağı açıklandı. 
     
     YEŞİL HAT TÜZÜĞÜ NEDİR 
     KKTC'den Kıbrıs Rum kesimine ticari mal akışını düzenlemeye yönelik olarak hazırlanan Yeşil Hat Tüzüğü, 23 Ağustos 2004 tarihinde yürürlüğe girdi. 
     Tüzüğe göre, Rum kesimine veya Rum kesimi üzerinden diğer ülkelere gönderilecek ürünlerin tümüyle Kuzey Kıbrıs Türk Cumhuriyeti'nde üretilmiş veya yeterli katma değer ilavesiyle üretilmiş ürünler olması gerekiyor. 
     Rum kesimine canlı hayvan, hayvansal ürünler ve hayvan yeminin satılması ise yasak. 
     
</TEXT>
</DOC>
