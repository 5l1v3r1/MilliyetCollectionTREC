<DOC>
<DOCNO> 305817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy26.html </URL>
<DATE> 2005/01/12/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Plan ve Bütçe Komisyonu memurlara bir derece verilmesini görüşüyor 
</HEADLINE>
<TEXT>

     TBMM Plan ve Bütçe Komisyonu'nda memurlara bir derece verilmesinin yanı sıra çok sayıda yasada değişiklik yapan tasarının görüşmelerine başlandı. 
     Devlet Bakanı Ali Babacan, tasarıyı sunuş konuşmasında, bu düzenleme ile yıllardır çeşitli nedenlerle bütçe yasalarında yer alan, ancak Anayasa'ya aykırı olduğu gerekçesiyle Anayasa Mahkemesi tarafından iptal edilen bütçe yasası maddelerinin ilgili yasalarına taşındığını bildirdi. 
     Babacan, Anayasa'nın bütçe yasalarının bütçe gelir ve giderlerini ilgilendiren ve mali yılla sınırlı etkiler doğuran hükümleri içermesini, bütçe ile doğrudan ilgisi olmayan hükümlere yer vermemeyi gerektirdiğini belirtti. Buna karşın, geçmiş bütçe uygulamalarına bakıldığında, bütçe ile doğrudan ilgisi olmayan hükümlerin de bütçe yasalarında yer aldığının görüldüğünü kaydeden Babacan, şunları söyledi 
     ''Bu tür uygulamalara başvurulmasının başlıca nedenleri olarak, bütçe kanunlarının Anayasa hükmü gereği olarak kendine özgü bir yasama sürecinin olması ve ilgili kanunlarda değişiklik yapılmasının yüce Meclis'in yoğun gündemi nedeniyle her zaman mümkün olmaması sayılabilir. 
     Anayasa Mahkemesi, bütçe kanunlarının Anayasa'ya aykırı olan maddeleri hakkında zaman zaman yürütmeyi durdurma ve iptal kararları vermiş bulunmaktadır. Anayasa Mahkemesi'nin söz konusu kararları da dikkate alınmak suretiyle, Anayasa'nın anılan hükmü uyarınca bütçe kanunlarında yer almaması gereken hükümler belli aralıklarla ayıklanarak, ilgili kanunlara taşınmıştır.'' Babacan, tasarıda ayrıca, başta Devlet Memurları Yasası, Türkiye Cumhuriyeti Emekli Sandığı Yasası ile Kamu Finansmanı ve Borç Yönetiminin Düzenlenmesi Hakkında Yasa olmak üzere yürürlükteki diğer yasaların uygulanmasında ortaya çıkan bazı sorunların, tereddütlerin ve eksikliklerin giderilmesi ve böylece uygulamanın daha sağlıklı yürütülmesi amacına yönelik bazı hükümlere de yer verildiğini bildirdi. Tasarının 32 madde ve 6 geçici maddeden oluştuğunu ifade eden Babacan, bunlarla 25 yasa ve 7 KHK'de değişiklik yapıldığını söyledi. 
     Babacan tasarı ile ilgili olarak şu bilgileri verdi 
     ''Kamulaştırma bedellerinin sertifika ile ödenmesi, Hazine'ce satılacak taşınmaz bedellerinin ödenmesinde teminat olarak kabul edilecek değerler, TCDD Genel Müdürlüğü mülkiyetindeki işletmecilik fazlası taşınmazların satış veya devrine ilişkin ve bunlar gibi bütçe ile ilgili olmayan hükümler, asıl kanunlarına taşınmaktadır. 
     Bunlara ilave olarak, TCDD Genel Müdürlüğü'nün temel altyapı projelerinin finansmanında karşılaşılan sorunların çözümlenmesi hususunda düzenleme yapılmasına, diğer taraftan 2005 yılı içinde, Toprak Mahsulleri Ofisi ve Türkiye Şeker Fabrikaları A.Ş'nin Hazine'den olan alacaklarının, Hazine'ye olan borçlarına, TCDD'nin vergi borçlarının Ulaştırma Bakanlığı'ndan olan yol bakım ve onarım giderleri karşılığı alacağına, TCDD'nin prim ve benzeri borçlarının, Emekli Sandığı'na ve SSK'ya genel bütçeden yapılan ödemelere mahsubuna imkan sağlanmaktadır.'' 
     
     MEMURLARA DERECE 
     Devlet Bakanı Babacan, 1991 yılından sonra göreve başlamış memurlara bir derece verilmesine ilişkin yasal düzenlemenin de bu tasarıda yer aldığını belirtti. Babacan, 2004 yılında kamu görevlileri sendikası ile yapılan toplu görüşmeler sonunda varılan mutabakat çerçevesinde, 15 Ekim 1991 tarihinden sonra memuriyete başlayanlara bir ilave derece verilerek, 1979 ve 1991 yıllarında derece alanlarla eşitliklerinin sağlandığını söyledi. 
     Bu düzenlemenin bütçeye hiçbir ilave yük getirmeyeceğini belirten Babacan, bunun, 2005 yılı bütçesi hazırlanırken göz önüne alındığını ve mali kaynakların personel ödeneklerine konulduğunu bildirdi. 
     Babacan, aile ve doğum yardımı ödeneklerinin artırılmasına ilişkin düzenlemenin de ilgili yasasına taşınarak düzenlemeye süreklilik kazandırıldığını ifade etti. 
     Bugüne kadar Emekli Sandığı Yasası'nda gereksinim duyuldukça yeni düzenlemeler yapıldığını kaydeden Babacan, yeni geçici ya da ek maddeler eklenirken mevcut bazı maddelerin uygulama imkanının kalmamasının yasanın uygulanmasında problemlerle karşılaşılmasına neden olduğunu anlattı. Babacan, personel mevzuatında zaman içinde meydana gelen değişikliklerin bir kısmının da yasaya tam olarak yansıtılamadığını, bu düzenleme ile bu problem ve eksikliklerin giderildiğini söyledi. 
     
     MUHTAR ÖDENEKLERİ 
     Bakan Babacan, tasarı ile kamu kurum ve kuruluşlarının yurtdışı teşkilatlarında istihdam edilen Türk uyruklu sözleşmeli personele iş sonu tazminatı ödenebilmesi ve bunların izin kullanabilmelerinin yasal dayanağa kavuşturulduğunu belirtti. 
     Hükümetin, muhtarların mali durumlarının düzeltilmesi amacıyla, muhtar ödeneklerinin yerleşim birimlerinin idari yapısı ve nüfusu gibi kriterler dikkate alınarak bir katına kadar artırılabilmesi ve farklı farklı belirlenebilmesini sağladığını da bildiren Babacan, bunun yanında şeref aylığı alanların eşlerinin yalnız seyahat etmeleri durumunda da toplu taşıma araçlarından ücretsiz yararlanabilmelerinin önünün açıldığını söyledi. 
     
</TEXT>
</DOC>
