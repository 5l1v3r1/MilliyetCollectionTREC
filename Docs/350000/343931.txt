<DOC>
<DOCNO> 343931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun03.html </URL>
<DATE> 2005/05/19/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
ABD Öcalan cezaevine ait bir terörist 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Öcalan'ı ''cezaevine ait bir terörist'' olarak nitelendirdi. 
     Boucher, Avrupa İnsan Hakları Mahkemesi'nin "Öcalan'ın yeniden yargılanmasını tavsiye eden kararını" not ettiklerini söyledi. 
     ABD Dışişleri Bakanlığı sözcüsü Richard Boucher'in brifinginde bir gazeteci, AİHM'nin kararını hatırlatarak, Washington'ın bu karar ve terör örgütü PKK konusundaki tutumunu sordu. Boucher bu konuyu uygun şekilde ele almayı Türkiye'ye bıraktıklarını belirtti. 
     Richard Boucher, PKK'yı terörist bir örgüt, Abdullah Öcalan'ı da cezaevine ait bir terörist olarak görmeyi sürdürdüklerini, bu tutumun uzun süredir açık olduğunu söyledi. 
     
     WSJ "AİHM'nin kararı ABD'ye de uyarı" 

     ABD'nin en etkili gazetelerinden Wall Street Journal ise, AİHM'nin Abdullah Öcalan kararının, ABD'nin Uluslararası Ceza Mahkemesi'ne neden taraf olmaması konusunda bir uyarı niteliğinde olduğunu yazdı. 
     Gazetenin başyazısında, ''Abdullah Öcalan'ın adı ABD'de pek fazla bilinmez. Ancak lideri olduğu PKK, 37 bin insanın hayatına mal olan terörist eylemlerde bulunduğu Türkiye'de Usama Bin Ladin'den daha kötü bir üne sahiptir. Ancak, AİHM geçtiğimiz hafta inanılamayacak bir şekilde Öcalan'ın yeniden yargılanmasına karar verdi'' denildi. 
     Gazete, ABD'lilerin, AİHM'nin kararına, Uluslararası Ceza Mahkemesi UCM gibi çok taraflı yasal kuruluşlara daimi katılımın ne kadar tehlikeli olduğu konusunda yeni bir uyarı olarak bakması gerektiğini belirtti. 
     Gazete, ''UCM'den yana olanlar mahkemenin yetkisini dikkatli kullanacağına inanmak gerektiğini iddia ediyorlar, ancak Öcalan hakkında verilen karar, Avrupa mahkemesinin sık sık fazla ileri gittiğinin yalnızca en sonuncu örneğidir'' diye yazdı. 
     Ancak, hakimlerin zaman içerisinde yetkilerini mümkün olduğu kadar artırmaktan yana olmaları ve hiç bir hükümete doğrudan sorumlu olmaması sık sık dile getirilen bir tehlikedir'' denildi. 
     
     "Öcalan'a destek olan ülkeler..." 

     Öcalan'ın geçmişinden de bahseden gazete, Öcalan'ın uzun yıllar özellikle Yunanistan, Belçika ve Fransa'dan destek gördüğünü kaydetti. 
     1998 yılında Türk ordusunun tehdidi sonucu Öcalan'ın Suriye'den sınırdışı edildiğini hatırlatan gazete, ABD istihbaratının yardımıyla Türklerin Öcalan'ı Kenya'daki Yunan Büyükelçiliğinde bulduğunu, ancak bu işi burada bırakmak istemeyen Avrupalı siyasetçilerin Öcalan'ın hayatının bağışlanması çağrısında bulunduğunu yazdı. 
     AB üyeliğine giden yolda kimseyi kırmak istemeyen Türkiye'nin, Öcalan'a verilen idam cezasını değiştirdiğini bildiren gazete, kinayeli biçimde ''AİHM'in kararı Türkiye'nin bu tavrına bir ödüldür'' ifadelerini kullandı. 
     AİHM'in Öcalan'ın yargılanması konusunda üç noktaya karşı çıktığını kaydeden gazete, gerekçelerin Öcalan'ın yeniden yargılanmasını sağlamak için uydurma nedenler olduğunu yazdı. 
     Gazetenin başyazısında ''bir de Avrupa, ABD'nin terörizme karşı savaş konusunda niçin kendisini ciddiye almadığını merak ediyor'' ifadeleri kullanıldı. 
     
</TEXT>
</DOC>
