<DOC>
<DOCNO> 344014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo17.html </URL>
<DATE> 2005/05/19/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Hasan Şaş derbide yok 
</HEADLINE>
<TEXT>

     Galatasaray, Fenerbahçe ile 22 Mayıs Pazar günü yapacağı derbi maçın hazırlıklarını, bu sabah gerçekleştirdiği idmanla sürdürdü. 
     Florya Metin Oktay Tesisleri’nde, teknik direktör Gheorghe Hagi yönetiminde basına kapalı olarak yapılan idmana, dizindeki sakatlığı süren Hasan Şaş’ın katılmadığı, tedavisi süren Ergün’ün ise doktor nezaretinde ayrı olarak çalıştığı bildirildi. 
     Kulüp doktoru Murat Çevik, Hasan’ın derbi maçta forma giyemeyeceğini, Ergün’ün ise yarın takımla birlikte çalışacağını söyledi. 
     Diğer yandan, 20 Yaşaltı Milli Takımı’nda yer alan Zafer’in de üst solunum yollarındaki enfeksiyon nedeniyle çalışmaya katılamadığı, aynı takımda yer alan Uğur’un ise bu sabah milli takım kampından dönerek çalışmaya çıktığı bildirildi. 
     Bu arada 20 Yaşaltı Milli Takımı ile dün yaptığı özel maçta 0-0 berabere kalan Suriye Milli Takımı’nın da Galatasaraylı futbolcularla aynı saatlerde Florya Metin Oktay Tesisleri’nde bir çalışma yaptığı bildirildi. 
     Galatasaray, hazırlıklarına yarın basına kapalı yapacağı idmanla devam edecek. 
     
</TEXT>
</DOC>
