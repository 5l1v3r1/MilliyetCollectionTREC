<DOC>
<DOCNO> 324894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur44.html </URL>
<DATE> 2005/03/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Zeytinburnu'nda su isale hattı borusunun patladı, sokakları su bastı 
</HEADLINE>
<TEXT>

     Zeytinburnu'nda, su isale hattı borusunun patlaması nedeniyle bazı sokakları su bastı. 
     Alınan bilgiye göre, Telsiz Mahallesi Geçici 2. Sokak'ta yolun altından geçen 1600 milimetre çapındaki su isale hattı borusu, henüz belirlenemeyen bir nedenle patladı. Olayda, borudan geçen su büyük bir basınçla yolun üst kaplamasını kırarak sokağa taştı. 
     Bu sırada yerinden çıkan parke taşlarından bazıları, sokak üzerindeki bir otomobilin camlarını kırdı. 
     Kısa sürede yaklaşık yarım metrelik derinliğe ulaşan su, çevredeki diğer sokaklara akmaya başladı. Bazı işyerlerinin giriş katlarını su basarken, itfaiye ve İSKİ ekipleri duruma müdahale etti. 
     İSKİ görevlilerince su kesilirken, giriş katlarına su giren bazı binaların üst katlarında bulunanlar da itfaiye yardımıyla tahliye edildi. 
     Çevredeki bazı işyerlerinin sahipleri ise olaya tepki göstererek zararlarının karşılanmasını istedi. 
     
</TEXT>
</DOC>
