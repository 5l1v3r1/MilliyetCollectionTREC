<DOC>
<DOCNO> 330263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/axspo03.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlam Kemik 
</HEADLINE>
<TEXT>


Galatasaray İkinci Başkanı Ergun Gürsoy, Kayseri maçında Ergün'ün ceza sahasında yerde kaldığı pozisyon için hakemi topa tutmaya hazırlanıyordu. Tecrübeli futbolcunun, "Penaltı değildi" itirafı Gürsoy'u durdurdu 

HALİL ÖZER 


Galatasaray'ın "Kemik" lakaplı tecrübeli futbolcusu Ergün Penbe centilmen tutumuyla muhtemel bir hakem krizini engelledi. Cim Bom'un son dakika golüyle iki puan bıraktığı Kayserispor maçı sonrası herkes skor 2-1 Sarı - Kırmızılı takımın lehineyken Ergün'e ceza sahasında yapılan harekete hakemin penaltı düdüğü çalmaması yüzünden adeta burnundan soluyordu. İstanbul'dan çok sayıda telefon alan İkinci Başkan Ergun Gürsoy, medyanın karşısına çıkarak 86. dakikadaki tartışmalı pozisyon için hakem İsmet Arzuman'a ağır eleştiriler yöneltmeye hazırlanıyordu. 
Ancak Gürsoy konuşma yapmadan hemen önce Ergün'ün yanına giderek pozisyonun penaltı olup, olmadığını sordu. Milli futbolcu dürüstçe, "hayır, o pozisyon penaltı değildi. Hakem oyunu devam ettirmekte haklı" dedi. Ergun Gürsoy bu sözler üzerine geri adım atarken, Ergün olası hakem krizini engelledi. 

Neredesin Rigobert 

RAŞİT ALTUN 

Galatasaray savunması, Rigobert Song'un yokluğunda sınıfta kaldı. Cim Bom, Beşiktaş derbisinde Veysel'e topsuz alanda yaptığı centilmenlik dışı hareket yüzünden Disiplin Kurulu'nun iki maç ceza verdiği Kamerunlu futbolcunun forma giymediği Ankaraspor ve Kayserispor sınavlarında kalesinde 4 gol birden gördü. 
Song'un yokluğunda kaptan Bülent'le birlikte savunmanın göbeğinde görev yapan Tomas'ın da performans düşüşü göstermesi dikkat çekti. Hagi'nin, Trabzonspor'la hafta sonu oynanacak maçta, cezası biten Song'a yine 11'de forma vererek, Bülent'i yedeğe çekmesi bekleniyor. 

Emniyet tepkisi 

Kayseri Emniyet Müdürü Orhan Özdemir, Hagi'nin cep telefonunun kaybolup, daha sonra bulunması olayında kent halkını töhmet altında bıraktığını söyledi. Özdemir, "Havaalanımızda bugüne kadar hırsızlık olmadı. Kamera kayıtları incelendiğinde de böyle bir olayın yaşanmadığı tespit edildi. Ancak buna rağmen telefonun çalındığı ileri sürüldü" diye tepki gösterdi. 

GÖRÜŞME ODASINA 

Ribery'ye terapi 
Galatasaray'ın önceki gün Kayserispor'la oynadığı maçta varlık gösteremeyen Franck Ribery, teknik heyet tarafından terapiye alınıyor. Teknik Direktör Hagi'nin, Kayseri sınavının 58. dakikasında kenara çektiği Fransız yıldızla özel bir görüşme yaparak moral aşılayacağı belirtildi. Rumen hocanın, geçen hafta Fransa Ümit Milli Takımı forması altında zorlu maçlar oynadığı için yorgun düşen Ribery'ye hafif tempolu idman programı uygulayacağı öğrenildi. 

FUTBOLCULAR İDDİALI 

"Şampiyonluk bizim olacak" 
Kayserispor beraberliği Galatasaraylı futbolcuların şampiyonluk inancını değiştirmedi. Sarı - Kırmızılı oyuncular, dört puan gerisine düştükleri lider Fenerbahçe'yi geride bırakarak sezon sonunda hedefe ulaşacaklarını iddia etti. Ligde hiçbir şeyin bitmediğini belirten Hakan Şükür, "Biz puan kaybettiysek rakipler de takılabilir. Sonuna kadar mücadele edeceğiz" dedi. Hasan Şaş ise "Son 5 haftaya 4 puan geride girsek bile şampiyon oluruz" iddiasında bulundu. n ERHAN TELLİ 

YÖNETİM UMUT DOLU 

Gökşen Kayseri maçı ders oldu 
Galatasaray Futbol Şube Sorumlusu Fatih Gökşen, 2-2 sona eren Kayserispor maçından gerekli dersi çıkardıklarını belirterek iddialı açıklamalar yaptı. Gökşen, "Bunlar bize tecrübe oluyor. Maçın son düdük çalmadan bitmediğini gördük" dedi. Derbileri kazanmalarına rağmen alt sıralardaki rakiplere puan verdiklerine dikkat çeken Gökşen, "Lig sürpriz sonuçlara gebe. Taraftarımız moralini bozmasın. Bizim oyuncularımız hem şampiyon olacak hem de Türkiye Kupası'nı alacak" ifadesini kullandı. 

İŞBAŞI YAPIYORLAR 

Hazırlıklar başlıyor 
Teknik Direktör Gheorghe Hagi'nin, Kayserispor maçı sonrası bir gün izin verdiği Sarı - Kırmızılı takım bugün topbaşı yapacak. Cim Bom, Florya Metin Oktay Tesisleri'nde sabah yapacağı çalışmayla hafta sonu Trabzonspor'la Ali Sami Yen Stadı'nda oynayacağı zorlu karşılaşmanın hazırlıklarına başlayacak. Galatasaray'da kritik sınav öncesi sakatlığı süren Hakan Ünsal dışında eksik futbolcu bulunmuyor. 



</TEXT>
</DOC>
