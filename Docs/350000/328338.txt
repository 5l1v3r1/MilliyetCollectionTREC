<DOC>
<DOCNO> 328338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/guncel/gun02.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pamuk'un kitaplarını imha edin' 
</HEADLINE>
<TEXT>


Isparta'da bir kaymakam, Orhan Pamuk'un kitaplarının imha edilmesi için emir verdi. Ancak ilçede tek bir Pamuk kitabı çıkmadı 

TARKAN ÇETİN Isparta DHA 

Isparta'nın Sütçüler ilçesi Kaymakamı Mustafa Altınpınar, ilçedeki tüm kamu kurum ve kuruluşlarına bir yazı göndererek, "Türkler 1 milyon Ermeni'yi, 30 milyon Kürt'ü katletti" diyen Yazar Orhan Pamuk'un kitaplarının toplatılarak imha edilmesini istedi. İlçedeki kamu kurum ve kuruluşlarına 15 Şubat'ta Kaymakam Altınpınar imzalı bir yazı gönderilerek, kütüphane ve kitaplıklarında Orhan Pamuk'a ait kitapların toplanarak, imha edilmesi istendi. Yazıda şu ifadeler yer aldı 
"Son günlerde yazar olduğu iddia edilen Orhan Pamuk, yurtdışında verdiği beyanatlarda, onurunu her şeyin üzerinde tutan Türk Milleti'ni rencide edici asılsız iftiralarda bulundu. Bu 'azınlık ırkçısı'nın asılsız iftiralarına karşı, Türk Milleti'nin elbette meşru müdafaa hakkı vardır. Bu itibarla tüm kamu kurum ve kuruluşlarımızın kütüphanelerini ve kitaplıklarını tarayacak ve adı geçen şahsa ait kitaplar ayıklanarak imha edilecektir." 

'Keşke araştırsaydım' 
Yapılan araştırmalarda kütüphane ve kitaplıklarda Pamuk'un bir tek kitabı bile çıkmadı. Altınpınar, "Keşke yazıyı yazmadan önce Pamuk'a ait kitap olup olmadığını araştırsaydım diye düşünüyorum" açıklamasını yaptı. Isparta Valisi İsa Parlak, "Kaymakam yetkisini yanlış kullanmış. Bu yanlış emirdir. Emir bugün dün iptal edildi" dedi. 

Yetkisi yok 
Kitapların toplatılmasına müstehcenlik, kamu yararı, genel ahlak gibi nedenlerle mahkemelerce karar verilebiliyor. Mülki amirlerin bir yazarın değişik türde ve nitelikteki tüm kitaplarını toplatma ve imha ettirme gibi bir yetkisi bulunmuyor. 


</TEXT>
</DOC>
