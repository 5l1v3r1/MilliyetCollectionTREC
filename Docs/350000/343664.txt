<DOC>
<DOCNO> 343664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko38.html </URL>
<DATE> 2005/05/18/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
KTHY'nin 50 hissesinin satışı için ihaleye çıkıldı... 
</HEADLINE>
<TEXT>

     Kıbrıs Türk Hava Yolları’nın KTHY 
     Türkiye Cumhuriyeti Başbakanlık Özelleştirme İdaresi Başkanlığı’na ait yüzde 50 hissesinin satışı için ihaleye çıkıldı. 
     İhale duyurusu, bir gazetede ve Özelleştirme İdaresi’nin web sayfalarında yayımlandı. İhaleye son başvuru tarihi 4 Temmuz. 
     KKTC Maliye Bakanı Ahmet Uzun, konuyla ilgili yayımladığı açıklamada, "KTHY hisselerinin tümünün KKTC kanadına geçmesi için tüm prosedürlerin yerine getirileceğini" kaydetti. 
     İhaleye çıkılmasını bu yönde olumlu bir gelişme olarak niteleyen Maliye Bakanı Uzun, ihaleye Ada Havacılık ve Taşımacılık A.Ş. olarak müracaat edeceklerini belirtti. 
     Uzun, açıklamasında, "KTHY yönetiminin tamamen Kıbrıslı Türklerin kontrolüne girmesinden sonra Avrupa normlarına uyumlu, verimli, karlı ve günümüz koşullarına uyumlu mükemmel bir şekilde yönetilen bir şirket oluşturmak için tüm imkanlarımız seferber edilecektir" ifadesine yer verdi. 
     Maliye Bakanı Uzun, "KTHY’ye tam olarak sahip çıkılması için önceki iktidarlar döneminde ortaya çıkan fırsatların siyasi rant uğruna harcandığını" savunarak, KTHY’nin tüm hisselerinin KKTC kanadı tarafından satın alınabilmesi çalışmalarının, uzmanların görüşü alınarak azami titizlik çerçevesinde yürütüldüğünü kaydetti. 
     Uzun, süreç hakkında şu bilgileri verdi 
     "Öncelikli olarak Türkiye Cumhuriyeti sivil havacılık mevzuat taraması yaptırılmış ve bu bağlamda tamamen kamu kuruluşlarımızdan oluşturulan Ada Havacılık ve Taşımacılık A.Ş. ile ihaleye katılabilecek evsaflara sahip Türkiye Cumhuriyeti’nde faaliyet gösteren anonim şirket oluşturulmuştur. Bilahare, KTHY’nin ana sözleşmesinde gerekli olan değişiklikler gerçekleştirilerek mevcut hissedarlara hisse alımında ön alım hakkı sağlanmış, İnkişaf Sandığı Konsolide Fonu’na ait hisselerin bir kısmı Ada Havacılık ve Taşımacılık A.Ş’ye devredilmiş ve İstanbul Ticaret Sicili’nde bu devir işlemi tescil ettirilmiştir. Bu arada KTHY’ye uçak kiralayan çok uluslu şirketlerle tamamen kendi kadrolarımızdan oluşturulmuş olan bir ekip müzakereler yapmıştır. Bu müzakereler neticesinde çok uluslu şirketlerden KTHY’nin tamamen Kıbrıslı Türklerin kontrolüne geçebilmesi için gerekli olan onayın alınması bizleri gururlandırmıştır." KKTC-Türkiye ortaklığına dayalı KTHY’nin yüzde 50 hissesi KKTC adına Maliye Bakanlığı İnkişaf Sandığı’na, yüzde 50 hisse de şirketin kuruluşundan beri Türkiye’ye ait. Türkiye adına yüzde 50 hisse sahibi Türk Hava Yolları’nın Özelleştirme İdaresi’ne devredilmesiyle KTHY hisseleri de Özelleştirme İdaresi’ne geçmişti. 
     KKTC ve Türkiye hükümetleri, Türkiye’ye ait KTHY hisselerinin KKTC’ye devri için siyasi mutabakat sağlamış ve son bir yıldan beri bu konudaki çalışmalar yoğunlaştırılmıştı. Devir halinde KKTC’nin tanınmamış statüsü nedeniyle KTHY’nin uluslararası uçuş hakkının ortadan kalkma tehlikesine karşı da KKTC, devlet bankaları ile turizm fonunun ortaklığında Türkiye’de "Ada Havacılık ve Taşımacılık A.Ş." isimli bir şirket kurmuştu. 
     
</TEXT>
</DOC>
