<DOC>
<DOCNO> 312558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/guncel/axgun02.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevine geri döndü 
</HEADLINE>
<TEXT>


Yanlışlıkla serbest bırakılıp Ukrayna'ya kaçan Susurluk davası hükümlüsü Kırcı, dün 3 polis eşliğinde Türkiye'ye getirilerek 2.5 yıl daha hapis yatmak üzere Kartal Cezaevi'ne konuldu 

SİNAN TOROS, ŞAKİR AYDIN İstanbul 

Ukrayna'da yakalanan Bahçelievler katliamı ve Susurluk davası hükümlüsü Haluk Kırcı, Türkiye'ye iade edildi. Kartal Cezaevi'ne konulan Kırcı, 2.5 yıl daha hapis yatacak. 
Türkiye'den giden 3 polisin eşlik ettiği Kırcı, THY'nin Kiev-İstanbul seferini yapan Boeing 737-400 tipi uçağıyla dün 14.00'te Atatürk Havalimanı'na getirildi. Yolcular indirildikten sonra "Akrep" adlı zırhlı araca konulan Kırcı, geniş güvenlik önlemleri arasında Bakırköy Adliyesi'ne götürüldü. Elleri kelepçeli olan Kırcı, işlemlerinin tamamlanmasının ardından adliyeden çıkarıldı. Gazetecilere tepki gösteren Kırcı, yeniden zırhlı araca bindirilerek cezaevine gönderildi. 

10.5 yıllık indirim 
27 yıl önce Ankara Bahçelievler'de 7 TİP'li öğrencinin öldürülmesi nedeniyle idama mahk m olan Kırcı'nın cezası hapis cezasına çevrilmişti. Avukatları, Kırcı'nın tahliyesi için Ödemiş Ağır Ceza Mahkemesi'ne başvurdu. Yattığı süre dikkate alınan Kırcı serbest kaldı. Aynı konuda Yargıtay'ın aldığı karar, ceza indirimlerinin yanlış hesaplandığını ortaya koydu. Salihli Ağır Ceza Mahkemesi, Kırcı'nın tahliye kararını kaldırıp cezanın infazının kaldığı yerden devamına karar verdi. Yeni düzenlemeyle cezasında 10.5 yıllık indirime gidildi. 
2.5 yıl daha hapis yatması gereken Kırcı, Ukrayna'da 23 Ekim 2004'te bir apart otelde yakalanmıştı. Ukrayna'ya iltica telebinde bulunan Kırcı, sonra bu isteğinden vazgeçmişti. Kırcı, ilk kez yanlışlıkla tahliye edilmiyordu. 26 Nisan 1991'de yanlışlıkla serbest kalmış, yıllarca yurtdışında aranmış ve 10 Ocak 1999'da Kartal'da yakalanmıştı. 


</TEXT>
</DOC>
