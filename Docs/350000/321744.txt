<DOC>
<DOCNO> 321744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/yazar/yilmaz.html </URL>
<DATE> 2005/03/08/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
MAN Türkiye'nin başında Almancı bir Gaziantepli 
</HEADLINE>
<TEXT>


Doğrudan yabancı sermaye yatırımlarında Türkiye istenilen ölçüde cazibe yaratamıyor. Öncelikli olarak karşımıza hukuki sorunlar çıkıyor, istihdam vergileri, enerji maliyetleri, yerel sorunlar arkadan geliyor. 
Türkiye'yi yatırım yeri olarak görmeyenler kadar, üretim üssü olarak seçenlerin nedenleri de önemli. 
Yukarıda saydığım olumsuz etkilerin hemen hemen hepsinden, bir o kadar da işletme içi mali sorunlarla örülü engebeli yollardan geçerek, Avrupa'nın otobüs üretim merkezini Türkiye'ye kaydıran Alman firması MAN Nutzfanrezeuge AG'nin gerekçelerini merak ediyoruz. 
2000 yılında MAN Türkiye A.Ş adını alan şirketin Genel Müdürü Tunç Koman'ın, 22 yıl sonra emeklilik nedeniyle görevini şirketin Almanya merkezinden transfer edilen Orhan Düzgün'e devrettiğini açıkladığı yemekte bu konuları konuştuk. 

Yan sanayi cazibesi 
Avrupalı bir firmanın üretimini Türkiye'ye kaydırmasında, işçilik ücretlerinin ucuzluğunun önemli olduğunu düşünüyoruz. Ancak Macaristan, Bulgaristan, Polonya gibi Doğu Avrupa ülkelerinde de aynı avantaj varken, yine de Türkiye... 
Koman, Almanya'nın Türkiye'yi tercihinde öncelikli etkenlerin iç pazarın büyüklüğü, bölge pazarlarına yakınlık ve yan sanayinin verimliliği olduğunu söylüyor. Buna da örnek olarak Polonya'yı gösteriyor. MAN'ın, şehir içi otobüs üretiminde ikinci üretim üssü Polonya. Polonya'da yan sanayi ürünlerinin yüzde 75'i ithal. Oysa Türkiye'de üretilen otobüslerin yan sanayi parçalarının yüzde 65'i iç piyasadan karşılanıyor. 
Polonya'da işcilik ücretleri Türkiye'den ucuz... 
MAN verimliliğini yüzde 30'lar düzeyinde arttırmayı hedefliyor. Böylece bir otobüs için harcanan zaman azalacak. 

Almanları ikna etti 
Koman'a geçmiş 22 yılda unutulmaz anlarını soruyoruz. 
1966 yılında Türkiye'ye gelen MAN, Ercan Holding ile ortaklık kurmuş ve MANAŞ firmasının Ankara'da kurduğu fabrikalarda 1984 yılında kamyon, 1985 yılında da motor üretmeye başlamıştı.. Bu yıllarda ekonomik darboğaza giren Ercan Holding'in fabrikaları alacaklı bankaların eline geçmiş, şirketlerin başına da Koman getirilmişti. 
1995 yılında Almanları ikna edip, binde 2'lere kadar gerileyen ortaklık hisselerini yüzde 100'lere çıkarmayı başaran Koman, "Türkiye'de ilk kez motor üretildi ve tüketiciler araç alırken "Yerli motor mu " diye soruyorlardı, bu beni çok mutlu etti" diyor. 

10 yılda 10 kat arttı 
Koman son 10 yılı rakamlarla özetliyor 
Dünyada satılan her iki MAN seyahat otobüslerinden biri, MAN'ın Ankara'daki fabrikasında üretiliyor. 
Çalışan sayısı 800'lerden, 2 bin 500'lere ulaştı. 
Üretim ve satışlar aynı dönemde 10 kat arttı. 
İhracat, sıfırdan 160 milyon dolara ulaştı. 
120 milyon euro'luk yatırıma ilave olarak, 80 milyon euro'luk yeni yatırım gerçekleşti. 
MAN Türkiye'de artık Yönetim Kurulu Üyesi ve Danışman olarak görev alacak Koman'ın boşalttığı MAN Türkiye İcra Kurulu Üyeliği ve Man Kamyon ve Otobüs Ticaret A.Ş İcra Kurulu Başkanlığına geçen Düzgün, eski bir Mercedes çalışanı. Çocukluk ve üniversite yılları Almanya'da geçen Düzgün, aslında uçak mühendisi. Uzun yıllar Mercedes AG'nin Almanya'daki merkezinde üst düzey görevler üstlenen Düzgün, 2002 yılında MAN'ın Almanya'daki merkezine transfer olmuş. 2004 yılından beri de Türkiye'de. 
Gaziantepli bir Almancı olan Düzgün, MAN Türkiye'nin, otobüsten sonra kamyon üretiminde de Avrupa'nın merkezi olacağını söylüyor. 
8 Mart Dünya Kadınlar Günü'nde bir istatistik de vereyim. MAN Türkiye'de 500 beyaz yakalı çalışanın 150'si kadın, 2000 mavi yakalının da 40'ı kadın. Kadınlar bilgi gerektiren alanlarda daha çok yer alıyorlar. Bu iyi haber. Tüm çalışan kadınlara gönülden bir çicek 



</TEXT>
</DOC>
