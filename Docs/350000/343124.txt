<DOC>
<DOCNO> 343124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonyas13.html </URL>
<DATE> 2005/05/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kadın-erkek eşitliğinde ülke ülke sıralama... Türkiye sonlarda 
</HEADLINE>
<TEXT>

     Dünya Ekonomik Forumu’na bağlı bir kuruluşun 58 ülkeyi kapsayan araştırması, cinsiyet ayrımcılığının en az olduğu ülkelerin, İskandinav ülkeleri olduğunu ortaya koydu. 
     Raporda, cinsiyet ayrımcılığının önlenmesi konusunda uluslararası çabaların artmasına rağmen, henüz bu ülkelerin hiçbirinde kadınlarla erkeklerin sosyo-ekonomik koşullarının tam olarak eşit olmadığı belirtildi. 
     Ekonomik, politik ve sosyal alanda fırsat eşitliği, katılım oranları, eğitim ve sağlık koşullarının incelendiği araştırmada, İsveç, Norveç, İzlanda, Danimarka ve Finlandiya’nın ilk sıralarda, Türkiye’nin ise listenin sonlarında yer aldığı kaydedildi. 
     İskandinav ülkelerinin dünya için model olması gerektiği belirtilen araştırma sonuçlarına göre ABD, Litvanya, Letonya ve Estonya’nın gerisinde kalarak 17. olurken, Türkiye, Pakistan ve Mısır son sıralarda yer aldı. 
     Kanada’nın 7., İngiltere’nin 8., Almanya’nın 9., Fransa’nın 13., Rusya’nın 31., İsviçre’nin 34., Japonya’nın 38., Zimbabve’nin 42., İtalya’nın 45., Yunanistan’ın 50. Brezilya’nın 51., Hindistan’ın . 
     olduğu araştırmada Türkiye, tüm bu ülkelerin gerisinde kalarak 57. 
     olabildi. 
     Araştırmada, ayrımcılığın tüm insan davranışlarına "derin biçimde yerleşmiş" olması nedeniyle cinsiyet eşitliğini sağlamanın çok yavaş ilerleyen bir süreç olduğu kaydedildi. 
     Özellikle gebelik dönemindeki çalışma koşullarının ayrımcılık konusunda iyi bir ipucu olduğu belirtilerek, ABD’de "ücretsiz" olma koşuluyla 12 hafta doğum izni verildiğine dikkat çekildi. 
     Raporda ayrıca, dünyadaki okuma yazma bilmeyen nüfusun üçte ikisini kadınların oluşturduğu, her yıl 20 milyon kadının sağlıksız koşullarda kürtaj yaptırdığı, bu nedenle büyük çoğunluğunun kalıcı hastalıklara yakalandığı ve yaklaşık 80 bininin hayatını kaybettiği belirtildi. 
     
</TEXT>
</DOC>
