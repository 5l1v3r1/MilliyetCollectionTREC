<DOC>
<DOCNO> 302405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sondun09.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz gizli servisinde Türkçe bilen eleman sıkıntısı... 
</HEADLINE>
<TEXT>

     İngiliz gizli servisleri ve Dışişleri Bakanlığı'nın Arapça ve Türkçe gibi dilleri bilen eleman sıkıntısı çektiği bildirildi. 
     The Independent gazetesi, konuyla ilgili haberine ''Arap dillerini bilen eleman konusunda sıkıntı var'' başlığını atarken, Arapça, Farsça, İbranice, Süryanice ve Türkçe gibi dillerin öğretildiği okulların azlığına dikkati çekti. 
     Türkçe'nin sadece Oxford, Cambridge, Durham, Manchester ve Edinburgh üniversiteleri ile Ortadoğu Araştırmaları Enstitüsü'nde okutulduğunu belirten gazete, ''Oysa bu diller 11 Eylül sonrasında ortaya çıkan yeni dünya düzeni ve tehditleri çerçevesinde son derece önemli diller haline geldi ve devletin kilit kurumlarında bu dilleri bilen eleman ihtiyacı giderek artıyor'' diye yazdı. 
     İngiliz gizli servislerinin her yıl Arapça, Farsça, Türkçe, Urduca ve Puştuca bilen 20'şer eleman bulmaya çalıştığını kaydeden Independent, ''Ancak bunda bile zorluk yaşanıyor. Bu kişilerin hem İngiliz vatandaşı olması gerekiyor, hem de bölgeyi ve politikalarını iyi anlamaları şartı aranıyor. Böyle olunca da istenen özelliklerde insan bulunamıyor'' ifadelerini kullandı. 
     Gazete, özellikle istihbarat teşkilatlarının dinleme servislerinde eleman krizi yaşandığını ve gizli servis yöneticilerinin hükümetten, yeni yatırımlar yaparak Ortadoğu dillerinde eğitim veren okulların kapasitelerini artırmasını istediğini belirtti. 
     
</TEXT>
</DOC>
