<DOC>
<DOCNO> 331927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun11.html </URL>
<DATE> 2005/04/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
MOSSAD eski başkanı İsrail'de darbe olacak 
</HEADLINE>
<TEXT>

     İsrail istihbarat servisi MOSSAD'ın eski başkanı emekli general Danny Yatom, Başbakan Ariel Şaron'un Gazze Şeridi'nden çekilme planının, yönetimi darbe tehlikesiyle karşı karşıya bıraktığını iddia etti. 
     Yatom, Reuters'e yaptığı açıklamada, hahamların ayaklanma çağrılarından vazgeçmemesi halinde, Gazze Şeridi'nden çekilme planına karşı çıkan dinci askerlerin darbe girişiminde bulunabileceği uyarısında bulundu. 
     MOSSAD'a, 1996-1998 yılları arasında başkanlık yapan emekli general Yatom, ''topyekün ayaklanmanın tohumlarını gördüğünü'' söyledi ve ''Kitlelere, ayaklanma ve itaatsizlik çağrısında bulunan birçok haham var. Bu tip buyrukları ordunun emirlerinin önünde gören asker sayısının çok olması, darbe yolunu açacak bir sorun yaratacaktır'' dedi. 
     Yatom, İsrail yönetiminin, 1962'de Fransa Devlet Başkanı Charles de Gaulle'e düzenlenen ve Cezayir'den çekilme planlarını mahveden başarısız darbe girişiminden ders alması gerektiğini kaydetti. 
     İsraillilerin büyük bölümü, Şaron'un Gazze Şeridi ile Batı Şeria'daki Yahudi yerleşkelerinden çekilme planını desteklerken, aşırı sağcı kesim plana karşı çıkıyor. 
     Önde gelen hahamlar, Şaron yönetiminin kararını protesto amacıyla bugün Haremüşşerif'e yürüme çağrısında bulunmuş ve bir grup aşırı sağcı Yahudi, Kudüs Emniyet Müdürlüğü'nün yasaklamasına rağmen Batı Duvarı'nda bir araya gelmişti. 
     
</TEXT>
</DOC>
