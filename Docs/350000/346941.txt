<DOC>
<DOCNO> 346941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/soneko09.html </URL>
<DATE> 2005/05/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türkiye, AB'ye ihracat artışında Çin'i geçti... 
</HEADLINE>
<TEXT>

     Türkiye, Avrupa Birliği’ne ihracatta, özellikle tekstil kotalarının kaldrılmasıyla birlikte bu pazarda en önemli rakiplerinden biri haline gelen Çin’den daha yüksek bir artış hızı yakaladı. 
     Eurostat’ın verilerine göre Türkiye’nin 25 AB ülkesine yaptığı toplam ihracat bu yılın ilk iki ayında geçen yılın aynı dönemine göre yüzde 19 oranında artarak 4.3 milyar eurodan 5.1 milyar euroya yükseldi. Çin’in AB ülkelerine aynı dönemde yaptığı ihracat ise yüzde 17 oranında büyüdü ve 21.7 milyar euro olarak gerçekleşti. Aynı dönemde AB ülkelerinin hem Çin’e hem de Türkiye’ye yaptığı ihracat ise 2004 yılıyla yaklaşık aynı düzeyde kaldı. Bu dönemde AB ülkeleri Türkiye’ye 5.1 milyar, Çin’e ise 6.7 milyar euroluk ihracat gerçekleştirdiler. 
     Türkiye’nin AB ile dış ticareti ilk iki ayda başabaş gelirken, Çin’e karşı ise 15 milyar euroluk açık veren AB ülkeleri bu dönemde en fazla ithalatı ise 23.1 milyar euyoyla ABD’den gerçekleştirdiler. AB’nin ABD’den yaptığı ithalat yüzde 4 oranında azalırken, bu ülkeye yaptıkları ihracatı ise yüzde 1 oranında büyüterek 34.6 milyar euroya çıkardılar. ABD’nin AB ülkeleriyle ticarette verdiği açık ise 10.5 milyar eurodan 11.7 milyar euroya yükseldi. 
     AB’ye ihracatı bu dönemde en hızlı artan ülke ise Rusya oldu. AB’ye ihracatını yüzde 32 büyüterek 14.5 milyar euroya çıkaran Rusya, bu ülkeler karşısındaki dış ticaret fazlasını da 5.4 milyar eurodan 7.5 milyar euroya kadar çıkardı. AB ülkelerinin Rusya’ya ihracatı da yüzde 24 oranında artarak 7 milyar euroya kadar çıktı. 
     Türkiye, AB’nin en fazla ithalat yaptığı ülkeler sıralamasında, ABD, Çin, Rusya, Japonya İsviçre ve Norveç’ten sonra altıncı oldu. Türkiye’yi Kore Hindistan ve Kanada izledi. 

ANKA 
     
</TEXT>
</DOC>
