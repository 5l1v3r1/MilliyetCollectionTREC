<DOC>
<DOCNO> 302565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun18.html </URL>
<DATE> 2005/12/18/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Rumlar'dan Cherie Blair için İngiltere'ye protesto 
</HEADLINE>
<TEXT>

     Kıbrıs Rum yönetimi Dışişleri Bakanlığı, İngiltere Başbakanı Tony Blair'in avukat eşi Cherie Blair'in, İngiliz David Charles Orams ve eşi Linda Elizabeth Orams'ın KKTC'deki mülkiyet hakkını savunma kararı nedeniyle izahat isteyerek, İngiltere'ye protesto girişiminde bulundu. 
     Kıbrıs Rum basınına göre, Cherie Blair'in Orams çiftini savunacağı yönündeki haber, Güney Kıbrıs'ta bomba etkisi yarattı ve bayan Blair, Orams çiftinin savunmasını üstlenmesi nedeniyle Kıbrıs Rum kesiminde ''kukla'' olarak nitelendirildi. 
     Bu hareketi ''maksatlı'' olarak niteleyen Rum yönetimi, Cherie Blair'in, eşi Tony Blair'in bilgisi dışında hareket etmediğini düşünüyor. 
     Rum yönetimi lideri Tasos Papadopulos, yaptığı açıklamada, ''Dışişleri Bakanlığı'nın, İngiltere'ye yönelik yoğun girişimlerde bulunduğunu'' belirterek, ''Bayan Blair'in hareketinin duygularını tahrik ettiğini'' söyledi. 
     Rum hükümet kaynakları, ''İngiltere'nin çok ciddi bir konu olan, siyasi bir konuya bu denli karışmasını kabul edilemez ve kışkırtıcı'' olarak nitelendirdi. 
     Rum basını, Rum yönetiminin, Cherie Blair'in, İngiltere Başbakanı Tony Blair'in siyasi faaliyetlerini etkilemeksizin, bağımsız olarak mesleğini icra ettiği yönündeki yanıtı inandırıcı bulmadığını yazdı. 
     İngiliz Yüksek Komiserliği Basın Sözcüsü Neical Baunt, bayan Blair'in mesleki kimliğiyle hareket ettiğini, mesleğiyle ilgili soruların ise bayan Blair'e ait avukatlık bürosuna sorulması gerektiğini belirtti. Rum anamuhalefet Demokratik Seferberlik Partisi DİSİ Başkan Vekili Averof Neofidu, ''Garantör ülke olarak İngiltere'nin Güney 'Kıbrıs' ile özel ilişkisi nedeniyle konunun siyasi bir boyut kazandığını'' söyledi. 
     AKEL Basın Sözcüsü Andros Kiprianu ise ''Böylesi bir olayın kışkırtıcı olduğunu, siyasi kişilerle bağlantısı olanların davranışlarında dikkatli olmaları gerektiğini'' kaydetti. Sosyalist EDEK partisi Başkanı Yannakis Omiru ise konuyu ''büyük bir siyasi skandal'' olarak nitelendirirken, EVRO.KO Başkanı Dimitris Şulluris ise İngiltere'nin Kıbrıs Rum kesimi karşısındaki inandırıcılığı açısından, söz konusu olayın büyük bir yara olduğunu, ayrıca Kıbrıs sorununun çözümüne yardımcı olmadığını savundu. 
     Rum yönetimi sözcüsü Kipros Hrisostomidis de Cherie Blair'in davaya müdahil olmasının, Kıbrıs Rum kesimi ve İngiltere arasındaki diplomatik ilişkilere katkı sağlamadığını belirterek, Cherie Blair'in fikrini değiştirmesi temennisinde bulundu. 
     Rum Fileleftheros gazetesi, bayan Blair'in evlilik öncesi soyadı Booth'u kullanarak, aylar öncesinde KKTC'yi ziyaret ettiğini yazdı. 
     Meletiu Apostolidi isimli Rum vatandaşı, KKTC'nin Girne ilçesine bağlı Lapta bölgesinde 1974 öncesi sahibi olduğu eski mülküne ev inşa ettiği gerekçesiyle İngiliz çift David Charles Orams ve eşi Linda Elizabeth Orams aleyhine, Rum kesiminde tahliye ve tazminat davası açmış, Rum mahkemesi, İngiliz çiftin evi boşaltarak iade etmesini ve tazminat ödemesi yönünde karar almıştı. İngiliz çiftin, Rum mahkemesinin verdiği kararı yerine getirmesi ve gerekirse çiftin oradaki malına haciz konulması amacıyla İngiltere'de de dava açılmış ve İngiltere Başbakanı Tony Blair'in avukat eşi Cherie, Orams çiftinin savunmasını üstlenmişti. 
     
</TEXT>
</DOC>
