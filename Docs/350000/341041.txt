<DOC>
<DOCNO> 341041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonyas08.html </URL>
<DATE> 2005/05/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
999 dolara ömür boyu konuş 
</HEADLINE>
<TEXT>

     ABD iletişimde serbestleşmenin meyvelerini çok uzun zaman önce toplamaya başlamıştı. İnternetin devreye girmesiyle hizmet yelpazesi de oldukça genişledi. 
     'Phone for Life' adıyla pazarlanan bir hizmetse zirveye bayrağı dikti. RNKVoIP firması sadece ABD içinde konuşmak isteyen abonelerine 99, hem ABD hem de 41 yabancı ülkeyle konuşmak isteyenlereyse 999 dolara ömür boyu hizmet veriyor. Yani hayatınız boyunca bir daha herhangi bir telefon faturası ya da başka bir başlık altında ödeme yapmıyorsunuz. İnternet üstünden ses iletişimi sunan VoIP firmanın aboneleri yeni bir telefon numarası alıyor ve aynı telefon cihazlarını ve hatlarını kullanmaya devam ediyor. 
     Böylece en üst planda hayatında bir kere 999 dolar veren aboneler kendi ülkesinin tamamı ve dünyanın birçok önemli ülkesiyle sınırsız süre ve ömürboyu ücretsiz konuşuyor. Paketin içinde arayan numarayı gösterme, numara engelleme, çağrı yönlendirme, sanal telesekreter gibi tüm yeni nesil iletişim hizmetleri de bulunuyor. 
     
</TEXT>
</DOC>
