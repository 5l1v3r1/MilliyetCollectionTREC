<DOC>
<DOCNO> 345286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun11.html </URL>
<DATE> 2005/05/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Financial Times Bakü-Tiflis-Ceyhan potansiyel bir terör hedefi 
</HEADLINE>
<TEXT>

     Londra DHA 

      İNGİLTERE’de yayımlanan Financial Times gazetesi, 13 yıl süren bir tartışmanın ardından, Bakü-Tiflis-Ceyhan BTC petrol boru hattının çarşamba günü faaliyete geçeceğini hatırlatarak, 8 yıllık detaylı bir planlama ve yaklaşık 3 yıllık inşaat aşamasından sonra hizmete girecek olan bin 770 kilometre uzunluğundaki BTC’nin, yerin 1 metre altından geçmesine rağmen bütün diğer endüstriyel yapılar gibi potansiyel bir terör hedefi olabileceğini öne sürdü. 
     
     PKK VE ERMENİLERDEN TEHDİT OLABİLİR’ 
     Bu tür yapıların Irak’ta olduğu gibi saldırıya uğrayabileceğini iddia eden Financial Times, Kafkas bölgesinde, özellikle Çeçenistan’da aşırı dinci militanlar bulunduğunu belirterek, "Azeri yetkililer de geçen yıl El Kaide bağlantılı militanların olası sabotaj girişimlerini rapor etmişti" dedi. Gazete, diğer olası tehditlerin ise PKK’nın yanı sıra Dağlık Karabağ tartışması nedeniyle Ermenilerden gelebileceğini iddia etti. 
     BTC yetkilileri, boru hattının güvenliğinin elektronik gözetleme cihazları ve korumalar tarafından sağlandığını belirtirken, BTC’nin korunmasına yönelik koordinasyonun geliştirilmesi için Türk, Azeri ve Gürcü silahlı kuvvetlerinin ortak tatbikatlar yaptığı hatırlatıldı. 
     
     BOĞAZ’DAKİ TRAFİĞİN DAHA DA ARTMASINI ÖNLEYECEK 
     Financial Times’taki haberde, Hazar petrolünü Azerbaycan’dan başlayıp Gürcistan üzerinden Ceyhan limanına ulaştıracak olan BTC’nin Türkiye ve Gürcistan toprakları üzerindeki güzergahının sık sık bakir vadilerden ve izole tarım alanlarından geçtiği belirtilerek, hattın ilk başlarda çevresel ve sosyal kaygılar yarattığı öne sürüldü. Bununla birlikte BTC’nin açılmasıyla birlikte, gemi trafiği zaten yoğun olan Boğaz’dan geçiş taleplerinin artmasının önleneceği de ifade edildi. 
     
     WASHINGTON’LA İLİŞKİLERİ İYİ OLAN 3 ÜLKEDEN GEÇİYOR 
     En büyük hissedarı BP olan 3.6 milyar dolarlık boru hattının tam kapasiteyle çalışacağı 2009 yılında günde 1 milyon varil, yani dünya petrol üretiminin yüzde 1’inden fazla miktarda petrol taşıyacağını hatırlatan gazete bunun Hazar petrolü için en büyük çıkış kapısı olacağını yazdı. Financial Times, "Bu, 1990’ların ortalarında Hazar’ın ikinci bir Basra Körfezi olacağını düşünenleri hayal kırıklığına uğratacak, ancak BTC giderek enerjiye daha aç hale gelen dünya için önemli bir katkı sağlayacak" dedi. 
     ABD destekli Bakü-Tiflis-Ceyhan projesinin Batı dünyası için stratejik bir avantajı olduğu belirtilen haberde, boru hattının Rus toprakları üzerinden geçmediği hatırlatılarak, "Bunun yerine, Washington’ın dikkatli bir şekilde ilişkilerini geliştirdiği 3 ülkenin toprakları kullanılıyor" ifadesine yer verildi. 
     
     TÜRKİYE 20 YILDA 2.5 MİLYAR DOLAR KAZANACAK 
     Projenin ekonomik olarak en fazla Azerbaycan’a yarayacağını belirten Financial Times, petrolün varilinin 25 dolar olması durumunda Azerbaycan’ın 20 yıl içinde 50 milyar dolar kazanabileceği yönündeki beklentileri dile getirdi. Türkiye ve Gürcistan’ın bundan çok daha az miktarda gelir elde edeceğini yazan gazete, başta transit ücretleri olmak üzere 20 yıllık dönemde Gürcistan’ın BTC’den 600 milyon dolar, Türkiye’nin ise 2.5 milyar dolar kazanacağını bildirdi. 
     
</TEXT>
</DOC>
