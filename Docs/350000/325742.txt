<DOC>
<DOCNO> 325742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/siyaset/siy04.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Halaçoğlu 'Neden yılgınsınız paşam ' 
</HEADLINE>
<TEXT>


ANKARA Milliyet 


Türk Tarih Kurumu Başkanı TTK Prof. Dr. Yusuf Halaçoğlu, Ermeni militanın öldürdüğü Talat Paşa'nın cinayet davasının, Almanya'da yeniden açılması isteklerine karşı çıkan eski Milli Güvenlik Kurulu Genel Sekreteri Orgeneral Tuncer Kılınç'a, "Niye bu kadar yılgınsınız paşam" diye sitemde bulundu. 

'İngilizlerin işi' 
Başkent Üniversitesi'nde dün "Talat Paşa Cinayeti" konulu konferans veren TTK Ermeni Araştırmaları Başkanı Prof. Dr. Hikmet Özdemir, "Talat Paşa'nın öldürülmesi Ermenilere taşeronluk olarak ihale edildi. Arka planda İngilizlerin olduğu görülüyor" dedi. 2 gün süren davanın Almanya'nın isteğiyle beraatla sonuçlandığını dile getiren Özdemir, "Oysa katil, sorgusunda cinayeti tasarlayarak işlediğini anlatıyor. Hukuken mümkün mü, değil mi bilmiyorum ama bu davanın açılması için yeniden başvuralım" diye konuştu. 

'Yargılanan biz oluruz' 
İzleyiciler arasında bulunan Kılınç ise, "O gün orada katil değil, Osmanlı İmparatorluğu yargılandı. Bugün bu mahkemeyi yenilerseniz yine yargılanan biz oluruz" karşılığını verdi. 
Daha sonra kürsüye gelen Halaçoğlu ise, Kılınç'ın sözlerine atıfta bulunarak, "Avrupa'ya kendi belgeleriyle cevap verecek, onları bu açıdan dize getirecek durumdayız. Sizi ilk kez böyle gördüm. Niye bu kadar yılgınsınız paşam " diye sitemde bulundu. Özdemir de Halaçaoğlu'na, "Yılgınlık değil. Paşa, ihtiyatlı olmamız gerektiğini belirtiyor" şeklinde konuştu. 


</TEXT>
</DOC>
