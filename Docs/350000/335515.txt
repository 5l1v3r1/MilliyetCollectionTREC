<DOC>
<DOCNO> 335515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko19.html </URL>
<DATE> 2005/04/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ham petrol fiyatları neden yüksek 
</HEADLINE>
<TEXT>

     Karadeniz Teknik Üniversitesi KTÜ Jeoloji Mühendisliği Petrol Anabilim Dalı Başkanı Prof. Dr. Sadettin Korkmaz, Çin ve Hindistan ekonomisinde yaşanan gelişmelerin yarattığı talebin, ham petrol fiyatlarının yükselmesinde önemli bir etken olduğunu belirtti. 
     Prof. Korkmaz, son günlerde ham petrol fiyatlarının 60 dolara yaklaştığını, sonrasında 50 doların üzerinde gezindiğini bildirdi. 
     İlk ticari petrolün üretilip piyasaya sürülmesinden sonra geçen 134 yıllık sürede, petrol fiyatlarının zirve yaptığı ''4. dönemin'' yaşandığını ifade eden Korkmaz, hampetrol fiyatlarının İran-Irak savaşının başladığı 1980'de 79.99 dolarla tarihteki en yüksek seviyeye ulaştığını, 1979'da İran'daki rejim değişikliği nedeniyle 76.4, rejim değişikliğinden sonra 1981'de ise 69.59 dolara kadar çıktığını kaydetti. Irak'ın Kuveyt'i, ABD'nin Irak'ı işgali sırasında bile ham petrol fiyatlarının 34 doların üzerine çıkmadığını ifade eden Korkmaz, ham petrol fiyatlarında dünyadaki ekonomik ve siyasi gelişmelere bağlı zaman zaman dalgalanmaların olmasının son derece normal kabul edildiğini bildirdi. 
     Fiyatlardaki dalgalanmalara dünyadaki siyasi ve ekonomik olayların yanı sıra spekülatörlerin de neden olabileceğine dikkati çeken Korkmaz, şunları söyledi 
     ''Ham petrol fiyatlarının yükselmesine ilişkin son zamanlarda bazı spekülatif görüşler ortaya atılmaktadır. Bunlardan en önemlisi Çin ve Hindistan ekonomilerindeki gelişmelerdir. Petrol fiyatlarının yükseltilmesi ile Çin ve Hindistan ekonomilerindeki ucuz işgücü ve diğer faktörlerden kaynaklanan gelişmelerin dengelenmesi yoluna gidilmektedir. Çünkü bu ülkelerdeki talep, ham petrol fiyatlarını yükselmesinde önemli bir etkendir.'' Geçtiğimiz yıl dünya ham petrol üretiminin günlük 85 milyon varil, talebin ise üretimden daha fazla olduğunu anımsatan Korkmaz, talep fazlalığının yanı sıra tanker ve nakliye sıkıntısı ile rafineri yetersizliğinin de fiyatların yükselmesinde etken olduğunu belirtti. 
     Son günlerde fiyatların 60 dolar seviyesine tırmanmasının petrol ithal eden ülkelerin ekonomisini zora soktuğunu iddia eden Korkmaz, şöyle davam eti 
     ''Ham petrol fiyatlarında yaşanan artış petrolde dışa bağımlı olan ülkemizin ekonomisini de olumsuz etkilemektedir. Türkiye tükettiği petrolün yüzde 10'unu kendi kaynaklarından, geri kalanını ise ithalat yoluyla karşılamaktadır. Bu nedenle enerji, ülkemiz için pahalı bir kaynak durumundadır. Hazırlanan yıllık projeksiyonlardaki değişimler, bütçeye bazen 1 milyar doları aşan ek yük getirebilmektedir. Geçtiğimiz yıl ihracatın 60 milyar dolara ulaşması bu ek yükü bir ölçüde karşılamaktadır. Ancak söz konusu artışlar, yine de önemli bütçe sorunlarına neden olmaktadır.'' Prof. Korkmaz, enerjiye, özellikle de ham petrole olan talebin giderek artacağının tahmin edildiğini, bu nedenle ham petrol fiyatlarının şimdilik çok aşağı düşmesinin pek mümkün gözükmediğini belirterek, ''özkaynakları kısıtlı ülkeler, enerji tasarrufu yanında alternatif enerji kaynakları bulmak zorundadır. Bütün bu gelişmeler, yakın gelecekte insanlığı bekleyen tehlikelerin başında enerji darboğazının olacağını göstermektedir'' diye konuştu. 

     
</TEXT>
</DOC>
