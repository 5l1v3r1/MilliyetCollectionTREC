<DOC>
<DOCNO> 310636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/guncel/gun04.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca dayağı meclisi sarstı 
</HEADLINE>
<TEXT>


TAKİ BERBERAKİS Atina 

Bir kadın parlamenterin eşinden dayak yediğinin, 3 eski erkek parlamenterin de karılarını dövdüğünün ortaya çıkması, Yunan meclisini ayağa kaldırdı. 
Skandal, "Yunanistan Şiddete Maruz Kalan Kadınları Koruma Cemiyeti" Başkanı Irini Dorkofiki'nin, parlamentonun "Kadın - Erkek Eşitliği Komisyonu"nda yaptığı konuşmayla patladı. Dorkofiki isim vermeyerek, kocasından dayak yiyen kadın parlamenterle, kocaları tarafından dövülen 3 milletvekili eşinin cemiyetin Yunan "morçatısı" olan, "Şiddet Kurbanı Kadınları Koruma Evi"nde 2 - 3 gün misafir edildiklerini açıkladı. 

Ölüm korkusu 
Dorkofiki, sözcüklerin üstüne basa basa, "Sadece bir tokattan bahsetmiyorum, evin içinde terör rejiminden, kontrolden çıkmış bir şiddetten bahsediyorum" dedi. Dorkofiki, ayrıca cemiyet evine gelen söz konusu kadınların, "Buraya kocamız bizi öldürmesin diye sığındık" dediklerini aktardı. 


</TEXT>
</DOC>
