<DOC>
<DOCNO> 309723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/dunya/adun.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük sandığı saatli bomba 
</HEADLINE>
<TEXT>


Kerkük'ün Kürtleştirilmesinden kaygı duyan Türkiye, kente yapılan nüfus kaydırmasının net boyutunun 30 Ocak seçimlerinde ortaya çıkmasını bekliyor 

Yasemin Çongar 


Kuzey Irak'ta Kerkük ve çevresine "yapay ve gayrimeşru nüfus kaydırması" yapılmasından kaygılanan Ankara, bu uygulamanın gerçek boyutunun 30 Ocak seçimlerinde ortaya çıkacağını düşünüyor. Buna karşın Türk yetkililer, Kerkük'teki durumun, Irak seçimlerinin meşruiyetinin Ankara tarafından sorgulanması için zemin oluşturmayacağı kanısında. 
Türk hükümeti, Bağdat ve Washington nezdinde girişimlerle Kerkük meselesini gündemde tutmayı sürdürürken, ABD Ankara'nın bu girişimlerine karşılık, bir yandan Saddam döneminde Kerkük'ten atılan Kürt ve Türkmenlerin geri dönüş hakkını, bir yandan da nüfus kaydırması konusunda dile getirilen rakamların "abartılı" olduğunu savunuyor. Üst düzey bir Türk diplomatı, "'Seçimlerin sonucunu şurası için geçerli saymıyoruz' demek Türkiye açısından çok zor" sözleriyle, Ankara'nın Irak seçimlerinin meşruiyetini ilgili bölge bazında sorgulamayı planlamadığını ima etti. 
"Kerkük sıkıntısı seçimlerden sonra da devam edecek" diyen ve Türkiye'nin konuyu gündemde tutmayı sürdüreceğini belirten diplomat, Dışişleri Bakanı Abdullah Gül'ün bu konuda BM Genel Sekreteri Kofi Annan'a gönderdiği mektubun ise, somut bir beklentiyle yazılmadığını söyledi. Diplomat, "Adres o" dedi, ancak "BM, Kerkük'teki durum konusunda bir şey yapabilir mi " sorusuna, "Gerçekçi olarak, hayır" yanıtını verdi. 
Gül'ün BM Genel Sekreteri'ne gönderdiği Kerkük mektubunun bir benzerini Irak yönetimine de ileten Türk hükümeti, bu konudaki kaygılarını Ankara ve Washington'daki diplomatik temaslarda ABD'ye de aktardı. ABD'nin tepkisi, Türk kaynaklarınca, "Spesifik yanıt vermiyorlar. Nüfus kaydırmasının bizim ilettiğimiz oranlarda olmadığını söylüyorlar" diye özetleniyor. 


</TEXT>
</DOC>
