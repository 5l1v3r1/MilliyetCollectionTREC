<DOC>
<DOCNO> 340682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonsiy04.html </URL>
<DATE> 2005/05/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Diyanet Ermeniler Türkleri kurtarıcı olarak görüyordu... 
</HEADLINE>
<TEXT>

     Diyanet İşleri Başkanlığı Ermeni soykırım iddiasına ilişkin tartışmalara, geçmişte Ermenilerin Türkleri "kurtarıcı olarak gördüğünü" anlatan makalelerle karıştı. 
     Diyanet İşleri Başkanlığı’nın "Diyanet" dergisinde "Birlikte Yaşama Tecrübesi" ve "Farklı Din Mensupları Arasındaki İlişkiler ve İslam" konulu makaleler yayınlandı. 
     
     KURTARICI 
     Makalelerde, Rum, Ermeni ve Süryaniler’in Müslüman Selçuklu himayesini tercih ettiğine işaret edilirken, bazı Türk sultanlarının Ermeni ve Süryaniler tarafından "kurtarıcı" olarak tanındığına değinildi. 
     Selçukluların yalnız devlet kurdukları devirde değil, Moğolların istilası dönemlerinde bile Süryani ve Ermenilerin, daha sonra da Rumların Bizans yönetimine karşı Türklere yardım ettiklerinin Hristiyan kaynaklarca doğrulandığına dikkat çekildi ve Müslümanlarla Hıristiyanların iyi komşuluk içinde birarada yaşamanın mümkün olacağını gördükleri kaydedildi. 
     "İslamın Hıristiyanlığa gösterdiği hoşgörüye, Batı’nın Hıristiyanları hiç sahip olmamışlardır" ifadesine yer verilen makalelerde, Bursa’nın Osmanlı topraklarına katılmasının ardından Ermeni ve Yahudilerin buraya yerleştikleri belirtildi. Makalelerde şu görüş dile getirildi 
     "Bazı Batı kiliselerinin dinler arası diyalog ve hoşgörü zeminlerini, farklı inanç sahibi insanların birbirini tanıma ve anlama süreci olmaktan ziyade, Hristiyan mesajını insanlara ulaştırma fırsatı olarak görmesi, barış ve hoşgörü çabalarının önünde ciddi bir sorun olarak durmaktadır. Kiliselerin Hıristiyan misyonunun yayılmasını hedefleyen bu anlayış ve tavrının samimi diyalog çabalarını sekteye uğrattığı aşikardır." 

ANKA 
     
</TEXT>
</DOC>
