<DOC>
<DOCNO> 330150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy23.html </URL>
<DATE> 2005/04/04/ </DATE>
<TIME> 18.22 </TIME>
<AUTHOR>  </AUTHOR>
<HEADLINE>
Bakanlar kurulu toplantısı... Papa'nın cenazesine Çiçek katılacak 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Papa 2. Jean Paul'un cenaze törenine, Türkiye Cumhuriyeti Devleti'ni temsilen katılınacağını, katılımın hangi düzeyde olacağının daha sonra belirleneceğini bildirdi. 
     Çiçek, Bakanlar Kurulu toplantısının ardından gazetecilere açıklamalarda bulundu. 
     Toplantıda asıl üzerinde durdukları konunun Kızılcahamam kampı olduğunu belirten Çiçek, Kızılcahamam toplantısına ilişkin bilgi verdi. 
     Çiçek, Kızılcahamam'da, Türkiye'nin içinde bulunduğu şartlar, parti ve hükümet politikalarının geniş değerlendirmeye tabi tutulduğunu, 3 günlük toplantı sonucundaki izlenimlerin Bakanlar Kurulu toplantısında geniş şekilde değerlendirildiğini bildirdi. 
     Cemil Çiçek, toplantının gündemine ilişkin açıklanacak fazla bir konu olmadığını belirtti. 
     Gazetecilerin soruları üzerine Çiçek, tüm milletvekillerinin katılımıyla Kızılcahamam'da yapılan toplantıda, milletvekillerinin tamamının, her bakanla gruplara ayrılmak suretiyle görüştüklerini bildirdi. 
     Her bakanlığın teker teker milletvekillerine il bazında yaptığı çalışmalar ve genel çalışmalarla ilgili bilgi verdiklerini anlatan Çiçek, hem de milletvekillerinin bakanlıklarla ilgili taleplerinin ortaya çıktığını kaydetti. Çiçek, bunların ışığında bir değerlendirme yaptıklarını ifade etti. 
     Papa 2. Jean Paul'un cenazesine Türkiye'yi temsilen kimin katılacağının sorulması üzerine Çiçek, Papa'nın ölümüyle ilgili Türkiye'nin hissiyatının değişik şekillerde ifade edildiğini bildirdi. Cenazeye, Türkiye Cumhuriyeti devletini temsilen katılınacağını anlatan Çiçek, şöyle devam etti 
     ''Bu Cumhurbaşkanı, Başbakan, yoksa bakan düzeyinde mi bu daha sonra belirlenecek bir husus. 
     Şu an aldığımız karar Türkiye'nin bu törene katılması, Türkiye'nin hissiyatının bu vesileyle orada ifade edilmiş olması şeklindedir. 
     Sayın Cumhurbaşkanı katılacaksa ona göre durum ayrıdır, katılmayacaksa önümüzdeki saatlerde veya günde belli olacak demektir.'' 
     
</TEXT>
</DOC>
