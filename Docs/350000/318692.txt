<DOC>
<DOCNO> 318692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/dunya/axdun02.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da lüks lojman istifası 
</HEADLINE>
<TEXT>


Paris'te, Champs Elysee yakınlarında tuttuğu 600 metrekarelik dairenin 14 bin euro'luk kirasını devlete ödettiği ortaya çıkan Maliye Bakanı Gaymard istifa etti 

PARİS Milliyet 


Paris'te, Champs Elysee yakınlarında tuttuğu 600 metrekarelik süper lüks dairenin 14 bin euro'luk 23,800 YTL kirasını devlete ödettirdiği ortaya çıkan Fransa Maliye ve Ekonomi Bakanı Herve Gaymard, istifa etmek zorunda kaldı. 
Cumhurbaşkanı Jacques Chirac'ın yakın adamı, 44 yaşındaki, 8 çocuk babası Gaymard'ın lüks konutun kirasını "bakanlık ikametg hı gideri" diye devlet bütçesinden karşıladığı, ilk olarak haftalık "Le Canard Enchaine" dergisi tarafından yazılmıştı. Gaymard, bir hafta önce konutu boşaltıp daha mütevazı bir daireye yerleşerek skandaldan sıyrılmayı umarken, bu kez yine Le Canard Enchaine, Gaymard'ın aslında bir emlak zengini olduğunu ortaya çıkarınca Bakan'ın istifa etmekten başka çaresi kalmadı. Çünkü Gaymard'ın biri Paris'te ayda 2,300 euro'ya kiraya verdiği bir dairesi ve Britany ile Savoie'da 2 ev ve 2 apartman dairesi daha vardı. 
Gaymard, yaptığı yazılı açıklamada, aşırı lüks bakanlık konutuyla ilgili tartışmada hatalı davrandığını kabul ettiğini belirterek, istifa dilekçesini Başbakan Jean - Pierre Raffarin'e sunmaya karar verdiğini bildirdi. Gaymard, hafta içinde basına yaptığı açıklamalarda, çok fazla parası olmadığını ve mütevazı yaşadığını ileri sürmüş ve "Bir ayakkabıcının oğlu değil de bir burjuvanın çocuğu olsaydım, tabii ki konut sorunum olmazdı. Bu ülkede politikayla uğraşmak için burjuva veya zengin çocuğu mu olmak lazım " diye sormuştu. 
Başbakan Jean-Pierre Raffarin, geçen hafta ortaya çıkan konut skandalının ardından, bakanların devletin ödediği paralarla kalacağı lojmanlar için belirli ölçüler getirmişti. Raffarin tarafından getirilen sınırlamaya göre, çocuksuz bakanlar 80 metrekare evde kalabilecekler ve her bir çocuk için bakanlar 20 metrekare ilave genişlikte ev tutma hakkına sahip olacaklar. 
Belirlenen ölçülerin aşılması halinde, ilave genişliğin kira ücretini bakanlar kendi ceplerinden ödeyecekler. 


</TEXT>
</DOC>
