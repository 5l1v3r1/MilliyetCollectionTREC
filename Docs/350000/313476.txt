<DOC>
<DOCNO> 313476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko37.html </URL>
<DATE> 2005/02/08/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Mercedes'in yeni kamyonları pazara sunuldu... 
</HEADLINE>
<TEXT>

     Mercedes-Benz Türk Direktörler Kurulu Başkanı Till Becker, Türkiye'deki kamyon üretimleri konusunda, ''İç piyasaya kamyon üreten bir fabrika, küçük bir fabrika olmaktan çıktık, Almanya için önemli bir imalat yeri olduk'' dedi. 
     Mercedes-Benz Türk A.Ş.'nin Aksaray Kamyon Fabrikası'nda üretilen yeni Axor ve yeni Atego tipi kamyonları pazara sunuldu. 
     Yeni kamyonların tanıtımı nedeniyle düzenlenen toplantıda konuşan Till Becker, son 4 yılda kamyon satışında piyasa lideri olduklarını belirterek, ''2004'deki piyasa payımız yüzde 22.3 oldu. En yakın rakibimizle aramızdaki fark açılıyor'' dedi. 
     Becker, geçen yıl Aksaray Fabrikası'nda rekor düzeyine ulaşarak 9641 ünite kamyon imal ettiklerini ve bunun büyük çoğunluğunun iç piyasaya yönelik olduğunu anlattı. 
     Mercedes-Benz Türkiye'nin, DaimlerChrysler kamyon birimi için stratejik önemini artırdığını ifade eden Becker, şunları kaydetti 
     ''Bundan çok gururlanıyoruz. Satış açısından piyasada çok iyi yere geldik. Almanya'dan sonra Türkiye geliyor. Mercedes-Benz, geçen yıl kamyon ihracatında bir numara oldu. 2001'den bugüne kadar 2600 ünite ihraç ettik. Gittikçe daha uzak yerlere ihraç etmeye başladık. Çok gururluyuz. Beklentilerimizi aştık.'' 
     
     YENİ OTOBÜS DE PİYASAYA SÜRÜLÜYOR 
     Bu aydan itibaren yeni bir otobüsü daha piyasaya süreceklerini ve bu otobüsün 303 gibi bir efsane olacağını belirten Becker, Başbakan Recep Tayyip Erdoğan'ın da katılacağı otobüs fabrikasının açılışını 18 Haziran'da gerçekleştireceklerini bildirdi. 
     Türkiye'yi stratejik bir üretim yeri haline getirdiklerini vurgulayan Becker, kamyon konusunda, ''İç piyasaya kamyon üreten bir fabrika, küçük bir fabrika olmaktan çıktık, Almanya için önemli bir imalat yeri olduk'' dedi. 
     Yan sanayinin gelişimine büyük önem verdiklerini vurgulayan Till Becker, ihracatla ilgili olarak, ''Artık daha Doğu'ya gidiliyor. Ukrayna gibi moda ülkelere yöneliyoruz. Ama üretim her zaman Türkiye'de kalıyor'' diye konuştu. 
     Basın mensuplarının sorularını da yanıtlayan Becker, yan sanayi ürünleri kullanım oranlarının otobüste yüzde 70'i geçtiğini, kamyon ürünlerinde yüzde 25-40 arasında olduğunu, piyasaya yeni giren ürünlerde ise bu oranın daha düşük seviyede bulunduğunu bildirdi. 
     Başbakan Recep Tayyip Erdoğan ile İstanbul'da bir arsa için görüşmediğini belirten Becker, şöyle devam etti 
     ''Konuşuyorum onunla ama konu bu değil. Davutpaşa ve Hoşdere'deki otobüs fabrikalarımızı Hoşdere'de birleştirmeye karar verdik. Fabrika alanlarımızı ikiye katladık. Davutpaşa'dan taşınmayı planlıyoruz. 5 hafta önce oradaki yeri sattık, şimdi Davutpaşa'da kiracıyız sayılır. 2007 başında Davutpaşa'dan ayrılacağız. 4 bin 400 çalışanımız var. Bunun 3 bini Hoşdere'de toplanmış olacak. Davutpaşa'daki işlerin Hoşdere'ye taşınması, bu ikinci aşamanın yatırım değeri 60 milyon dolardır.'' Axor tipi kamyonların büyük çoğunluğunun Aksaray'da üretildiğini belirten Becker, şehirlerarası otobüslerin önemli bir bölümünün yine Türkiye'de üretildiğini ve üretimin yüzde 85'inin ihraç edildiğini, şehirlerarası ve şehiriçi otobüslerde iyi bir konumda bulunduklarını söyledi. 
     Aksaray Fabrikası'nda Almanya ile aynı kalitede üretim yaptıklarını anlatan Becker, Türkiye'de çok önemli noktalara ulaştıklarını kaydetti. 
     
     ''KAMYONDA STANDARTLAR HER GEÇEN GÜN YÜKSELİYOR'' 
     Mercedes-Benz Türk A.Ş. Pazarlama ve Satış Direktörü Eşref Biryıldız da, Mercedes-Benz Türk'ün, 2001'den beri 14 bin 100 Axor ve 2 bin 350 Atego satışı gerçekleştirdiğini bildirdi. 
     Kamyon pazarında standartların her geçen yükseldiğini ifade eden Biryıldız, Almanya'dan sonra en çok kamyon satan ülke konumuna geldiklerini söyledi. 
     Verilen bilgiye göre, sadece Türkiye'de üretilen 2 yeni Axor modelinden 2640 CL, 400 beygir gücünde motor ve 16 vitesli EPS kumandalı şanzıman ile donatılan hava süspansiyonlu römork çekici 6x2 kamyon, Türkiye pazarının yanı sıra, başta Batı Avrupa ülkeleri olmak üzere birçok ülkeye Aksaray'dan sunulacak. 
     Diğer yeni Axor modeli olan ve aynı motor ve şanzıman ile donatılan 3240 C 8x2 nakliye kamyonu da 2640 CL gibi Türkiye'de bu motor gücü sınıfından üretilen ilk kamyon olma özelliğini taşıyor. 
     
</TEXT>
</DOC>
