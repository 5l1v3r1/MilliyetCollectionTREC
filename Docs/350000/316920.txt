<DOC>
<DOCNO> 316920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun18.html </URL>
<DATE> 2005/02/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Kıbrıs'ta liderler oyunu kullandı 
</HEADLINE>
<TEXT>

     KKTC Başbakanı Mehmet Ali Talat, haftalardır süren kampanyanın sona erdiğini ifade ederek, ''Bugün halkımız konuşacak'' dedi. 
     Başbakan Talat, oyunu eşi Oya Talat'la Girne Veteriner Dairesi'nde kurulan 84 numaralı sandıkta kullandı. 
     Talat, oyunu kullandıktan sonra gazetecilere yaptığı açıklamada, çok düzeyli ve Kıbrıs Türk demokrasisine yakışan bir kampanya yürüttüklerini belirterek, ''seçimin, hem demokrasinin güçlenmesine yol açacağını, hem de Kıbrıs Türk halkının iradesini, bundan sonraki politikalarının şeklini, yolunu, yöntemini belirleyeceğini'' ifade etti. Bu bakımdan tarihi bir seçim olduğunu söyleyen Talat, şunları kaydetti 
     ''Bunu kampanya boyunca sürekli olarak vurguladım Bu tarihi seçimden hem alnımızın akıyla çıkmalıyız, hem de tabii ki halkımızın iradesini yansıtarak ve bundan sonra yürütülecek politikalarda bize ışık tutmasını arzulayacağız, isteyeceğiz.'' Başbakan Talat, cumhurbaşkanı adaylığı konusundaki bir soru üzerine, KKTC'de bağımsız adaylar dışındaki cumhurbaşkanı adaylarını partilerin belirlediği yönünde bir gelenek olduğuna işaret ederek, kendisinin de partisinin adayı olacağına göre, partisi böyle bir karar alması halinde aday olacağını, ancak bu konunun henüz tartışılmadığını belirtti. 
     Talat, ''Eğer partim bana böyle bir görev verirse bugüne kadar verdiği bütün görevleri yaptığım gibi bunu da yaparım. Ama bu konuda henüz bir karar alınmış değil'' dedi. 
     
     3 EKİM'E KADAR ADIM ATILMASI GEREKİYOR 

     Talat, ''seçim sonucunda yeniden hükümete gelmesi halinde Kıbrıs konusunda neler yapmayı planladığının'' sorulması üzerine, hükümetin bir programı olacağını, program ortaya çıkmadan, politikalar hakkında konuşmanın yetersiz kalacağını kaydetti. 
     ''Önümüzde tarihi bir dönem var'' diyen Talat, şunları söyledi 
     ''3 Ekim Türkiye'nin müzakere tarihidir. O tarihe kadar bazı adımların atılması gerekir. Bu adımların atılması için, direnen durumdaki Rum tarafının hareketlenmesi gerekir. BM Genel Sekreteri zaten çağrı yaptı, 'itirazlarınız nedir, bunları belirleyin bildirin' dedi. Onların bu itirazlarını bildirecekleri bir uluslararası ortamı yaratmak ve bizim teşvikimizle uluslararası camianın Kıbrıslı Türkleri daha iyi anlayıp, Kıbrıs Rumlarını da bu doğrultuda ikna etmesini sağlamak gibi çok yönlü görevlerimiz var.'' 
     DENKTAŞ MASAYA AZINLIK OLARAK OTURMAYACAĞIZ 
     KKTC Cumhurbaşkanı Rauf Denktaş, Kıbrıs Türklerinin, görüşmeleri yeniden başlaması durumunda, bu kez masaya azınlık olarak değil, eşit ortak olarak kabul edildikleri takdirde oturmaları gerektiğini söyledi. 
     Denktaş, eşi Aydın Denktaş ile Lefkoşa Mahkemeler binasında 128 numaralı sandıkta oy kullandı. Denktaş, daha sonra Türkçe ve İngilizce açıklamalarda bulundu. 
     KKTC halkının bağımsızlığına, egemenliğine, devletine sahip çıkması gerektiğini kaydeden Denktaş, çözüm için çalışılacağını, ancak bağımsızlıktan fedakarlık edilemeyeceğini belirtti. 
     ''Azınlık değiliz, hiçbir zaman olmayacağız'' diyen Denktaş, Kıbrıs Türklerinin Rumlarla eşit ve ortak olarak kabul edilmeleri gerektiğinin altını çizdi ve ''AB'ye girdiler diye bizi azınlık sayfasına yazmasınlar'' diye konuştu. 
     Denktaş, bir soru üzerine, Rum Yönetimi lideri Tasos Papadopulos'un Kıbrıs sorununun Türkiye ile kendileri arasında bir sorun olarak göstermeye çalışmasının hatalı olduğunu kaydederek, sorunun ancak adadaki taraflar arasında çözülebileceğini söyledi. 
     Kendisinin neden Annan planına itiraz ettiğinin sorulması üzerine Denktaş, planın KKTC'nin bağımsızlığını onaylamadığını ifade etti ve ''Türk askerlerinin çıkması ve Türkiye'nin garantisinin sona ermesi durumunda sonuç çok kötü olabilirdi'' dedi. 
     Rum kesiminin ise ''mücadeleyi kazanmış olduğu inancı içinde'' Annan planına ''hayır'' dediğine işaret eden Denktaş, şöyle konuştu 
     ''Birbirimize karşı adil olmalıyız. Evet, siz bazı sıkıntılar çektiniz, biz de 1963-1974 arasında 11 yıl çok çektik. O sahte unvanın Kıbrıs Cumhuriyeti Hükümeti size Kıbrıs'ı vereceğini sanmayın, çünkü bu olmayacaktır. 70 milyon insan bunun olmasına izin vermez.'' Rauf Denktaş, başka bir soru üzerine, Annan planının bundan sonra yapılması muhtemel görüşmelerde ne yapılması gerektiği konusunda temel teşkil etmek bakımından kullanılabileceğini söyledi. Denktaş, kalıcı bir çözümün ancak adada iki halk olduğu gerçeği kabul edilirse mümkün olabileceğini vurguladı. 
     Denktaş çifti oy kullanırken ve Denktaş'ın açıklamaları sırasında çok sayıda gazetecinin görüntü almaya çalışması nedeniyle izdiham oldu. 
     
     BDH LİDERİ AKINCI 

     KKTC'deki Barış ve Demokrasi Hareketi BDH Genel Başkanı Mustafa Akıncı, ''Kıbrıs Türkünün toplumsal haklarıyla Avrupa Birliği'nin AB bir parçası olması yolunun seçimle açılmasını dilediğini'' söyledi. 
     Mustafa Akıncı ve eşi Meral Akıncı oylarını Lefkoşa Şehit Ertuğrul İlkokulu'ndaki 162 numaralı sandıkta kullandı. Akıncı oyunu sandığa atarken ''Bütün Kıbrıs'a hayırlı olsun. Kuşakların geleceği için hayırlı olsun'' dedi. 
     Gazetecilere Türkçe ve İngilizce açıklama yapan ve sorularını yanıtlayan Akıncı, ''Kıbrıs'ta taraf olan Yunanistan, Kıbrıs Rum Kesimi ve Türkiye'nin bir şekilde AB'nin ya içinde ya da yanında olduğunu'' ifade ederek, ''bireysel olarak AB vatandaşı olabilen Kıbrıs Türkünün toplumsal haklarıyla birliğin bir parçası olması yolunun seçimle açılmasını'' istedi. 
     Akıncı, ''seçim sonuçları ne olursa olsun BDH'nın bütün gücüyle Kıbrıs Türkü için çalışmaya devam edeceğini'' kaydetti. 
     ''Kıbrıslı Türklerin AB'nin dışında kalmasından dolayı kimi suçladığının'' sorulması üzerine Akıncı, ''Bugün hiç kimseyi suçlamak istemiyorum. Geleceğe bakmamız lazım. Kimi sorumlu tuttuğumu geçmişteki açıklamalarda defalarca dile getirdim. Bu hatayı kim yaptıysa geçmişte bırakıp, genç kuşaklara daha iyi bir yaşam sunabilmek için geleceğe bakmalıyız'' diye konuştu. 
     Akıncı, BDH'nın barajı geçip geçmeyeceği yönündeki soruyu yanıtlarken, ''barajı geçip geçmemek gibi bir endişesi olmayan BDH'nın kaç sandalye elde edeceğinin önemli olduğunu'' söyledi. Akıncı, ''Parlamentoya 4 parti girecek gibi görünüyor. Biri de BDH olacak'' dedi. 
     
     MAP BAŞKANI ATA TEPE 

     Milletçi Adalet Partisi MAP Genel Başkanı Ata Tepe de oyunu Lefkoşa Gençlik Gücü Spor Salonu'ndaki 73 numaralı sandıkta kullandı. 
     Oyunu kullandıktan sonra basına açıklama yapan Tepe, propaganda sürecinin olaysız geçmiş olmasının kendilerini çok sevindirdiğini kaydetti. Seçimlerin demokrasinin vazgeçilmez faktörlerinden biri olduğunu belirten Tepe, seçim sonuçlarının herkes için hayırlı olmasını ve Kıbrıs'ta yaşayan Türk halkının dünyaya birlik mesajı vermesini temenni etti. 
     
     TKP GENEL BAŞKANI ANGOLEMLİ 

     Toplumcu Kurtuluş Partisi TKP Genel Başkanı Hüseyin Angolemli, ''bugün konuşma sırasının halkta olduğunu ve bugün gerçeklerin sandıktan çıkacağını, medyanın ve maddiyatın öneminin görüleceğini'' söyledi. 
     Angolemli, oyunu eşi Oya Angolemli ile Tuzla İlkokulu'nda 25 numaralı sandıkta kullandı. Angolemli, seçimlerde medyanın ve maddiyatın önemine dikkat çekerek, seçimlerden sonra medyanın ve maddiyatın öneminin görüleceğini söyledi. 
     Hüseyin Angolemli, kendi tespitlerine göre seçimlerden sonra mecliste çözüm yanlısı partilerin çoğunluk sağlayacağını savundu ve böyle bir sonucun Kıbrıs Türk halkına daha faydalı olacağını ifade etti. 
     Angolemli, seçim sonuçlarının tüm KKTC halkına hayırlı olmasını diledi. 
     
</TEXT>
</DOC>
