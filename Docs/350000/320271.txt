<DOC>
<DOCNO> 320271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun08.html </URL>
<DATE> 2005/03/03/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Kaddafi, "terörle mücadeleye" katılmak istiyor... 
</HEADLINE>
<TEXT>

     Libya lideri Muammer Kaddafi, ''terörle mücadeleye aktif olarak katılmak istediklerini'' söyledi. 
     Sirte kentinde dün gece yaptığı konuşmada terörizme değinen Kaddafi, ''Libya dünyada terörle ve suçla mücadelede geri kalmamalı'' dedi. 
     ''Terörle mücadeleye katılmayan ülkelerin uluslararası camiaya zarar verdiğini'' söyleyen Libya lideri, ''Dünyanın saygısını kazanmak için bu mücadelede aktif olmalıyız'' ifadesini kullandı. 
     Libya'nın hiç düşmanı bulunmadığını, ABD ile Libya arasında düşmanlık olmadığını da söyleyen Kaddafi, ''Libya, Amerika ve Avrupa arasında askıda kalan bütün sorunların çözüme kavuşturulduğunu'' belirtti. 
     Kaddafi, ayrıca BM genel kurulunun, Güvenlik Konseyi'nin emriyle hareket ettiğini öne sürdü ve Güvenlik Konseyi'ni ''terör konseyi'' olarak nitelendirdi. 
     
</TEXT>
</DOC>
