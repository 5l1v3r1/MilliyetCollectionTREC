<DOC>
<DOCNO> 301345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo23.html </URL>
<DATE> 2004/12/27/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
AP'nin sporda yılın en önemli olayları anketinde Yunanistan zirvede 
</HEADLINE>
<TEXT>

     Dünyanın en önemli haber ajanslarından Associated Press AP , sporda 2004 yılının en önemli olayları anketi sonuçlarını açıkladı. 
     AP'nin haber geçtiği 70 ülkeden spor editörlerinin oylarıyla yapılan ankette Yunanistan, listenin 1. ve 2. sırasını alarak büyük bir başarıya imza attı. 
     2004 yılında 2 büyük organizasyondan başarıyla çıkan Yunanistan, futbolda Avrupa Şampiyonluğunu kazanarak tüm otoriteleri şaşırtırken, Atina'da düzenlenen 28. Yaz Olimpiyat Oyunları'nda yaptığı başarılı organizasyon nedeniyle listede 2. sırayı da aldı. 
     Dünyada yılın en önemli 10 olayının belirlendiği ankette 3. sırayı Fransa Bisiklet Turu'nu 6. kez üstüste kazanan ABD'li bisikletçi Lance Armstrong alırken, Formula 1'de bu yıl içinde 13 yarış kazanan Ferrari'nin Alman pilotu Michael Schumacher listenin 4. sırasında kendisine yer bulabildi. 
     AP'nin bu yılki listesinde Atina Olimpiyatları'nda yaşanan 24 doping skandalı 5. sırada yer alırken, olimpiyatlarda 6'sı altın olmak üzere toplam 8 madalya kazanan ABD'li yüzücü Michael Phelps, listenin 6. sırasındaydı. 
     Yılın en önemli spor olaylarında 7. sırayı, Anastasia Myskina, Maria Sharapova, Svetlana Kuznetsova ve Elena Dementieva gibi genç tenisçileriyle 2004 yılı içinde tüm önemli turnuvalarda söz sahibi olan Rus bayan tenisçiler aldı. Listede 8., olimpiyatlarda 32 altın madalya kazanarak, ABD'nin ardından 2. sırayı alan 2008 yılının olimpiyat organizatörü Çin olurken, 9. sırada İsviçreli tenisçi Roger Federer, 10. sırada ise geçen yıl yaptığı 38 lig maçında yenilgi almadan şampiyon olan İngiltere'nin Arsenal takımı var. 

     
</TEXT>
</DOC>
