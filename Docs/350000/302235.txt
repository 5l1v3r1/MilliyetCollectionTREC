<DOC>
<DOCNO> 302235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonspo08.html </URL>
<DATE> 2004/12/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Golf sopasıyla sosyeteye girdiler 
</HEADLINE>
<TEXT>

     Golf sporunda ilginç tezat. Sosyete sporu olarak bilinen golfte, milli takım oyuncularının hepsi dar gelirli ailelerin çocuklarından oluşuyor. 
     11 Aralık'ta yapılan seçimler sonunda yeniden Golf Federasyonu Başkanlığı'na seçilen Ahmet Ağaoğlu, A.A muhabirine yaptığı açıklamada, en çok golfün ''zengin'' sporu olarak bilinmesinden rahatsızlık duyduklarını bildirdi. 
     Ağaoğlu, Golf Milli Takımı'nın oyuncularının tamamının dar gelirli ailelerinin yetenekli çocuklarından kurulu olduğunu kaydederek, ''14 kişiden oluşan milli takımımızdaki çocuklarımızın hepsinin aileleri, ayda 300-400 milyon lira geliri olan aileler. Yani asgari ücretle geçinmeye çalışan insanlar'' dedi. 
     Ağaoğlu, bu sporcuları ilköğretim düzeyinde alıp yetiştirdiklerini, şimdi ise çoğunun üniversitede okuduğunu ifade ederek, ''Milli takım aday kadromuzda 24 sporcu var. Bunlardan sadece 1 tanesi bir doktor arkadaşımızın oğlu ve maddi durumu iyi'' diye konuştu. 
     
     ''EN KÖTÜ İHTİMALLE AYDA 1000-1500 DOLAR KAZANIRLAR'' 
     Ağaoğlu, golfün, zenginlerin yaptığı bir spor olduğu inancının tersine, ailelerin bu konuda çok bilinçli olduklarını ve çocuklarını isteyerek bu spora verdiklerini vurguladı. 
     Ağaoğlu, golf sporcularının en kötü olasılıkla ayda 1000-1500 dolar kazanabileceklerini kaydederek, şunları söyledi 
     ''Aileler, bu sporda çocuklarının çok para kazanabileceğinin bilincinde. Bu sporun çok farklı bir kesime hitap ettiğini de biliyorlar ve çok heyecanlanıyorlar. Bugün, dünyanın en çok kazanan sporcusu ABD'li golfçü Tiger Woods. Bu çocuklarımızın, gelecekte yurtdışında yarışma şansları var. Hiç olmazsa, en kötü ihtimalle golf hocası olurlar ve ayda 1000-1500 dolar para kazanırlar.'' Ağaoğlu, ayrıca Şanlıurfa, Gaziantep, Ağrı, Erzurum, Ardahan, Kütahya, Konya ve Denizli'de ilköğretim okulları başta olmak üzere kapalı alanlarda golf eğitimi vermeye başlayacaklarını ve daha sonra da yeşil alana geçeceklerini sözlerine ekledi. 
     
     GOLF OYNAMAK İÇİN NE GEREKİYOR 
     Golf oynayabilmek için öncelikle bir kulübe üye olmak gerekiyor. Örneğin, Ankara Ahlatlıbel TGIF Kulübü için yıllık 100 Dolar civarında üyelik aidatı alınıyor. 
     Bir golf kulübüne üye olduktan sonra malzemeleri almak gerekiyor. Golf sopası, 50-60 dolardan başlıyor. Golf oynarken, sol elde kullanılan bir deri eldivene ve özel yapım bir ayakkabıya da gereksinim var. 
     Ayrıca sporcu, rahat keten bir pantolona, rahat bir gömleğe ve şapkaya ihtiyaç duyuyor. Eğer sporcular, golf toplarını satın almak istemez kiralarsa, 1 sepet topa 3 milyon lira ödüyorlar. 
     
</TEXT>
</DOC>
