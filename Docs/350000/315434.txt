<DOC>
<DOCNO> 315434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy13.html </URL>
<DATE> 2005/02/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gül Rice ile stratejik ortaklık anlayışını bir kez daha tekrarladık 
</HEADLINE>
<TEXT>

     Başbakan Vekili Abdullah Gül, ABD Dışişleri Bakanı ile stratejik ortaklık anlayışını, karşılıklı çıkarlara dayalı olarak bir kez daha tekrarladıklarını bildirdi. 
     Gül, partisinin TBMM Grup toplantısında yaptığı konuşmada, hükümetlerinin görevi devraldıktan sonra ''kendi evlerinin içini düzene koymak için, Türkiye'nin içini düzene koymak için'' birçok sosyal ve ekonomik tedbirler aldığını ve bunları ısrarla uygulamaya başladığını söyledi. 
     Bir taraftan sosyo ekonomik tedbirler içeride devam ederken, bir yandan da dış politikada çok çeşitli dinamik bir süreç başlattıklarını belirten Gül, şöyle devam etti 
     ''İşte bunun neticesidir ki önce komşularımızla dünyanın önemli merkezleri ile tarihi ve kültürel olarak işbirliği içinde olduğumuz, geçmişte iz bıraktığımız bölgelerde, ilişkilerimizi geliştirmeye başladık. Sayın Başbakanımız, bugün Balkan coğrafyasını ziyaret için Ankara'dan ayrıldı. 
     Eminim ki bu ziyaret, Balkanlar'daki hatıralarımızı tazeleyecektir. Balkanlar'da tekrar Türkiye'nin rüzgarını estirecektir. Oralardaki kardeşlik duygularını pekiştirecektir. 
     Geçen hafta yine Başbakanımızın Uzak Doğu ziyareti olmuştur. Bu ziyaret de gayet başarılı geçti. Oralarda Türkiye rüzgarı yüzyıllar sonra bir kez daha esti. Eminim ki yıllar geçtikten sonra bu ziyaretler çok iyi hatırlanacaktır. Bu ziyaretlerin izleri hiçbir zaman silinmeyecektir. Türkiye, kardeş ülkelerle ilişkilerini daha da geliştirecektir. 
     Yine geçen hafta ben de Çin Halk Cumhuriyeti'ne bir ziyarette bulundum. Çin gibi büyük bir ülke...1.2 milyar nüfusa sahip. BM Güvenlik Konseyi'nin daimi üyesi. Kalkınma hızıyla bütün dünyayı korkutan, herkesin rüyalarına giren böylesi büyük bir ülke ile ilişkilerimizi sağlıklı bir temele oturtmak ve ilişkilerimizi geliştirmek, Türkiye'nin meselelerini anlatmak açısından da bu ziyaret bir fırsat olmuştur.'' 
     
     LÜBNAN'DAKİ SUİKAST 

     Lübnan'da eski başbakan Refik Hariri'nin bir suikast sonucu hayatını kaybettiğini hatırlatan Gül, Hariri'nin yakın bir geçmişte Türkiye'yi ziyaret ettiğini ifade ederek, ''Büyük sıkıntılar geçiren, terör olaylarından binlerce vatandaşını kaybeden Lübnan'a barışı, kalkınmayı, huzuru getiren bir insandı Refik Hariri...Onun öldürülmesi Türkiye'deki dostlarını, bizleri çok üzmüştür'' dedi. Hariri'nin ailesi ve Lübnan halkına başsağlığı dileyen Gül, ''Ümit ediyoruz ki bu olay, Lübnan'da terör olaylarını hatırlatacak gelişmeleri başlatmayacaktır ve sadece münferit bir olay olarak kalacaktır'' diye konuştu. 
     
     RICE 

     Geçen hafta sonunda Türkiye'de önemli bir ziyaretçi bulunduğunu ifade eden Gül, ABD'nin yeni Dışişleri Bakanı Condoleezza Rice'nin ilk yurtdışı gezisine Türkiye'yi dahil ettiğini hatırlattı. 
     Türk-Amerikan ilişkilerinin 60 yıllık geçmişi ve müttefiklik ilişkilerine bakıldığında, Rice'nin ziyaretinin ''önemli bir ziyaret olduğunu'' belirten Gül, şöyle konuştu 
     ''Çünkü, Dışişleri Bakanı'nın ilk yurtdışı gezisinde Türkiye'ye uğraması, ABD'nin Türkiye'ye verdiği önemi göstermesi açısından dikkat çekicidir. Ayrıca, görüşmelerde gerek ikili ilişkilerimizi, gerek bölgeyi ilgilendiren, özellikle Irak'ı ilgilendiren konuları ve uluslararası konuları görüşme fırsatı bulduk. Stratejik ortaklık anlayışını, karşılıklı çıkarlara dayalı olarak bir kez daha tekrarladık. En önemli görüşmelerimiz Irak ile ilgili konularda oldu. Irak'ın toprak bütünlüğü, siyasi bütünlüğünün bozulmaması, Irak'ın en kısa sürede normalleşmesi ile ilgili görüşlerimizi gayet samimi şekilde paylaştık. Bunların katkısı olacaktır ikili ilişkilerimize... Sayın Bakan, daha sonra yaptığı basın toplantılarında Türkiye'de yaptığı görüşmeleri, bizlerle yaptığı görüşmede vardığımız ortak kanaatleri aynı şekilde tekrarlamıştır. Bu da doğrusu bizleri memnun etmiştir.'' 
     
</TEXT>
</DOC>
