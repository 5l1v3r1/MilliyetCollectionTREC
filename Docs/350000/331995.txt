<DOC>
<DOCNO> 331995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo21.html </URL>
<DATE> 2005/04/10/ </DATE>
<TIME> 19.29 </TIME>
<AUTHOR>  </AUTHOR>
<HEADLINE>
Galatasaray, Trabzonspor maçı notları... 
</HEADLINE>
<TEXT>

     Galatasaray'da, hafta içinde sakatlanan Fransız futbolcu Franck Ribery, Trabzonspor karşısında ilk 11 kişilik kadroda yer aldı. 
     Maç öncesinde oynayıp oynamayacağı kuşkulu olan futbolcunun, yapılan kontrollerden sonra iyi durumda olduğu belirlenince, teknik direktör Gheorghe Hagi, bu futbolcuyu ilk 11'de sahaya sürdü. 
     Galatasaray'da, Hakan Ünsal sakatlığı nedeniyle forma giyemezken, Trabzonspor'da da ameliyat olan İbrahim Ege oynayamadı. 
     Sarı-kırmızılı ekipte, 2 maçlık cezasını dolduran Song formasına kavuşurken, kaptan Bülent ise yedekler arasında yer aldı. Kayserispor maçında eleştiriler alan Hasan Şaş, Hagi tarafından yedeğe çekilirken, Ergün ilk 11'de şans buldu. 
     
     BAŞKANLARDAN DOSTLUK GÖSTERİSİ 

     Maç öncesinde Galatasaray Kulübü Başkanı Özhan Canaydın ile Trabzonspor Kulübü Başkanı Atay Aktuğ, protokol tribününde dostluk gösterisinde bulundular. 
     Maçı yanyana izleyen iki başkan, birbirlerine başarılar dilerken samimi bir biçimde sohbet ettiler. 
     
     
     POLİS TEŞKİLATININ 160. KURULUŞ YILDÖNÜMÜ 

     Poliş teşkilatının 160. kuruluş yıldönümü nedeniyle karşılaşma öncesinde çeşitli etkinlikler düzenlendi. 
     Maçta görev yapan polisler, karşılaşma öncesinde tribünlere karanfil atıp, karşılaşmanın hakemlerine çiçek verdiler. 
     Galatasaraylı taraftarlar tribüne, ''Polis gününüz kutlu olsun, polisimizi seviyoruz'', Trabzonsporlu taraftarlar da bulundukları tribüne ''Polis de içimizden biri, onları seviyoruz'' pankartı astı. 
     
     MAÇA İLGİ AZ 

     Galatasaray taraftarları, şampiyonluk yolunda büyük önem taşıyan karşılaşmaya fazla ilgi göstermedi. 
     Kapalı tribün tamamıyla dolarken, açık tribünde ise boşluklar dikkati çekti. 
     Bu arada yıkılan eski açık tribünde bulunan skorboard, Trabzonspor maçıyla birlikte yeniden eski yerine yerleştirildi. 
     Karşılaşmayı 600 kadar Trabzonspor taraftarları da kapalı tribündeki yerlerinden izledi. 
     Trabzonsporlu futbolcular sahaya 17. Kalp Haftası nedeniyle, ''Kalbinizi Koruyunuz'' pankartıyla çıkarken, Galatasaraylı oyuncular ise ''Unutulmayanlar 24 Nisan'da Ali Sami Yen'' de yazılı pankartı taşıdı. 
     
     LEVENT BIÇAKCI'YA TEPKİ 

     Galatasaraylı taraftarlar, Futbol Federasyonu Başkanı Dr.Levent Bıçakcı'ya tepki gösterdiler. 
     Taraftarlar, hafta başında yapılan kulüp başkanları toplantısına Fenerbahçe Kulübü Başkanı Aziz Yıldırım'ın gelmemesini ima edip federasyon başkanını eleştirerek, ''Bıçakcı Aziz'in ayağına git'' diye tempo tuttu. 
     
     GALATASARAY, PAF MAÇINDA GALİP 

     PAF Ligi'ndeki maçta Galatasaray, Trabzonspor'u 2-0 yendi. 
     Galatasaray, ilk yarısında Özgürcan'ın attığı 2 golle Trabzonspor'a üstünlük sağlarken, bu karşılaşmadan önce Galatasaraylı Yönetici ve İşadamları Derneği GSYİAD Yönetim Kurulu üyeleri, tüm Galatasaray PAF Takımı oyuncularına birer altın armağan etti. 
     Bu arada Galatasaray Avrupa Taraftar Kartı sahibi 25 gurbetçi, maç öncesinde başkan Özhan Canaydın ile birararaya gelirken, daha sonra karşılaşmayı izlediler. 
     
     BASKETBOL TAKIMINDAN DESTEK 

     Türkiye Basketbol Ligi'nde zor günler yaşayan Galatasaraylı basketbolcular, Trabzonspor maçında futbol takımına destek verdiler. 
     Basketbol takımı oyuncuları, karşılaşmaya gelerek futbol takımını önemli Trabzonspor karşılaşmasında yalnız bırakmadı. 
     
     ERGUN GÜRSOY ''GÜVENİMİZ SARSILDI'' 

     Galatasaray Kulübü İkinci Başkanı Ergun Gürsoy, Futbol Federasyonu Profesyonel Futbol Disiplin Kurulu PFDK ve Tahkim Kurulu'na olan güvenlerinin sarsıldığını söyledi. 
     Maç öncesi açıklama yapan Gürsoy, aynı konular karşısında verilen kararların farklı olduğunu ifade ederek, ''Biz bu disiplin kurulu ve Tahkim Kurulu'na inanmıyoruz. Neden inanmadığımızı da söylüyoruz. Bir Galatasaraylı futbolcu ve bir Fenerbahçeli futbolcu aynı hataları yaparak disiplin kuruluna gitti. Birisi ceza aldı, diğeri almadı. Bu nedenle bizim güvenimiz sarsılmıştır'' diye konuştu. 
     Gürsoy, Fenerbahçe'nin Sakaryaspor karşısında aldığı galibiyetle ilgili soru üzerine de, ''Üzüldüm ama yapacak birşey yok. Fenerbahçe hakkıyla ve alın teriyle kazandı. Son saniyelere kadar galibiyeti kovaladı, tebrik etmek lazım'' dedi. 
     
     FATİH GÖKŞEN 

     Galatasaraylı yönetici Fatih Gökşen de düşük bir bütçeyle şampiyonluğu kovaladıklarını belirterek, ''Bu oyuncularla biz şu anda şampiyonluğu kovalıyoruz, çok başarılıyız'' dedi. 
     Gökşen, Fenerbahçe'nin, Sakaryaspor karşısında uzatmalarda attığı golle kazanmasıyla ilgili bir soruya da, ''Üzülmedim diyen Galatasaraylı yoktur herhalde. Geçen hafta da biz onları üzmüşüzdür'' diye konuştu. 
     
</TEXT>
</DOC>
