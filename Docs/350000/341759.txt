<DOC>
<DOCNO> 341759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/yozer.html </URL>
<DATE> 2005/05/12/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Kaledeki lastik 
</HEADLINE>
<TEXT>



Süper Lig'de Fenerbahçe ile Galatasaray arasındaki puan farkının açılmamasının en büyük nedeni dün ortaya çıktı. Bir tarafta Rüştü... Diğer tarafta Mondragon... Fenerbahçe'nin maç boyunca yaptıkları atakların tehlike standartına baktığınız zaman çok daha net pozisyonlar görebilirsiniz. Ancak Mondragon o kadar çok çıkardı ki, Fenerbahçeli futbolcuların cümle alemi Kolombiyalı'yı oyun oynanırken kutladılar. O dakikada durum 3-1 iken Nobre'nin altı pastan vuruşunu çıkaran Mondragon zaten maçın bittiğini ilan etmişti. Fenerbahçeli futbolcular da o kutlamadan sonra "pes" dediler, maçı bıraktılar. Zaten sonra da dördüncü gol geldi. 
Fener kalesine gelen tüm topların aynı Beşiktaş maçındaki gibi gol olması da kaleci farkını ortaya koyuyordu. Eğer Fenerbahçe derbilerde bu kadar garip maçlar kaybediyorsa hatayı kendisinde aramalı... Şansına değil, rakibe verdiği ip uçlarına bakmalı... Hızlı forvetlerin göbeğini bu kadar ağır tutarsan fazla da Rüştü'ye yüklenmemek gerekir. Böyle oynarsan Rüştü'yü de kurban edersin... 
Galatasaray'da maçı koparan adam Necati ile Ribery oldu. İlk iki goldeki muhteşem düetleri çok şık iki gol getirdi. Ve dünkü skorun altında yatan en büyük neden onlardı. Galatasaray daha inançlıydı... Daha çok maça asıldı, kellesini ortaya daha çok koydu, futbolun bütün gereklerini yaptı. Rakibini de çok iyi çözmüştü. 
Oysa Hagi ikinci yarıda belirgin hatalar yaptı. Gereksiz bir paniğe girdi. Dünkü Fenerbahçe futboluna göre sahadan çıkacak en son isimler Necati ile Ribery idi. Ve yatıp kalkıp Mondragon'a dua etsin. Böylesine lastik bir kaleci elbette hocaların da kurtarıcısı olur. Milyon dolar bastırıp futbolcu alacağına iyi bir kalecin olsun yeter. 


</TEXT>
</DOC>
