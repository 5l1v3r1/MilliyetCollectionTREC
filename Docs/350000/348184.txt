<DOC>
<DOCNO> 348184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun41.html </URL>
<DATE> 2005/06/02/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Fransa Başbakanı Villepin "Önceliğimiz işsizlikle mücadele" 
</HEADLINE>
<TEXT>

     Fransa’da Dominique de Villepin başkanlığındaki yeni hükümet belirlendi. 
     Cumhurbaşkanlığı’ndan yapılan açıklamada, İçişleri Bakanlığı’na Nicolas Sarkozy, Maliye Bakanlığı’na yine Thierry Breton, Dışişleri Bakanlığına eski Sağlık Bakanı Philippe Douste-Blazy’nin getirildiği, Savunma Bakanı Michele Alliot-Marie’nin de görevini koruduğu belirtildi. 
     Tarım Bakanı Dominique Bussereau, Çalışma Bakanı Jean-Louis Borloo ve Kültür Bakanı Renaud Donnedieu de Vabres’ın da görevini koruyan isimler olduğu kaydedildi. Eski Ulaştırma Bakanı Gilles de Robien’in Ulusal Eğitim ve Araştırma Bakanlığı’na atandığı belirtildi. 
     Eski cumhurbaşkanlığı sözcüsü Catherine Colonna’nın AB işlerinden sorumlu devlet bakanı olarak atandığı, Adalet Bakanlığı’na da Pascal Clement’in getirildiği bildirildi. 
     Cumhurbaşkanı Jacques Chirac tarafından önceki gün başbakanlığa atanan Dominique de Villepin, yeni hükümetin önceliğinin işsizlikle mücadele ve halkın güvenini yeniden sağlamak olduğunu söyledi. 
     Yeni kabinenin ilk toplantısını yarın öğleden sonra yapması bekleniyor. 
     
</TEXT>
</DOC>
