<DOC>
<DOCNO> 304882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonsiy03.html </URL>
<DATE> 2005/01/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     Meclis, bu hafta memurlara ''derece'' müjdesi vermek için çalışacak. 
     Memurlara ilave derece verilmesini düzenleyen ve Devlet Memurları Kanunu'nda değişiklik yapan tasarı, bu hafta önce Plan ve Bütçe Komisyonu'nda, daha sonra da Genel Kurul'da ele alınacak. 
     Hükümet'in bayram öncesinde yasalaşmasını istediği tasarı, 1991 yılından sonra memur olanlara ilave bir derece verilmesini öngörüyor. Geçici maddeler dahil toplam 38 maddeden oluşan tasarıya göre, herhangi bir sosyal güvenlik kuruluşundan emekli olanlar ile dul aylığı alanlara, ayrıca yetim aylığı bağlanması uygulaması son bulacak. Emekli Sandığı, SSK, Bağkur ve bankaların sandıklarından yaşlılık ya da dul ve yetim aylığı alanların kazanılmış haklarına ise dokunulmayacak. 
     TBMM Genel Kurulu'nda 11 Ocak Salı günü denetim konuları görüşülecek. Uluslararası anlaşmaların onaylanmasının uygun bulunduğuna dair 10 yasa tasarısının da bu hafta yasalaşması amaçlanıyor. 
     
     KOMİSYONLAR 
     TBMM'deki ihtisas komisyonları da gündemlerindeki tasarı ve teklifleri görüşecek. 
     Plan ve Bütçe Komisyonu, memurlara ilave bir derece verilmesini içeren yasa tasarısını görüşecek. Komisyon, 11 Ocak Salı günü AK Parti Niğde Milletvekili Erdoğan Özegen'in TEDAŞ Genel Müdürlüğü ve bağlı ortaklıkları ve müesseselerinin enerji bedelinden doğan alacakları ve gecikme bedellerinin tahsiline ilişkin yasa teklifini görüşecek. 
     AB Uyum Komisyonu, 11 Ocak Salı günü, AB'ye uyum kapsamında Karayolları Trafik Kanunu'nda değişiklik yapılmasını içeren yasa tasarısını tali komisyon olarak ele alacak. 
     Sporda şiddet, şike, rüşvet ve haksız rekabet iddialarının araştırılarak alınması gereken önlemleri belirlemek amacıyla oluşturulan Meclis Araştırma Komisyonu, 11 Ocak Salı günü toplanarak çalışma takvimini belirleyecek. 
     Sokak Çocukları Araştırma Komisyonu ise 11 Ocak Salı günü toplanarak çalışmalarını sürdürecek. 
     
</TEXT>
</DOC>
