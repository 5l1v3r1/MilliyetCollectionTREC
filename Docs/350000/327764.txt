<DOC>
<DOCNO> 327764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun58.html </URL>
<DATE> 2005/03/28/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
Uzmanlara göre Tsunami'nin yönü güneye doğru olacak 
</HEADLINE>
<TEXT>

     Uzmanlar, Endonezya'da merkez üssü Sumatra adası açıklarında bulunan 8.2 büyüklüğündeki depremin oluşturacağı muhtemel dev dalgaların yönünün, Hint Okyanusu'nun güneyindeki Mauritius adaları olacağı tahmininde bulundu. 
     Pasifik Tsunami Uyarı Merkezi'nden Robert Cessaro, CNN televizyonuna yaptığı açıklamada, depremin, tsunami oluşturmasının beklendiğini ve bunun muhtemelen güneye yönelen ''bir enerji demeti'' biçiminde olacağını belirtti. 
     Cessaro, 26 Aralık'taki depremin, birikmiş enerjiyi depremle birlikte kuzeye doğru gönderdiğini, bu depremin ise enerjisinin büyük bölümünü ''muhtemelen tam tersine, güneye yönlendireceğini'' belirtti. 
     Cessaro, ''Yeni deprem de muhtemelen bir tsunami yarattı. Ancak bölgeden tsunami yönünde bir haber yok çünkü su seviyeleri değişmedi. Ama bu büyüklükteki bir depremin tsunami doğurması büyük olasılık. Bu olayda yayılma muhtemelen güneye, Mauritius adalarına doğru olacak'' dedi. 
     
</TEXT>
</DOC>
