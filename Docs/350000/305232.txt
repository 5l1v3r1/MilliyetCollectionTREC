<DOC>
<DOCNO> 305232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur36.html </URL>
<DATE> 2005/01/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yahya Murat Demirel tutuklandı 
</HEADLINE>
<TEXT>

     Egebank'ın eski sahibi Yahya Murat Demirel, hakkındaki 2 gıyabi tutuklama kararı vicahiye çevrilerek cezaevine gönderildi. 
     İstanbul Adliyesi'nde bir süre Müracaat Savcılığı'nda bekletilen Demirel, daha sonra yine yoğun güvenlik önlemleri altında İstanbul Nöbetçi 2. Sulh Ceza Mahkemesi'ne götürüldü. 
     Demirel hakkında, İstanbul 1. Ağır Ceza Mahkemesi'nde görülen Egebank ve 8. Ağır Ceza Mahkemesi'nde görülen Bankkapital davaları kapsamında çıkarılan 2 ayrı gıyabi tutuklama kararı, İstanbul Nöbetçi 2. Sulh Ceza Mahkemesi tarafından vicahiye çevrildi. 
     Hakkındaki 2 ayrı gıyabi tutuklama kararı vicahiye çevrilen Yahya Murat Demirel, Kartal H Tipi Cezaevi'ne konuldu. 
     Bu arada, İstanbul Cumhuriyet Başsavcılığı'nın Demirel'in sağlık durumu hakkında Bakırköy Ruh ve Sinir Hastalıkları Hastanesi'den adliyeye sevk edilmeden önce bilgi istediği öğrenildi. 
     Hastanenin Savcılığa, ''Demirel'in depresyonda olduğu, ancak hayati tehlikesinin bulunmadığı ve adli işlemlerinin yapılabileceği'' şeklinde bilgi verdiği ifade edildi. 
     
     DEMİREL'E SALDIRDILAR 

     Öte yandan 15 yıllık birikimi olan 13 milyar Türk lirasını Egebank'a yatırdığını ileri süren Ahmet Sevgi adlı bir vatandaş, hastaneden çıkışı sırasında Demirel'e saldırmak istedi. 
     Demirel'in korumalarının müdahalesi üzerine korumalarla yumruklaşan Sevgi, daha sonra sakinleştirildi. 
     
</TEXT>
</DOC>
