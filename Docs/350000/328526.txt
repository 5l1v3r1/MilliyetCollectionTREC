<DOC>
<DOCNO> 328526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko33.html </URL>
<DATE> 2005/03/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Vorkink Türkiye ekonomisi daha sağlam bir zeminde... 
</HEADLINE>
<TEXT>

     Dünya Bankası Türkiye Direktörü Andrew Vorkink, bütçe disiplini, bankacılık sektörünün yeniden yapılandırılması ve geniş kapsamlı yapısal reformların bir sonucu olarak Türkiye ekonomisinin bugün daha sağlam bir zeminde olduğunu, istikrarlı ve hızlı büyüme görüldüğünü söyledi. 
     Vorkink, Bilkent Otel'de, Dünya Bankası ve Dışişleri Bakanlığı'nın ortaklaşa düzenlediği ''AB'ye Katılım Sürecinde Stratejik Liderlik'' konulu seminerin açılışında konuştu. 
     Türkiye'nin Avrupa Birliği'ne AB giriş sürecinin, gelecek yıllarda da ekonomik reformların devamı için bir ''dayanak noktası'' olacağını ifade eden Vorkink, bu sürecin Türkiye'nin ekonomik büyümesine destek vereceğini belirtti. 
     Doğru bir politika çerçevesinde, Türkiye'nin ekonomik büyümeyi önemli ölçüde hızlandıracağına ve AB'nin yaşam standardı arasındaki farkı kapatmaya başlayacağına güçlü şekilde inandığını bildiren Vorkink, Türkiye'nin sahip olduğu genç nüfus sayesinde, hızlı bir ekonomik büyüme sağlayabileceğine işaret etti. 
     Vorkink, ''kayıt dışı ekonominin kayda alınması ile çalışmayan kadınların iş hayatına atılmasının'' ise ekonomik büyümeye katkısının önemli olduğunu bildirdi. 
     Vorkink, Türkiye'nin daha iyi yatırım seferberliği ile daha fazla doğrudan yabancı sermaye çekebileceğini belirtti. Vorkink bu arada, AB'ye katılım sürecinde ''güçlü bir makro ekonomik çerçevenin devamı, yapısal reformlar ile ülkenin sosyal modelinin modernize edilmesi''' olarak sıralanan, çok yönlü bir zorlukla karşılaşılabileceğini bildirdi. 
     
     17 ARALIK 2004'ÜN ÖNEMİ 
     17 Aralık 2004 tarihinin ise Avrupa, Türkiye ve Türkiye ekonomisi için bir dönüm noktası olduğuna işaret eden Vorkink, AB'ye giriş sürecinde, Dünya Bankası olarak Türkiye'ye yardım edeceklerini söyledi. 
     Dünya Bankası'nın AB ile 1997 yılında AB'ye giriş sürecinde ülkelere yardım konusunda bir mutabakat imzaladığını belirten Vorkink, bu çerçevede AB'ye tam üye olan 8 ülkeye yardım ettiklerini bildirdi. 
     Dünya Bankası Türkiye Direktörlüğü görevine atandığında, bu çerçevede Bulgaristan, Romanya, Kıbrıs Rum Kesimi ve Portekiz'den de sorumlu olduğunu anlatan Vorkink, bu dört ülkeden ikisinin AB üyesi olduğunu, diğer ikisinin 2007 yılında tam üye olacağını belirtirken, ''ülke direktörü görevini yürüttüğüm Türkiye'nin de aynı sonuca ulaşacağı umudundayım'' dedi. 
     
</TEXT>
</DOC>
