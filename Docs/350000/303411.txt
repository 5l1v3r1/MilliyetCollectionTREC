<DOC>
<DOCNO> 303411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo07.html </URL>
<DATE> 2005/01/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Baliç Galatasaray'dan alacaklarının 150 bin dolarlık kısmını sildi 
</HEADLINE>
<TEXT>

     Elvir Baliç, eşi benzeri görülmemiş bir jest yaparak, alacaklarının 150 bin dolarlık kısmını sildi. 
     Teknik direktör Gheorghe Hagi’nin takımdan gönderilmesi yönünde rapor verdiği Elvir Baliç, örneğine az rastlanan bir davranışta bulundu. Daha önce bir çok Anadolu kulübünden Galatasaray’a transfer olmak için alacaklarından vazgeçip bonservislerini alan futbolcuların aksine, bu kez Boşnak yıldız Cim Bom’daki hakedişlerinin önemli bir bölümünden vazgeçti. Sezon başından bu yana toplam 350 bin dolarlık alacağı biriken solak yıldız, bu miktarın 150 bin dolarlık kısmını silerken, geri kalan 200 bin doları da iki eşit taksitte almayı kabul etti. Yöneticilerle dün görüşerek anlaşmaya varan Baliç’in, tesislerdeki eşyalarını toplayarak takım arkadaşlarıyla vedalaştığı ifade edildi. Böylece yıldız futbolcunun resmen Konyasporlu olmasının önünde bir engel kalmadı. 
     
</TEXT>
</DOC>
