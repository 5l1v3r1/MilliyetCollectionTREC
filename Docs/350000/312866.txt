<DOC>
<DOCNO> 312866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun23.html </URL>
<DATE> 2005/02/06/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Talabani Türkmenlerin haklarına saygılı olacağız 
</HEADLINE>
<TEXT>

     Irak Kürdistan Yurtseverler Birliği IKYB lideri olan ve 30 Ocak seçimlerinden sonra Irak'ın yeni devlet başkanı adayı Celal Talabani, ''ülkede uzlaşı ve güven ortamı için tüm kesimlerle işbirliği içinde olacaklarını'' belirtti. 
     Associated Press ajansına Süleymaniye kenti yakınında ''Çığalan Kale''de verdiği mülakatta Talabani, ''Ülkede ağırlığa oturmayacağız Türkmenlerin, Sünni Arapların haklarına saygılı olacağız'' dedi. 
     Ülke nüfusunun yüzde 60'ını oluşturan Şiilerin iyi örgütlendiklerini ve iyi para kaynaklarına sahip olduklarını belirten Talabani, ''Kürtler devlet başkanlığını alırsa Şiiler başbakanlığı, Sünniler de meclis başkanlığını alabilir'' dedi. 
     Talabani, Irak Kürt nüfusunun da Sünni olduğunu hatırlatarak, Arap Sünnilerinin ABD'nin devirdiği Saddam rejiminden sonra terör unsurlarından arınmamasının en büyük hata olduğunu ileri sürdü. 
     275 sandalyeli yeni Irak meclisi, devlet başkanı ile iki yardımcısını seçecek. Üç kişilik devlet başkanlığı kurulu da başbakanı seçecek ve başbakanın meclis onayını alması gerekecek. 
     Irak'ta yeni meclis ve hükümet Aralık 2005'te ayında yapılacak son aşama genel seçime kadar görev yapacak. Mart 2003'te başlayan ABD işgalinden sonra Aralık'taki son aşama genel seçimle kalıcı hükümetin işbaşı yapması planlandı. 
     
     BARZANİ İLE UYUM 
     Talabani, ''Irak Kürdistan Demokrat Partisi IKDP lideri Mesud Barzani ile uyum içinde olduklarını da belirterek, bölgede yönetimi güvenle kendisine bırakacağını, kendisi devlet başkanı olursa kuzey Irak'taki yokluğunda bundan hiçbir endişe duymayacağını, çünkü Barzani'nin Bağdat hükümetiyle konuşmadan kendi başına asla iş yapmayacağına inandığını'' söyledi ve ''Ben de Barzani ile işbirliği yapmadan, onunla eşgüdüm sağlamadan bir şey yapamam'' dedi. 
     ''Merkez Bağdat hükümetinde istediğimiz üst düzey yetkileri elde edemezsek sorun, kargaşa çıkarmayacağız'' diyen Talabani, Şiilerin ''Irak başkentinde hükümet kurmasından da endişe duymadığını'' hatırlattı. Talabani, ''hem Şiilerin hem de Sünni Arapların Irak'ın devlet başkanının Kürt olmasını desteklediklerini'' savundu. 
     Talabani, devlet başkanı olursa ülkede her soydan tüm halk kesimlerinin liderleri arasında, Şiiler, Sünniler ve Kürtler arasında uzlaşma için elinden geleni yapacağını belirtti. 
     
</TEXT>
</DOC>
