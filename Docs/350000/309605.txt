<DOC>
<DOCNO> 309605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo20.html </URL>
<DATE> 2005/01/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ç. Rizespor Amacımız Şükrü Saracoğlu'ndan puanlarla ayrılmak 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, Fenerbahçe karşısında Şükrü Saraçoğlu Stadı'ndan puan veya puanlarla ayrılmayı amaçladıklarını söyledi. 
     Tüylüoğlu, Türkiye Kupası'nda şanssız bir yenilgi ile elendiklerini belirterek, ''Artık lige kilitlendik'' dedi. 
     Hafta sonu deplasmanda Fenerbahçe ile yapacakları karşılaşmanın oldukça zorlu geçeceğini ifade eden Tüylüoğlu, ''Amacımız Şükrü Saraçoğlu Stadı'ndan puan veya puanlarla ayrılmak. Zor ama başarılmayacak bir şey değil'' diye konuştu. 
     Fenerbahçe'nin kaliteli futbolculardan kurulu bir takım olduğunu kaydeden Tüylüoğlu, ''Biz de iyi bir ekibiz. Kazanmak için oynayacağız. Futbolcularımız ilk yarıda ortaya koydukları başarılı performansı sergilerse başaracağımıza inanıyorum'' dedi. 
     Öte yandan, Çaykur Rizespor Kulübü Olağanüstü Genel Kurulu'nun 2 Şubat'ta yapılacağı bildirildi. 
     
</TEXT>
</DOC>
