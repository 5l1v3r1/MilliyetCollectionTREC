<DOC>
<DOCNO> 307784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun47.html </URL>
<DATE> 2005/01/19/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
Bush, yarın yemin edecek... 
</HEADLINE>
<TEXT>

     ABD Başkanı George Bush, 2 Kasım seçiminde Demokrat rakibi senatör John Kerry'ye karşı kazandığı zaferin ardından, yarın başkent Washington'da olağanüstü güvenlik önlemleri altında gerçekleştirilecek yemin töreniyle dört yıllık ikinci dönemi için resmen göreve başlayacak. 
     Güvenlik önlemleri çerçevesinde, yemin töreninin yapılacağı Kongre binasının yakınlarına uçaksavar füzeleri yerleştirildi. Ayrıca Hava Kuvvetleri'ne bağlı F-16 ve F-15 savaş uçaklarıyla E-3 havadan erken uyarı uçakları, son günlerde aralıksız Washington semalarında uçuşlar gerçekleştiriyor. 
     Törenlerin yapılacağı Kongre binası, Beyaz Saray ve ikisi arasında yer alan Pennsylvania Caddesi ve civar yollarda da yarın için özel koruma önlemleri alındı. 
     Yarın ilk olarak kiliseye gidecek olan Bush, daha sonra Kongre'deki törende yemin edecek, bir konuşma yapacak ve kutlamaları kabul edecek. Ardından Bush'un bulunduğu konvoy, Pennsylvania Caddesi üzerinden Beyaz Saray'a ilerleyecek. Gece de Cumhuriyetçi Parti'nin düzenlediği çeşitli balolar yapılacak. 
     Bush'un ikinci dönemi için düzenlenen kutlama faaliyetlerinin bedeli 40 milyon doları buluyor. Demokrat çevreler, Irak'ta olumsuz gelişmelerin yaşandığı ve Amerikan ekonomisinin sıkıntıda bulunduğu bir dönemde, Bush için masraflı ve şatafatlı törenler düzenlenmesini eleştirdiler. 
     Halk, Bush'un konvoyunun Pennsylvania Caddesi'nden geçişini izleyebilecek. Ancak Amerikalılar, bu bölgeye gelirken çeşitli kontrol noktalarında arka arkaya aramalardan geçecek. 
     Öte yandan Bush'un başkanlığına karşı olan çeşitli gruplar da yarın yoğun gösteriler düzenlemeyi planlıyor. Ancak polisin ilan ettiği güvenlik önlemleri çerçevesinde göstericilerin, pankartlarını tahta sopalara takmalarına bile izin verilmeyecek. Geçen günlerde teröristlerin Bush'un konvoyuna bombalı araçla saldırı düzenleyebileceği yönünde haberler ortaya atılmış, ancak İç Güvenlik Bakanlığı, bu yöndeki iddiaları doğrulayacak herhangi bir istihbarat bulunmadığını açıklamıştı. 
     Tören dolayısıyla Washington'ın merkezinde çok sayıda yolun geçişlere kapatılması yüzünden yarın trafiğin felç olması da bekleniyor. 
     
</TEXT>
</DOC>
