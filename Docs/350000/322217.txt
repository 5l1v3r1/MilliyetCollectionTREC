<DOC>
<DOCNO> 322217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy08.html </URL>
<DATE> 2005/03/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yazıcıoğlu AB süreci daha bilinçli bir din anlayışı yaratacak 
</HEADLINE>
<TEXT>

     AK Parti Ankara Milletvekili ve Eski Diyanet İşleri Başkanı Prof. Dr. Mustafa Said Yazıcıoğlu, AB sürecinde Türkiye'nin her alanda kaliteyi yakalayacağına inandığını belirterek, ''Bu süreç daha bilinçli bir din anlayışı yaratacak'' dedi. 
     Prof Dr. Yazıcıoğlu, dinin, felsefi, mistik, tasavvufi, ahlaki boyutlarına dikkati çekerek, tartışmaların daha çok dinin şekli üzerinde yoğunlaştığını, ibadetin insanlara kazandırması gereken ahlaki boyutun geri plana itildiğini söyledi. 
     İbadetlerin insanları olgunlaştıran, erdemli ve ahlaklı olmalarını sağlayan bir araç olduğunu belirten Yazıcıoğlu, ''Şekle boğulmuş, kuru, donuk, insanı ahlaklı kılmayan ibadetlerin sorgulanması lazım. AB sürecinde Türkiye'nin her alanda kaliteyi yakalayacağına inanıyorum. Bu süreç daha bilinçli bir din anlayışı yaratacak. Zoru görünce elimizdekinin değerinin farkına varacağız. Ancak bunlar için gerekenlerin yapılması şarttır'' diye konuştu. 
     
     MİSYONERLİK FAALİYETLERİ... 
     AB sürecinde en önemli sıkıntıların dini ve kültürel alanda yaşanabileceğini ifade eden Prof. Dr. Yazıcıoğlu, son dönemde gündeme gelen misyonerlik faaliyetleri konusunda da şöyle konuştu 
     ''Bu sorunların başında misyonerlik faaliyetleri gelmektedir. Bu faaliyetleri yasaklamakla sonuç almak mümkün değildir. Ayrıca gelinen bu noktada yasaklamakla sonuç alınamaz. Yasaklanan şeyler daha cazip hale gelir veya yeraltına iner. 
     Her din mensubu, kendi inanç ilkelerini çeşitli yollarla aktarma imkanına sahiptir. Rekabet ortamında önemli olan topluma en iyi hizmeti sunmaktır. Bu hizmeti sunacak din görevlilerinin çok iyi eğitilmiş ve donanımlı olmaları gerekir.'' Avrupa ülkelerindeki din adamlarının birer sosyolog, psikolog, filozof gibi eğitildiğini kaydeden Prof. Dr. Yazıcıoğlu, sözlerini şöyle sürdürdü 
     ''Türkiye'deki din görevlilerinin çoğunun eğitimi lise düzeyinde. Eğitim kalitesinin artırılması yönünde yapılan çalışmalar kapsamında, Diyanet personelinin, 2 yıllık ön lisans programına sınavsız kayıt yaptırabilmesi sağlandı. Ancak bu da yeterli değildir. Din gibi hassas bir konuda toplumu aydınlatacak din görevlilerinin eğitimi, en az 4 yıllık lisans düzeyinde olmalıdır. 
     Müzakere sürecinde dini alanda karşılaşılabilecek sorunların aşılması, eğitim kalitesinin yükseltilmesiyle mümkündür.'' Dini konulardaki bilgilendirmenin cami cemaatiyle sınırlı kalmaması gerektiğini vurgulayan Prof. Dr. Yazıcıoğlu, internet ve televizyon gibi iletişim araçlarından yararlanılarak cami cemaati dışındaki kitlelere ulaşabileceğini ifade etti. 
     Gelir seviyesinin önemine de değinen Prof. Dr. Yazıcıoğlu, misyonerliğin sadece dini telkinle önlenemeyeceğini, geçim sıkıntısı çeken insanların dış etkilere daha açık olduğunu kaydetti. 
     
     ''DİN EĞİTİMİ BİR İHTİYAÇTIR'' 
     Din eğitimi konusunda AB ülkelerinde birbirinden farklı uygulamalar olduğunu, her ülkenin kendi şartlarına göre din, ahlak ve moral eğitimi verdiğini belirten Yazıcıoğlu, eğitim sisteminin başkalarının telkinlerine göre değil, ülkenin ihtiyaçlarına göre belirleneceğini söyledi. 
     Türkiye'deki din eğitimiyle çoğunluğu Müslüman olan toplumun dini ve ahlaki değerlerinin genç nüfusa doğru aktarılmasının hedeflendiğini bildiren Yazıcıoğlu, şöyle devam etti 
     ''Gençlerin bu bilgileri hayata geçirmesi kendi tercihlerine bırakılmıştır. Din eğitimi bir ihtiyaçtır. Bu eğitim okullarda verilmezse, kişiler, değişik yerlerde, doğru olmayan, hurafelerle karışık bilgiler edinebilirler. 
     Din eğitimindeki sıkıntıları belirleyip kendimiz çözüm yoluna gideriz. Bu, müzakere sürecinde anlatılması kolay olan bir şeydir.'' 
     
     ''ÜNİVERSİTEYLE TOPLUM ARASINDAKİ DUVARLAR AŞILMALIDIR'' 
     Son yıllarda ilahiyat fakültelerinde önemli bir akademik birikimin oluştuğuna dikkat çeken Prof. Dr. Yazıcıoğlu, bu bilgilerin toplumla paylaşılması gerektiğini ifade etti. 
     Din İşleri Yüksek Kurulu'nun ve Diyanet İşleri Başkanlığı'nın, bu birikimi topluma sunabileceğini kaydeden Prof. Dr. Yazıcıoğlu, ''Akademik birikim duvarlar arasında kalması israftır. AB sürecinde üniversiteyle toplum arasındaki kalın duvarlar, aşılmalıdır. Fakülteler, oluşturdukları bilgi potansiyelini, yayın yoluyla toplumla paylaşabilir'' diye konuştu. 
     
</TEXT>
</DOC>
