<DOC>
<DOCNO> 349850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/axspo01.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew satılık 
</HEADLINE>
<TEXT>


Norveç'in VG gazetesi, Beşiktaş'ın, teklifleri değerlendirmesi için golcüye izin verdiğini açıkladı. Ünlü oyuncunun, İngiltere ya da İspanya'yı istediği ifade edildi 

İRFAN KURTULMUŞ 


Beşiktaş, John Carew'in menajeri Per A. Flod'a transfer tekliflerini değerlendirme izni verdi. 
Norveç'in büyük gazetelerinden VG'de kapak olan haberde, "Carew'in bu yaz satılmasına açıklar" başlığı kullanıldı. Yazıda, Siyah - Beyazlılar'ın 35 milyon Norveç Kronu'na yaklaşık 5.5 milyon Euro yakın bir bedel ödedikleri yıldızdan para kazanmak istedikleri kaydedildi. 25 yaşındaki Norveçli yıldızın Beşiktaş ile 2 yıllık daha sözleşmesi olduğuna işaret edilen haberde, her şeyin bir fiyatı olduğuna değinildi. 
Carew'in menajeri Flod'un VG gazetesine yaptığı açıklamada, "Fransa, İspanya ve İngiltere'den birçok teklif geldiğini ama şimdilik ne Beşiktaş, ne de kendilerine kesin bir transfer teklifiyle gelinmediğini' vurguladı. Flod ayrıca, söz konusu bu ülkelerden Carew'i almak için büyük çaba harcandığına değinerek, "Yaz tatilinde kulüp değiştirebilir" ifadesini kullandı. Flod, "Carew başka bir takıma gidecekse bu hem sözleşme, hem sportif, hem de insanlık bakımından Beşiktaş'tan daha iyi olan bir yer olmalı" diye konuştu. 
VG gazetesinin yorumunda ise, "Carew, İngiltere ve İspanya'da iyi bir kulübe gitmeyi çok arzu ediyor" denildi, son zamanlarda yüksek form grafiği ve son milli maçında İtalya'ya karşı oynadığı iyi futbolu ödüllenecekse bunun zamanı olduğu ifade edildi. 

Demir yumruk 

Demirören, "Geleceğimiz ipotek altında değildir. Kavgam, Beşiktaş'ın geleceğini ipotek altına almak isteyenlerledir" dedi 

ORHAN YILDIRIM 

Cola Turka ile göğüs reklamı konusunda 5 yıllık anlaşma yapan Beşiktaş, bunu dün yaptığı basın toplantısıyla duyurdu. Toplam 20 milyon dolara yapılan anlaşmanın 1 milyon dolarlık kısmı içecek olarak verilecek. Ülker grubu, kalan paranın 9 milyon dolarını da peşin olarak kulübe ödedi. Kalan kısım ise 11 eşit taksitte verilecek. Kartal, daha önceki sponsor Turkcell'den aldığı 3.5 milyon doları da iade edecek. 
İmzanın kamuoyuna duyurulması için Ülker İstişare Konseyi Üyesi Metin Yurdagül ile birlikte dün bir basın toplantısı düzenleyen Beşiktaş Başkanı Yıldırım Demirören, sert açıklamalar yaptı. 
Beşiktaş'ın geleceği ipotek altında olduğu yolunda eleştiri yapanlara sert çıkan Demirören, "Benim kavgam Beşiktaş'ı ipotek altına almak isteyenlerledir. Bugün 12 milyon dolar nakit, kısa vadeli 28 milyon dolarlık alacak senet var. Yani bugün itibarıyla borcumuz 9 milyon dolardır. İçimizdeki İrlandalılar, Beşiktaş değerini kendi çıkarları için düşürmektedirler. Fulya'yı içimizdeki İrlandalılar durdurmak istedi. Ama başaramadılar. Şimdiye kadar 4 teklif aldık, beşinciyi bekliyoruz. Bu benim değil camianın başarısıdır" dedi. 

Kiralıklar eve döndü 

Geçici süre Beşiktaş'tan uzaklaşıp, başka takımlarda kiralık oynayan Gökhan Zan, Okan ve Ümit, geleceğe umutla bakıyor, bu sezon başarılı olacaklarına inanıyor 

Siyah - Beyazlılar'da geçen sezon fazla şans bulamayan, bu nedenle kiralık gönderilen Gökhan Zan, Okan Koç ve Ümit Aydın geleceğe ümitle bakıyor. Özellikle Rıza Çalımbay'a çok güvenen üç futbolcu da, bu yıl Beşiktaş'ta forma giyme fırsatı yakalayacaklarına inanıyor. İşte üç kiralık oyuncunun görüşleri 
Gökhan Gaziantep'te iyi bir sezon geçirdim. Bunu Beşiktaş'ta daha da üst seviyelere taşıyacağım. Benim için Antep iyi bir tecrübe ve birikim oldu. Artık Beşiktaş onbirinin değişmez oyuncusu olup, takıma yükselmek istiyorum. Kulübüme karşı borcum var. 
Okan Geçmişi bir kenara bıraktım. En büyük şansım, Rıza hocanın beni iyi tanıyor olması. Onunla birlikte kafa yapım da değişti. Bana verilen her görevi eksiksiz yerine getireceğim. Artık benim için yeni bir dönem başlıyor. 
Ümit Amacım Beşiktaş'ta kalıcı bir isim olmaktı. Bunun için kiralık olarak gittiğim kulüpte işi bırakmadan kendimi geliştirip, eksiklerimi tamamladığımı düşünüyorum. Yeni sezon itibariyle daha da çok çalışıp, performansımı üst seviyeye taşıyacağım. Kulübün büyük hedeflerine ulaşmasında benim de katkım olursa ne mutlu bana. 

Okan'a üç gün süre 

Beşiktaş Teknik Direktörü Rıza Çalımbay, Siyah - Beyazlı kulübe gelmek isteyen Bursasporlu Okan Yılmaz'a kararını vermesi için üç gün süre tanıdı. 
Kartal'ın kapısını çalıp, gelmek istediğini söyleyen, Beşiktaş ile prensip anlaşmasına varan futbolcu, daha sonra "Beni 8 takım istiyor" diyerek fiyatına zam istemiş, görüşmeler tıkanma noktasına gelmişti. 
Bunun üzerine Okan ile son kez görüşen Çalımbay, "Seni kadromda görmek istiyorum. Ancak cuma gününe kadar sana sunduğumuz şartlar çerçevesinde kesin kararını ver" dedi. 

Kartal'ın baş ağrısı 

Hem Youla'ya, hem de yeni transfer edilecek yabancıya yer açmak için Juanfran ile Ronaldo'yu göndermek isteyen Beşiktaş, çaresiz kaldı. Brezilyalı futbolcu yönetimden bonservisiyle birlikte bir yıllık parasını isterken, şimdi de Juanfran'dan gelen, "Kulüp bulamadım. Ya bonservisimi verin, ya da 27 Haziran'da takıma katılmak için İstanbul'da olacağım" haberi can sıktı. 
Siyah - Beyazlılar, bir yandan yabancı transfer konusunda uğraş verirken, diğer yandan da kontenjanı açmak için çaba sarfediyor... 

'O benim evladım' 

Shakhtar Donetsk Teknik Direktörü Mircea Lucescu, yanlış anlaşılmadan dolayı özür diledi. Verdiği örneklerin çarpıtıldığını belirten Rumen çalıştırıcı, "Pancu için alkolik demedim. Rumen basını, sadece verdiğim örnekleri çarpıtıp, manşetlerini süslemek için rezillik yaptı. O benim evladım gibi. Neden kötülüğünü düşüneyim. Tam eski Pancu olmaya başlarken onu neden kötüleyeyim" yorumunu yaptı. 


</TEXT>
</DOC>
