<DOC>
<DOCNO> 321812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko15.html </URL>
<DATE> 2005/03/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gelir idaresi Tasarısı'na vergi çalışanlarından tepki... 
</HEADLINE>
<TEXT>

     Gelir idaresini yeniden yapılandıran ve halen TBMM'de bulunan Gelir İdaresi Başkanlığının Teşkilat ve Görevleri Hakkında Kanun Tasarısına yönelik tartışmalar bitmiyor. 
     Maliye Bakanlığı Gelirler Kontrolörleri ile müdür yardımcısı ve şef kadrolarında çalışan vergi çalışanları, yaptıkları açıklamalarla söz konusu düzenlemenin bu şekliyle vergi teşkilatının sorunlarını gideremeyeceğini savundular. 
     Kontrolörlerin tasarıya dönük tepkileri, Gelirler Kontrolörleri Derneği ve Maliye Gelirler Kontrolörleri Vakfı'nın gazetelere verdiği tam sayfa ilanlar ile ortaya kondu. 
     İlanda, tasarıda kayıtdışı ekonomi ile mücadelenin en önemli unsuru olan vergi denetimini etkin ve objektif kılacak yeni bir yapılanma önerilmediği, merkezi denetim birimleri arasında varolan çok başlılık sorununun giderilmediği belirtildi. Yeni yapılanmada, gelir idaresinde bağımsız, tarafsız ve etkin çalışacak bir örgütlenmenin kurulamadığı da vurgulanan ilanda, bu haliyle şeffaf ve katılımcı bir gelir idaresi oluşturulamayacağı kaydedildi. 
     Tasarının vergi politikasının oluşturulması sürecindeki yetersizlikleri gidermediği de ifade edilen ilanda, etkin ve kaliteli hizmet sunabilecek, mükellef odaklı bir yapılanmanın da bu düzenleme ile sağlanamayacağı ileri sürüldü. İlanda, taşra örgütüne ilişkin düzenlemelerin yetersiz olduğu, aynı şekilde çalışanların motivasyon eksikliğini giderecek hükümler bulunmadığı bildirildi. 
     İlanın son bölümünde, ''Tasarı, bu haliyle yasalaştığı takdirde, yeniden yapılanmayı zorunlu ve gerekli kılan unsurların en önemlisi olan oligarşik bürokrasinin kırılması mümkün olmayacak, aksine daha da güçlenecektir'' denildi. 
     
     VERGİ ÇALIŞANLARI DA AYAĞA KALKTI 
     Gelirler kontrolörlerinin yanı sıra vergi çalışanları da tasarıya tepki gösterdi. 
     Vergi çalışanları adına yapılan açıklamada da, tasarı ile halen görev yapmakta olan bin 89 vergi dairesi müdür yardımcısı, 245 gelir müdür yardımcısı ve 5 bin 71 şef kadrosu olmak üzere toplam 6 bin 405 kadronun iptal edildiği hatırlatıldı. 
     Yeni düzenlemede, vergi dairelerinde sadece vergi müdürlerinin bırakıldığı, müdür yardımcısı ve şef kadrolarının tümüyle ortadan kaldırıldığı vurgulanan açıklamada, daha sonra şu görüşlere yer verildi 
     ''Vergi dairelerinin sadece müdür yönetiminde nasıl çalışacağı anlaşılmamaktadır. Bugüne kadar devletin vergi politikasının belirlenmesinde en ufak bir görüşü alınmayan vergi dairesi müdür yardımcısı ve servis şeflerinin kadroları iptal edilerek, vergi dairelerindeki kötü işleyişin sebebi ve sorumluluğu bu kadroların üzerine ihale edilmiştir. Ancak, vergi politikalarını belirleyen üst düzey yöneticiler, aynen kadrolarını korudukları gibi, kendilerine yeni kadrolar ihdas etmişlerdir. 
     Vergi dairelerinde çalışan vergi müdürü ve diğer personelin vergi dairesinin üzerinde bulunan görevlere yükselmesi de tasarıyla engellenmiş ve tüm çalışanların hedefleri karartılmıştır. Bu tasarı, vergi dairesini sorunlar yumağı haline getirecektir. Bu nedenle yeniden düzenlenmesi gerekmektedir.'' 
     
</TEXT>
</DOC>
