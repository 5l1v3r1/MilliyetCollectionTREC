<DOC>
<DOCNO> 333704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy05.html </URL>
<DATE> 2005/04/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Uslu duran mahkuma seks izni 
</HEADLINE>
<TEXT>

     AKP Adana Milletvekili Atilla Başoğlu, mahkumlara cezaevlerinde ayda bir kez seks izni verilmesine ilişkin yasa önerisi hazırladı. 
     Öneri, "Evli olan mahkumların resmi nikahlı eşleri ile cezaevi bünyesinde oluşturulacak özel odalarda, en az ayda bir defa özel olarak buluşmalarına, 'ilgilinin firara teşebbüs etmediği, ayaklanmalara katılmadığı, cezaevine geçirdiği süreyi iyi hal ile geçirip geçirmediği de' gözetilmek suretiyle Cumhuriyet Savcısı tarafından izin verilmesini" öngörüyor. Mahkumların topluma kazandırılması yerine daha fazla tecrit duygusuna itildiklerine dikkat çekilen gerekçede, cezaevlerinde cinsel taciz, küçüklerin suistimali ve eşcinsel ilişkilere zemin hazırlandığı kaydedildi. Cezaevlerinde "duvar delinerek hamile bırakma" gibi olayların yaşandığına dikkat çekilen gerekçede, devletin bu sosyolojik olaya ciddiyetle yaklaşıp çözüm üretmesi gerektiği belirtildi. 
     
</TEXT>
</DOC>
