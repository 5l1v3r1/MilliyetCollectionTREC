<DOC>
<DOCNO> 303812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur38.html </URL>
<DATE> 2005/01/05/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Türkiye'ye 2004'te 17.5 milyon turist geldi 
</HEADLINE>
<TEXT>

     Türkiye'yi 2004 yılında toplam 17 milyon 517 bin 610 turistin ziyaret ettiği bildirildi. 
     Kültür ve Turizm Bakanlığı'ndan yapılan açıklamada, Dünya Turizm Örgütü'nün Türkiye için 2010 yılında öngördüğü 17 milyon turist hedefini 17 milyon 517 bin 610 rakamıyla aşan Türkiye'nin dünya turizminin en parlak ve cazip destinasyonlarından biri haline geldiği bildirildi. 
     Açıklamaya göre, 2004 yılı Ocak-Aralık aylarında Türkiye'yi ziyaret eden yabancıların sayısı geçen yıla göre yüzde 24.86'lık artışla 17 milyon 517 bin 610 oldu. 
     OECD ülkelerinden gelen ziyaretçi sayısında yüzde 24.57, Doğu Avrupa'dan gelen ziyaretçi sayısında ise yüzde 27.40'lık artış gerçekleşti. Bu dönemde, gelen yabancıların yüzde 61.19'u OECD, yüzde 27.61'i Doğu Avrupa ülkelerindendi. 
     Türkiye'ye 2004 yılı içerisinde en çok ziyaretçi gönderen ülke Almanya yüzde 22.4'lük oranla birinci, Rusya Federasyonu yüzde 9.16'lık oranla ikinci, İngiltere yüzde 7.92'lik oranla üçüncü sırada yer aldı. Bu ülkeleri, Bulgaristan, Hollanda, İran, Fransa, Yunanistan, Avusturya, Belçika, Azerbaycan, İtalya, İsrail, Ukrayna ve ABD takip etti. 
     
     ARALIK AYI VERİLERİ 
     2004 yılının Aralık ayında Türkiye'yi ziyaret eden yabancı sayısı ise geçen yılın aynı ayına göre yüzde 22.57'lik artışla 789 bin 188 olarak gerçekleşti. 
     OECD ülkelerinden gelen ziyaret sayısında yüzde 19.61, Doğu Avrupa'dan gelen ziyaretçi sayısında ise yüzde 13.91'lik artış oldu. Aralık ayında Türkiye'ye gelen yabancıların yüzde 46.96'sı 370 bin 599 kişi OECD, yüzde 34.88'i 275 bin 233 kişi de Doğu Avrupa ülkelerinden geldi. 
     Türkiye'ye Aralık ayında Almanya'dan 146 bin 638, Bulgaristan'dan 114 bin 225, İran'dan 65 bin 200 turist gelirken, bu ülkeleri sırasıyla Yunanistan, Rusya Federasyonu, Azerbaycan, Fransa, Hollanda, Gürcistan, İngiltere, Avusturya, Suriye, İsviçre, ABD ve Ukrayna izledi. 
     
</TEXT>
</DOC>
