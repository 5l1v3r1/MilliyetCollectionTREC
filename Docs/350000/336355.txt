<DOC>
<DOCNO> 336355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/spor/ygokce.html </URL>
<DATE> 2005/04/24/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Hanya'dan Konya'ya 
</HEADLINE>
<TEXT>



Ne demişler, gez dünyayı, gör Konya'yı Beşiktaşlılar 4-3'lük Kadıköy şenliğinden sonra kendi evlerine döndüklerinde bir de ne görsünler, ligde ve kupada başlarını ağrıtan, maçları oyundan işkenceye dönüştüren Konyaspor onları bekliyor. 
Fenerbahçe başkan ve yöneticilerine, ekmek ve süt isteyen birkaç Kanarya gönüllüsüne gönül koyan Beşiktaş taraftarları, yönetim sansüründen geçirebildikleri pankartlarla hislerini ifade ettiler. Hiçbirinde aşağılayıcı, hakaretamiz sloganlar yoktu. Ama dev Türk bayrağı ile Türkiye Cumhuriyeti... Hoşgeldiniz yazısı oldukça anlamlıydı. 
Sahaya dönersek, Fenerbahçe maçının kadrosundan Ahmet Dursun kulübede bile yok. Ama Kadıköy panteri Pancu huzurlarınızda. Rıza Hoca'yı anlıyorum, vefalıdır. Keşke aynı vefa Pancu'da da olsaydı. Yerini yadırgadı galiba Kadıköy'deki zoraki kaleci. Dün orta alanda kaptığı topları nafile vuruş ya da paslarla harcadı. Ne savunma ne de ofansif anlamda bir katkı sağlayabildi. Rıza Hoca'yı seviyoruz. Beşiktaş'ta yaratmaya çalıştığı sinerjik ortamın da tanığıyız. Ama maç 1-0 giderken, zavallı Carew sol kanatta buluştuğu toplarla pas verecek, yardımlaşacak arkadaş ararken, Çağdaş'ı oyuna sokmak neyin nesi Anladık, Baliç'e önlem olarak Toraman'ı sağa çekip Çağdaş'ı sol kanadı kontrolle görevlendiriyorsun. İyi ama, meslektaşın Saffet Susiç Muhammed Hanifi ve Altan'ı oyuna sokup, ısrarla gol aramaya çalışırken, sen golü üretmek için önemli karar vermiyorsun. Beşiktaşlılar şaşırıyor sevgili Hocam. 
Kadıköy mağrurlarının kendi evlerinde aynı mücadele ve verimlilikle oynayamadıklarını gördük. Tümer, Tümer değildi. İbrahim Akın da kendinde değildi. Ama Carew yine o Carew'di. Kendine değil, takımına çalışan, arkadaşlarına oynamaya gayret eden, ama pek de iyi anlaşılamayan bir hücum oyuncusu. Onun gayretlerine sadece Ahmed Hassan ortak olabildi. Ahmed Hassan maçın kahramanı. En azından attığı gollerle bunu hak ediyor. 
Konyaspor hiçbir pasif anlayışa sapmadan, ezginlik ve bezginlik göstermeden çok iyi mücadele etti. Baliç ve Altan oyunun en iyileriydi. 
Ama yiğidin hakkını yiğide teslim edelim. Beşiktaşlıları tatmin etmese de Zafer Önder İpek dünkü maçın kusursuz düdüğüydü. 



</TEXT>
</DOC>
