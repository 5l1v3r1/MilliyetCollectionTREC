<DOC>
<DOCNO> 309498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun51.html </URL>
<DATE> 2005/01/26/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
New York Times Seçimler Kerkük'te etnik savaşı tetikleyebilir 
</HEADLINE>
<TEXT>

     ABD'de yayımlanan New York Times gazetesi, Irak'ta Pazar günü yapılacak seçimlerin Kerkük'te bir etnik savaşı tetikleyebileceğini yazdı. 
     Ankara'da bugün bir basın bilgilendirme toplantısı düzenleyen Genelkurmay 2. Başkanı Orgeneral İlker Başbuğ da Kerkük'teki durumun Türkiye'nin endişelerini dile getirdi. 
     New York Times'ın haberine göre, Uluslararası Kriz Grubu tarafından hazırlanan bir raporda, seçimlerde Kürtlerin şehir konseyinde çoğunluğu ele geçirmeleri durumunda Kerkük'ün patlamaya hazır bir bombaya dönüşeceği ve ortaya çıkacak durumun şehrin Türkmen nüfusunu korumak isteyen Türkiye'yi müdahaleye itebileceği görüşü dile getirildi. 
     Kerkük'te yerel seçimlerin genel seçimlerle birlikte yapılmasının iyi bir fikir olmadığını kaydeden raporun yazarı Uluslararası Kriz Grubu Ortadoğu Projesi Direktörü Joost R. Hiltermann, bölgede etnik grupların silahlandığını ve en ufak bir tahrik durumunda çatışmaların patlak verebileceğini ifade etti. 
     Türkiye'nin de Kerkük'te yaşayan Kürtler, Türkmenler ve Araplar konusunda benzer uyarılarda bulunduğuna dikkati çeken gazete, Kürt siyasal partilerinin bölge dışındaki ya da başka ülkelerdeki Kürtleri şehre taşıyarak seçimleri etkilmeye çalıştıklarına dair görüşlere yer verdi. 
     Ankara'da üst düzey bir yetkilinin, ''Biz bu meseleyi bir bütün olarak, Irak'ın geleceğini tehlikeye atacak bir sorun olarak görüyoruz'' sözlerine yer veren gazete, Türkiye'nin, Irak'taki seçimlere destek vermekle birlikte, en azından Irak'ta bir anayasa yapılıncaya ve Kerkük'te yaşayanlar şehrin nihai statüsüne karar verinceye kadar, bu şehrin seçimlerden ayrı tutulmasını savunduğunu kaydetti. 
     Gazeteye göre Türk yetkili, Türkiye'nin Kerkük'ün statüsünün plebisit yoluyla belirlenmesini istemediğini, çünkü plebisitle oynanabileceğini, bu yüzden Kerkük sorununun anayasa hazırlanırken ele alınmasından yana olduğunu söyledi. Yetkili, Irak'ta savaşın bitmesinden bu yana 347 bin Kürdün Kerkük bölgesine yerleştiğine ve bunlardan 172 bininin yerel seçimlerin kaderini belirleyecek oy potansiyelini sağlayacak yaşta olduklarına dikkati çekti. 
     Kerkük konusunda ufukta gözüken tehlikelere karşı Türkiye'nin konu hakkında acilen bir mektup hazırlayarak BM Genel Sekreteri Kofi Annan'a gönderdiğini yazan gazete, Türk hükümet yetkilisinin, Annan'ın bölgedeki durumu inceleyerek sorunu Güvenlik Konseyi'nin dikkatine getirebileceğini, Genel Sekreter'in bölgedeki büyük bir ülkenin derin endişelerinin farkında olması gerektiğini söylediğini kaydetti. 
     Kriz Grubu'nun da ABD ve BM'yi, inisiyatifi ele alan bir yaklaşım sergilemeye çağırdığını yazan gazete, grubun Annan'dan herhangi bir çatışma patlak vermeden önce Kerkük'e özel bir temsilci atayarak bölgedeki etnik husumetin gözlem altında bulundurulması gereğine işaret ettiğini bildirdi. 
     Kendilerini kaybedenler safında gören Kerküklü Arap ve Türkmenlerin, şehirdeki dramatik değişimlerin çok az dikkat çektiğini düşündüklerini belirten Kriz Grubu, bu algılamanın da öfke, şiddet ve kaosu daha da artırabileceğini ifade etti. 
     New York Times, Kürtlerin şehri kendi kontrollerindeki bölgeye ilhak edebilmeleri durumunda bağımsız bir devlet kuracaklarına dair endişelerin yaygın olduğunu, Kerkük ve bu şehrin petrol zenginliği olmaksızın bir Kürt devletinin ekonomik bakımdan yaşayabilir olmayacağını kaydetti. 
     Savaşın başlamasından bu yana binlerce Kürt ailenin Kerkük'e göç ettiğine dikkati çeken gazete, Arap ailelerin çoğunun da şehirden göçe zorlandığını yazdı. Gazete, Türkiye ve Kriz Grubu'nun Kerkük'e göç eden Kürtlerin başka bölgelerde yıkılan köylerin sakinleri olduğuna dikkat çektiklerini belirtti. 
     
     ORG. BAŞBUĞ DA KERKÜK UYARISI YAPTI 

     Genelkurmay 2. Başkanı Orgeneral İlker Başbuğ, basın bilgilendirme toplantısında gazetecilerin çeşitli konulara ilişkin sorularını da yanıtladı. 
     Org. Başbuğ, Irak'taki seçimler ve Kerkük konusundaki bir soruyu yanıtlarken, Irak'taki şartların normal olmadığını kabul ettiklerini söyledi. Başbuğ, "Irak'ta cerayan eden bütün gelişmelerin gerek Irak geçici yönetiminin, gerekse güvenlikten sorumlu koalisyon kuvvetlerinin tam kontrolü altında olduğunu ifade etmek zor" dedi. 
     Burada geçici yasanın 58. maddesinin uygulanmasının sağlıklı olup olmadığının önemli bulunduğunu belirten Org. 
     Başbuğ, "Gelişmeler, özellikle Kerkük'ün demografik yapısının değiştirilmesine yönelik olayların 58. madde dışında olduğunu göstermektedir" diye konuştu. 
     ABD'li İnsan Hakları Yönetimi Örgütü'nün Kerkük'ten 1991-2001 arasında çeşitli nedenlerle 100-120 bin Kürt, Türkmen ve Asurinin ayrıldığını ifade ettiğini belirten Org. 
     Başbuğ, Irak Ticaret Bakanlığı'nın verilerine göre ise Kerkük'ü giren Kürt nüfusunun 350 bine yaklaştığına dikkat çekti. Başbuğ, bu iki değerlendirmenin bile Kerkük'teki nüfus hareketlerinin 58. madde dışına taşdığını gösterdiğini bildirdi. 
     Bunun ABD'li yetkililere de iletildiğini anımsatan Org. 
     Başbuğ, "Tablo biraz endişe verici boyutta" derken şöyle devam etti 
     "Irak'ta bir seçim yapılacaktır. Temennimiz odur ki bu seçim beklenilen şekilde çok büyük olaylara meydan vermeden olsun. Her şeyden önemlisi altını çizdiğimiz şudur. Bu seçim sonuçlarının Irak'taki bütün taraflar tarafından kabul edilmesi, benimsenmesi çok önemli. 
     Eğer seçim sonuçları Irak'taki bütün taraflar tarafından benimsenmez ve daha büyük sorunlara neden olursa o zaman korkarız ki daha önce duyduğumuz endişelerin gerçekleşmesi söz konusu olabilir. 
     Tekrar altını çiziyorum Irak'taki bütün taraflar tarafından benimsenecek, kabul edilecek bir sonuçlarının ortaya çıkması en büyük temennimizdir." 
     
     KERKÜK'ÜN DEMOGRAFİK YAPISININ DEĞİŞTİRİLMESİ 

     Org. Başbuğ, Kerkük konusunda bir başka soruyu yanıtlarken Türkiye'nin Kerkük konusundaki tavrının açık olduğunu ifade etti. "O zaman dedik ki Irak'a istikrar getirmek için adımlar atılırken, bazı etnik gruplar Kerkük'ün demografik yapısını değiştirme çabası içindedir" diyerek Temmuz'da düzenlenen basını bilgilendirme toplantısına atıfta bulunan Org. Başbuğ, şöyle devam etti 
     "Böylesi bir gelişme Türkiye'nin güvenliği açısından da ciddi endişeler yaratabilir... Demokrafik yapının değiştirilmesi yalnız Irak için değil bölge için de büyük bir risk taşımaktadır. Bizim temennimiz bu istikamette yanlış adımların atılmamasıdır. Bu konuda kaygılandığımızı ifade etmiştik." Org. Başbuğ, Kerkük'te demografik yapının değiştirilmesine yönelik bir gayret olduğunu yinelerken, "Yarın seçim sonuçları da bu oranın çizilen çerçevenin dışında olduğunu gösterirse Kerkük'teki diğer grupların bu sonuçları kabul etme ihtimali ne olacak Bu bir çatışmaya neden olmaz mı Orada olan bir çatışma ciddi boyutlara ulaşmaz mı " sorusunu yöneltti. 
     Türkiye'nin hayati önem verdiği iki konu olduğunu, bunlardan birinin Kerkük'ün statüsünün muhafaza edilmesi ve Türkmenlerin siyasi haklarının korunması olduğunu belirten Org. Başbuğ, "Diplomatik kanalları kullanarak, her türlü imkanı kullanarak bu konu ile ilgili dostça düşüncelerimizi ve olabilecek tehlikeleri ilgililere iletmekten başka şu anda bir hareket tarzımız yoktur" dedi. 
     
     TÜRKİYE-ABD İLİŞKİLERİ 

     Org. Başbuğ, son günlerde Türkiye'yi ziyaret eden ABD'li yetkililerin taleplerinin ne olduğunun sorulması üzerine, silahlı kuvvetler olarak ABD'li muhatapları ile her zaman yakın ilişki içinde olduklarını ifade etti. 
     Org. Başbuğ, "Yakın ilişkilerde olmak ayrı bir konu her konuda aynı çizgiye gelmek farklı bir olay" dedi. 
     Bazı konularda görüş farklılıkları bulunduğunu anlatan Org. Başbuğ, "Ama Türkiye ile ABD arasındaki ilişkiler belli bir konuya bağlanamayacak kadar çok kapsamlı... Hayati noktaya gelmiş midir, gelmemiş midir Bu tabi ayrı bir değerlendirme isteyen husustur. Bu kadar geniş ve kapsamlı ilişkilerde olduğunuz bir ülke ile de ilişkilerinizi bir tek konuya da hayati olmamak kaydıyla tekrar altını çiziyorum ipotek de edemezsiniz" diye konuştu. 
     

     
</TEXT>
</DOC>
