<DOC>
<DOCNO> 345695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy30.html </URL>
<DATE> 2005/05/25/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Berlusconi'den Türkiye'ye tam destek 
</HEADLINE>
<TEXT>

     Özlem Soğukdere cnnturk.com 

İtalya Başbakanı Silvio Berlusconi, Almanya'daki olası Hıristiyan Demokrat iktidarının ardından beliren endişelere karşılık, 3 ekimde müzakerelerin başlayacağını söyledi. 
     İtalya Başbakanı Berlusconi, Başbakan Recep Tayyip Erdoğan ile Dolmabahçe Sarayı'ndaki Başbakanlık Çalışma Ofisi'nde düzenlenen ortak basın toplantısında, "3 ekimde Türkiye ile müzakeler başlayacaktır. Bu müzakere sürecinde İtalya, Türkiye'ye destek veren ülkelerin başını çekmeye devam edecektir" dedi. 
     Başbakan Erdoğan da, 3 ekim ve sonrasında İtalya'nın Türkiye'ye desteğinin sürmesini beklediklerini kaydetti. 
     Türkiye'nin AB sürecine başından bu yana destek verdiklerini belirten İtalya Başbakanı, AB Anayasası referandumu ve Türkiye'nin üyeliği tartışmaları konusuna da değindi. 
     Ülkelerin kendi çıkarlarını gözardı ederek, Avrupa'nın ortak çıkarları yönünde hareket etmesi gerektiğine işaret eden Berlusconi, "AB, Türkiye gibi büyük, sınırı ve doğuya açılımı teşkil eden bir ülkeyi kendi içinde görmek istiyor" diye konuştu. 
     İtalya Başbakanı ayrıca, Türkiye ekonomisinin hızlı gelişimine de dikkat çekti. Büyüme hızından övgüyle söz eden Berlusconi, özellikle yüzde 30- 40 seviyesinde seyreden enflasyonun yüzde 10'un altına düşmesini 'eşine pek rastlanmayacak' bir durum olarak değerlendirdi. 
     İtalyan yatırımcıların Türkiye'yi 'yatırım yapılmaya değer önemli bir ülke' olarak gördüğünü ifade eden Berlusconi, Türkiye'yi ziyaret eden İtalyan turistlerin sayısında da büyük artış sağlanabileceğine inandığını söyledi. 
     Başbakan Berlusconi, konuşması sırasında Başbakan Erdoğan'ı da övdü. Erdoğan'ın dünyanın başlıca aktörleriyle beşeri ilişkileri geliştirdiğini kaydeden Berlusconi, ABD Başkanı George W. Bush'un da önümüzdeki günlerde Erdoğan'ı ABD'de beklediğini hatırlattı. 
     
     ERDOĞAN BERLUSCONİ'NİN DESTEĞİ YANIMIZDA OLACAK 

     Başbakan Recep Tayyip Erdoğan, Türkiye ile Avrupa Birliği arasında 3 Ekim’de müzakere sürecinin başlayacağını belirterek, "Bu süreçte Berlusconi’nin desteği yanımızda olacaktır" dedi. 
     Başbakan Erdoğan ile İtalya Başbakanı Silvio Berlusconi, 1 saat 40 dakika kadar İstanbul Boğazı’nda yatta süren yemeğin ardından, yaklaşık yarım saat Başbakanlık Çalışma Ofisi’nde görüştü. 
     Görüşmenin ardından düzenlenen ortak basın toplantısında Erdoğan, "değerli dostum" diye hitap ettiği Silvio Berlusconi ile tekrar İstanbul’da bir arada olmaktan duyduğu memnuniyeti dile getirdi. 
     Erdoğan, özellikle tanıştıkları günden bu yana her geçen gün Berlusconi ile aralarında gerek ülkelerle ilgili, gerekse kişisel olarak oluşturdukları dostluk ve yakınlık sayesinde iki ülke arasındaki siyaset, ekonomi ve kültürel alanda birçok anlamlı gelişmenin olduğunu söyledi. 
     Bu dostluğun, Türkiye’nin AB ile ilgili müzakere sürecinde kendini çok açık ve net olarak ortaya koyduğunu belirten Başbakan Erdoğan, şunları kaydetti 
     "İşin başından itibaren her zaman dostum Silvio, bu konuda gerek İtalya olarak, gerek diğer ülkelerle ilgili olarak desteğini açık ve net ortaya koymuştur. 3 Ekim’de müzakere süreci başlıyor. Bu süreçte de desteği yanımızda olacaktır. İkili münasebetlerimiz geldiğimizden bu yana sürekli olarak bir artış trendi içerisindedir. Sohbet sırasında da konuştuk. Türkiye’ye gelen İtalyan turist sayısının 300 bin olmasını az bulup, bunun daha çok artması için ne gibi çalışmalar yapabilirizi müzakere etme imkanını bulduk." 
     
     "AİLE MENSUBU GİBİ OLDUK" 

     Başbakan Erdoğan ayrıca, "Değerli dostum ile aile mensubu gibi olduk. Çocuğumun nikah töreninde şahit olmasıyla bu konuları aile sıcaklığı ile görüşmekten de ayrıca mutluyuz" ifadesini kullandı. 
     Erdoğan, Berlusconi’nin bugünkü ziyaretinin anlamlı olduğunu da belirterek, yıllardır başında olduğu Milan’ın, bugün İstanbul’da Liverpool ile Avrupa Şampiyonlar Ligi final maçı oynayacağını hatırlattı. 
     Türkiye olarak böyle bir finale ev sahipliği yapmanın mutluluğu içinde olduklarını ifade eden Erdoğan, "İki tane değerli dostumun ülkesinin takımının finali oynaması bizler için ayrı önem taşıyor. 
     İnanıyoruz ki bu akşam güzel bir final izleyeceğiz. İstiyoruz ki iyi oynayan sonunda başarılı olsun, bir hatalı gole kurban gitmesin" dedi. 
     Başbakan Erdoğan, "Görüşmenizde Türkiye’deki özelleştirme kapsamındaki kuruluşlar gündeme geldi mi Zira Sayın Berlusconi konuşmasında 300’den fazla işadamının Türkiye’de yatırım yapacağını söyledi" şeklindeki soru üzerine, Berlusconi’nin öncelikle şirket sayısının 300’e çıkacağı istikametinde açıklama yaptığını hatırlattı. 
     Erdoğan, şu ana kadar 300’e yakın İtalyan şirketinin kurulmuş vaziyette olduğunu kaydederek, "Gerek otomotiv sektöründe, gerekse iletişim sektöründe ağırlıklı olarak İtalyan firmalarının olduğunu görüyoruz. Bu sektörlerde bundan sonraki döneme yönelik olarak İtalyan firmalarının buradaki yatırımlara girmesi konusundaki çalışmaları devam ediyor" dedi. 
     Başbakan Erdoğan, ortak basın toplantısının ardından İtalya Başbakanı Berlusconi’yi Başbakanlık Çalışma Ofisi kapısından uğurladı. 
     
</TEXT>
</DOC>
