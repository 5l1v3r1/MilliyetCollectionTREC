<DOC>
<DOCNO> 318301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur10.html </URL>
<DATE> 2005/02/24/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kapkaççılar azıttı... Elini bıçakla kesip çantasını gasp ettiler 
</HEADLINE>
<TEXT>

     Ufuk AKTUĞ İSKENDERUN Hatay , DHA 

      HATAY'ın İskenderun İlçesi'nde emekli bankacı 50 yaşındaki Sevilay Gül'ün yanına motosikletle gelen 2 kapkaççı, kadının elini bıçakla kesip çantasını alarak kaçtı. 
     Mustafa Kemal Mahallesi'nde meydana gelen olayda, arkadaşını ziyarete giden Sevilay Gül'ün yanına motosikletle yaklaşan ve kimlikleri henüz tespit edilemeyen 2 zanlı, omuzundaki çantasını almak istedi. Yaşları küçük olduğu ifade edilen 2 zanlı, direnen kadının elini bıçakla kestikten sonra çantayı alıp kaçtı. İçinde kredi kartları, cep telefonu, kimlik belgeleri ve bir miktar para olan çantasını kaptıran Gül, zanlıların bir süre peşinde koştu. Bu sırada çantayı açan kapkaççılar, içindeki cep telefonunu düşürdü. Yere düşen cep telefonu ile durumu polis ve eşi Serdar Gül'e bildiren Sevilay Gül, ifadesinin ardından götürüldüğü İskenderun Devlet Hastanesi'nde tedavi edildi. 
     Ağlayarak ifade veren Gül, "Daha fazla direnseydim belki öldürürlerdi. Çok korktum'' dedi. Olayla ilgili soruşturma başlatıldı. 
     
</TEXT>
</DOC>
