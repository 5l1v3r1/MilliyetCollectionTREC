<DOC>
<DOCNO> 318240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy09.html </URL>
<DATE> 2005/02/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Talat hükümet görüşmeleri için düğmeye basıyor 
</HEADLINE>
<TEXT>

     Oshan SABIRLI LEFKOŞA, DHA 

      KKTC'de pazar günü yapılan genel seçimlerden birinci parti olarak çıkan Cumhuriyetçi Türk Partisi'nin CTP Genel Başkanı, Başbakan Mehmet Ali Talat hükümet kurma çalışmalarına en kısa sürede başlayacağını söyledi. Seçimlerin ardından milletvekillerinin yemin töreni için 10 günlük bir süreç olduğunu hatırlatan Başbakan Talat, "Bu süreç başlamadan hükümet görüşmeleri sonuçlanabilir" dedi. 
     2003 yılında yapılan seçimlerin ardından kurulan hükümetin referandum ve çözüm yönünde çalışmalar yaptığını hatırlatan Talat, yeni hükümetin çözüm hedefiyle kurulacağını bu nedenle 5 yıllık bir hükümet programı olması gerektiğini vurguladı. Daha önce başta bakanlıkların organizasyonu olmak üzere hükümette bazı kötü deneyimlerin yaşandığını söyleyen Talat bu gibi sorunların ortadan kaldırılması ve yeni bir yapılandırma için çalıştıklarını da ifade etti. 
     
     PAPADOPULOS'A SERT ELEŞTİRİ VE AÇIK DAVET 
     Rum yönetimi lideri Tasos Papadopulos'un kendisine yönelik, "Talat eleştirilerinin dozunu düşürsün, bana hakaret ediyorlar" şeklindeki sözlerine de yanıt veren Mehmet Ali Talat, Rum liderin tutumunun çözüm yanlısı olmadığını savundu. 
     Talat, Papadopulos'un görüşmelere oturmak istememesini, Annan planında istediği değişiklikleri listelemeye yanaşmamamasını ve uzlaşmaz bir pozisyon takınmasını eleştirdiğinin altını çizdi. KKTC Başbakanı, "Papadopulos görüşmelere başlayacaksa, ben susabilirim. Yeter ki görüşme arzusunda olsun" dedi. 
     
     "SEVERKEN BİLE BOĞAZIMIZI SIKIYOR" 
     Papadopulos'un uzlaşmaz olmadığını söyleyen tek liderin AKEL Genel Sekreteri ve Rum Meclis Başkanı Dimitris Hristofyas olduğunu da savunan Talat, "Hiçbir ülkenin başbakanı ya da cumhurbaşkanı Papadopulos'un uzlaşmacı bir kişiliğinin olduğunu söylemedi. Mal meydanda, Papadopulos severken bile boğazımızı sıkıyor" diye konuştu. 
     Papadopulos'un gittikçe yalnızlaştığını, tek başına kaldığını ve izole edildiğini, bu nedenle gerçeği saklamak için karşı saldırı ve konuları saptırma çabasına girdiğini söyleyen KKTC Başbakanı Talat, "Çözüm olmuyorsa ve bunun sorumlusu Papadopulos ise bunun faturasını Papadopulos'un ödemesi gerekiyor" dedi. Talat, dünyanın Kıbrıslı Türklerin çözüm yanlısı, ve Papadopulos'un çözüm karşıtı tutumuna karşın, Kıbrıslı Türklerin çözüm olmamasından dolayı bu ağır faturayı ödemesine karşı çıktığını da savundu. 
     
     "TSK'NIN ADA'YA SİLAH YIĞMAYA İHTİYACI YOK" 
     Rum basınında çıkan Türk Silahlı Kuvvetleri'nin Kıbrıs'a silah yığdığı yönündeki iddialara da değinen Talat, "TSK'nın Kıbrıs'a silah yığmaya ihtiyacı yok. Buna gerek yaratacak bir ortam veya tehdit de yok" dedi. 
     
</TEXT>
</DOC>
