<DOC>
<DOCNO> 330105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko17.html </URL>
<DATE> 2005/04/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sahte 50 YTL'deki parmak izleri yakalattı 
</HEADLINE>
<TEXT>

     Hüseyin TÜCCAR DHA 

      BURSA'da piyasaya sahte YTL sürmeye çalıştığı iddia edilen 3 kişi, bir taksi şoförüne verdikleri sahte 50 YTL'lik banknttaki parmak izlerinden yakalandı. 
     Merkeze bağlı Yıldırım İlçesi'ndeki bir taksi şoförünün, müşterileri tarafından kendisine sahte 50 YTL'lik banknot verildiğini ihbar etmesi üzerine polis harekete geçti. Parayı incelemeye alan polis, sahte banknot üzerindeki parmak izlerinin, daha önceden aynı suçtan kaydı bulunan 27 yaşındaki İlhan Acar ve 26 yaşındaki Bilal Aybek'e ait olduğunu belirledi. 
     Zanlıların İstanbul'dan temin ettikleri sahte paraları ilçelere götürecekleri yönünde ihbar alan polis, otogarda önlem aldı. Bu sırada garaja gelen İlhan Acar, ağabeyi 28 yaşındaki Turan Acar ve arkadaşı Bilal Aybek gözaltına alındı. 
     Zanlıların üzerinde yapılan aramalarda sahte olduğu belirlenen 50 YTL'lik 25 ve 100 YTL'lik 3 banknot ele geçirildi. Paraları İstanbul'da tanımadıkları bir kişiden aldıklarını öne süren zanlılar hakkında yasal işlem yapılarak adliyeye sevk edilecekleri bildirildi. 
     
</TEXT>
</DOC>
