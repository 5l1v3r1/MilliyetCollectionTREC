<DOC>
<DOCNO> 307790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/soneko06.html </URL>
<DATE> 2005/01/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Almanya, güçlü euroya rağmen ihracat şampiyonu 
</HEADLINE>
<TEXT>

     Avrupa'nın en büyük ekonomisi Almanya, güçlü euroya rağmen 2004 yılını 155.6 milyar euroluk rekor dış ticaret fazlasıyla tamamladı. 
     Almanya'nın 2003 yılı dış ticaret fazlası ise 129.9 milyar euro olmuştu. 
     Federal İstatistik Ofisi'nin verilerine göre, geçen yıl ihracatını yüzde 10 artışla 731 milyar euroya çıkartan Almanya'nın ithalatı ise yüzde 7,7 artışla 575.4 milyar euroda kaldı. 
     
     İkinci kez ihracat şampiyonu 
     2003 yılında ABD'yi geride bırakarak ''dünya ihracat şampiyonu'' unvanını kazanan Almanya, petrol fiyatlarının yükselmesi ve euronun dolar karşısında önemli oranda değerlenmesine rağmen 2004 yılında da ihracat birinciliğini korumayı başardı. 
     Ekonomistler, diğer AB ülkelerine kıyasla enflasyon oranı daha düşük olan Almanya'nın sürdürdüğü yapısal reformların da yardımıyla rekabet gücünü koruduğunu ifade ediyorlar. 
     
     İhracat büyümeyi de beraberinde getirdi 
     Dış ticarette rekor kıran Alman ekonomisi 2004 yılında son üç yıldaki durgunluğuna da son verdi ve yüzde 1.7 oranında büyüdü. 
     Büyümenin kaynağını ihracat gelirleri oluştururken, ekonomi 2000 yılından bu yana ilk kez bu kadar yüksek bir oranda büyüdü. 
     
</TEXT>
</DOC>
