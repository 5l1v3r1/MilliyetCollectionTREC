<DOC>
<DOCNO> 319145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/siyaset/siy02.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel'e grip tedavisi 
</HEADLINE>
<TEXT>


AYDIN HASAN Ankara 


9. Cumhurbaşkanı Süleyman Demirel, alt solunum yolu rahatsızlığı nedeniyle Güven Hastanesi'nde tedavi altına alındı. Hafta içinde yaptığı görüşmelerde enfeksiyon kapan Demirel'in 26 Şubat'ta ateşi yükseldi. Solunum güçlüğü yaşayan Demirel, aynı akşam DYP'nin eski yöneticilerinden Ahmet Küçükel'in sahibi olduğu Güven Hastanesi'nde özel bir odaya kaldırıldı. Yapılan konsültasyonda, Demirel'in ciğerlerinde su toplanması olduğu belirlendi. Doktorlar, daha önce zatürree rahatsızlığı da geçiren Demirel'in 4-5 gün hastanede kalmasını istedi. Demirel'in şeker hastalığı nedeniyle bağışıklık sisteminde meydana gelen zayıflamanın da hastalıkta etken olduğu belirtildi. Hayati tehlikesi bulunmadığı belirtilen Demirel'in, dün doktorlarla şakalaştığı ve neşeli olduğu kaydedildi. 



</TEXT>
</DOC>
