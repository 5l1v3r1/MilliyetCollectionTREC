<DOC>
<DOCNO> 349851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/axspo02.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener Holding 
</HEADLINE>
<TEXT>


Başkan Aziz Yıldırım, Avrupa'daki hedeflerine ancak güçlü bir mali yapı ile ulaşabileceklerini söyledi, "Fenerbahçe 3-5 yıl içinde Koç ve Sabancı Holding gibi olacak. Bu kapasitemiz var" dedi. İyi bir kadro kuracaklarının sözünü verdi 

ERDOĞAN DERMANCI 


Fenerbahçe Kulübü Başkanı Aziz Yıldırım, yayın haklarının toplu pazarlandığı havuz sisteminden ayrılmak gibi bir düşüncelerinin olmadığını, ancak Anadolu kulüplerinin mevcut sistemi son dönemde yıprattığını söyledi. 
İstanbul Lisesi Spor Etkinlikleri Haftası çerçevesinde düzenlenen panele katılan Yıldırım, kendisini karşılayan öğrencilere esprili bir şekilde, "Zor sorular sormayın. Sonra dayanamam konuşurum. Bu kez yine yanlış anlarlar, medyaya malzeme oluruz" dedi. 

Yanlış yaptılar 
Sarı - Lacivertli kulübün başkanı, "Son seyahatimde büyük İtalyan kulüplerinin yetkilileriyle görüştüm. Orada her kulüp kendi maçını ayrı pazarlıyor. Milan ile Juventus'un yıllık yayın geliri 70 milyon avro, düşen Atalanta'nın ise 7 milyon Avro. En üst takımlarla sondaki takımlar arasında büyük gelir farkı var. Ama bizde durum bu kadar değil. Ankara'da yapılan Kulüpler Birliği Genel Kurulu'nda 13-14 kulüp birleşip yeni kararlar almışlar ve Futbol Federasyonu'na da baskı yaparak uygulama yoluna gitmişler. Bu yanlış. Bize de danışmaları gerekirdi. Biz performansa göre gelir dağılımı yapılmasından yanayız. Şimdi hiçbir şey yapmadan herkes para alacak. Böyle bir uygulama dünyanın hiçbir yerinde yok. Kendi hatalarının bedelini ödüyorlar. Büyük kulüpler yaşayacak ki onlar da yaşasın. Büyük kulüplere sattıkları oyunculardan zamanında büyük paralar kazandılar. Ama hiçbir yatırım yapmadılar. Demek ki para her şey değil. Bizim havuz sisteminden çıkmak gibi bir düşüncemiz yok. Ama böyle giderse Anadolu takımları kendileri bu sistemi bozacaklar. Yarın 4 büyük kulüp maçlarını yayınlatmazsa ki böyle bir hakkımız var, o zaman maçlarını kimseye satamazlar" dedi. 
Yıldırım, Avrupa'da büyük hedefler belirlediklerini söyledi, "Bu güçlü bir mali yapı ile mümkün. Türkiye'deki başarı 7 yıllık çalışmanın ürünü. Önümüzdeki 3-5 yıl içinde Sabancı Holding, Koç Holding gibi olacağız. Bu kapasitemiz var" diye konuştu. 

Taraftara garanti 
Transfer çalışmalarının yoğun bir şekilde sürdüğünü kaydeden Yıldırım, Brezilyalı yıldız Roberto Carlos'la ilgilenmediklerini ve teknik direktör Daum'un raporu çerçevesinde genç oyuncuları transfer listelerine aldıklarını kaydetti. Aziz Yıldırım, "Hocamız yabancı bir stoper ile orta saha oyuncusu istedi. Bir kaç tane de Türk oyuncu alacağız. Rüştü, Barcelona'nın sporcusu ve takım kampına çağırılması doğal. Kazakistan maçı sonrası görüşeceğim. Hem Daum, hem de ben kalmasını istiyoruz. Şartlar uygun olursa anlaşacağız. Ama bir yerli kaleciyi daha kadromuza katacağız" ifadelerini kullandı. 

Serhat kaosu 

Belçika'nın Anderlecht Kulübü ile söz kesen Serhat Akın, Fenerbahçe'de krize yol açtı. Başkan Aziz Yıldırım, "Yönetici arkadaşımız Mahmut Uslu, pazar günü bana gelerek Serhat'la görüşmelerde bulunduğunu ve maddi konularda küçük bir fark kaldığını iletti. Ben de ona istediği rakamı verebileceğini söyledim. Sonradan Serhat'a Belçika'nın Anderlecht takımının talip olduğu ortaya çıktı. Kendisini aradım ve konuştum. 'Gitmek istiyorsan önemli değil ama hocana söyle. Ona göre kadro yapısını oluşturacaktır' dedim. Söz verdiğini ve kalacağını belirtmesine karşın daha sonra menajeri olan dayısı aradı ve sıkıntının Daum olduğunu, forma giyememekten koktuğunu söyledi. Kimse Fenerbahçe'den büyük değil. Kalırsa kalır, kalmazsa kendi bileceği iş" dedi. 

'Kimseyi zorla tutmayız' 

Fenerbahçe'nin Kulüpler Birliği Vakfı'ndan ayrılma planlarına ilginç yorumlar geldi. Gaziantepspor Başkanı Celal Doğan, "Bu karar havuzu bozmaz, aksine pekiştirir" dedi 

CEMAL ERSEN 

Fenerbahçe'nin, Kulüpler Birliği Vakfı ile ipleri koparma noktasına gelmesi değişik tepkilere yol açtı. 
Vakıf Başkanı İlhan Cavcav, "Fenerbahçe gibi Türk futbolunun lokomotifi olmuş bir kulübün böyle bir karar vermesini bir spor adamı olarak doğru bulmuyorum" yorumunu yaptı. Cavcav, "Kararı saygı ile karşılarız. Ancak bu havuz sisteminin bozulacağı anlamına gelmez. Yasa ve ana statüde düzenleme yetkisi Futbol Federasyonu'na verilmiştir. Fenerbahçe tek başına ne yapar bilmiyorum. Yayın parasının dağılımı konusunda federasyona başvuru yapmıştık. Genel kurulda kabul edilen önerge ile bunu pekiştirdik. Federasyon talebimizi gözardı edemez. Bizim kimsenin parasında gözümüz yok. Ne yapalım yani, ligden çekilelim kendi başlarına mı oynasınlar Başarıya göre dağılım istiyoruz. Aziz Yıldırım'ın zaman zaman sivri çıkışları var, bu da onlardan biridir" dedi. 
Eski başkanlardan Cemal Aydın ise "Ortada tüm kulüplerin imzaladığı bir vakıf senedi var. Kimin ayrılacağı, kimin geleceği net bir şekilde belirlenmiştir. Vakıftan Süper Lig'den düşen bir takım ayrılabilir. Fenerbahçe küme düşmeyeceğine göre ayrılması da mümkün değil. " ifadelerini kullandı. 
Gaziantepspor Kulübü Başkanı Celal Doğan ise, "Eğer herşey benim dediğim gibi olacak dersek, nalıncı keseri gibi kendimize yontarsak bundan Türk Futbolu zarar görür" dedi. Doğan, "Sorumlulukla bağdaşan bir davranış değil. Bu tip yaklaşımlar o kulübün toplumdaki itibarını zedeler. Eğer Kulüpler Birliği'nin kendi içinde hataları, sıkıntıları varsa tartışılır, çözüm üretilir. Kimseyi herhangi bir yerde zorla tutamazsınız. Önemli olan gönül birlikteliğidir. Bu yaklaşım havuz sistemini bozmaz. Aksine pekiştirir. Bundan sonra yapılacak iş Anadolu kulüplerinin ne kadar dik duracağına bakmak olacak. Eğer bunu sağlarlarsa kimse zarar görmez" diye konuştu. 


</TEXT>
</DOC>
