<DOC>
<DOCNO> 340421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/yazar/theper.html </URL>
<DATE> 2005/05/07/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Binada oturmayanlar masrafa katılmayacak 
</HEADLINE>
<TEXT>


Okuyucularımdan bir süredir kooperatif şik yeti almıyordum. Son günlerde yine şik yet içeren mektuplar alıyorum. Bunun da bir mevsimi var galiba. Örneğin Ankara'dan yazan okuyucum H. O., yıllardır süren bir kooperatif inşaatındaki dairesine mecburen yerleştiklerini, binanın eksikliklerini kendilerinin giderdiğini, birkaç daireye de başka kooperatif ortağının girdiğini, henüz binanın kooperatif adına kayıtlı olduğunu, bu halde ortak giderlerden kimlerin sorumlu bulunduğunu sormuş. 
Kooperatif inşaatlarında, inşaatın yıllar yılı sürmesi sonucu bu problemle çok karşılaşılır. Ancak burada karışan hukuki mesele, kooperatif mevzuatıyla kat mülkiyeti mevzuatıdır. Her binaya yerleşen biri bu binada kat mülkiyeti mevzuatının geçerli olduğunu sanıyor. Oysa gerçek böyle değil. 
Kat mülkiyeti mevzuatının geçerli olabilmesi için tapuda, bu binayla ilgili olarak ya kat irtifakının kurulması veya kat mülkiyetinin tescil edilmiş olması şarttır. Kat irtifakı veya kat mülkiyeti tesis etmek mecburi değildir. İhtiyaridir. Ancak özellikle kooperatifler neticede mutlaka kat irtifakı veya kat mülkiyeti tesis etmelidirler. İnşaatın sürmekte olduğu dönemlerde kat irtifakı henüz tesis edilmemiş olabilir. Ayrıca kat irtifakı tesis edilse dahi, kat mülkiyeti mevzuatının uygulanabilmesi için binanın oturulabilecek biçimde tamamlanmış olması ve bağımsız bölümlerin üçte ikisinin fiilen kullanılıyor olması şartı vardır. Bu nedenle okuyucumun bahsettiği şekilde zaruri nedenlerle bitmemiş bir binaya girilmişse burada kat mülkiyeti mevzuatı uygulanmaz. Dolayısıyla kat malikleri toplantısı yapılamaz, yönetici seçilemez, işletme projesi yapılamaz. 
Ortak gider ve avans talebi kat mülkiyeti mevzuatı hükümleri içinde olduğundan oturmayanlardan ortak gider talep edilemez. Dolayısıyla yakıt vesair giderler, ancak binada oturanlardan talep edilebilir. Kullanmayanlardan talep olunamaz. Ne zaman ki kat mülkiyeti mevzuatı yürürlüğe girer, ancak o zaman oturmayanlardan da ortak gider talebinde bulunulabilir. Yani bugün için okuyucumun durumunda olan kişiler, ancak binada oturanlardan masrafa iştiraki talep edebileceklerdir, kat mülkiyeti mevzuatını uygulayamayacaklardır. 



</TEXT>
</DOC>
