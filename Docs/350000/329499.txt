<DOC>
<DOCNO> 329499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/dunya/dun02.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soykırım' mektubuna 100 imza 
</HEADLINE>
<TEXT>



Ermeni 'soykırımının' 90. yıldönümü olduğu öne sürülen 24 Nisan öncesinde ABD Başkanı George W. Bush'a bir mektup göndererek, bu tezi resmen tanımasını talep etmeye hazırlanan Amerikan Kongre üyelerinin sayısı 100'ü geçti. 
2 hafta sonra Beyaz Saray'a gönderileceği öğrenilen mektuba şu ana dek imza verenlerin 3'te 2'sini Demokrat Partililer oluşturuyor. Ermeni lobisi, mektubun, Temsilciler Meclisi'nin toplam 435 üyesinden en az dörtte birinin imzasıyla Bush'a iletilmesini hedefliyor. Bush'a 24 Nisan açıklamasında "soykırım" sözcüğünü kullanması çağrısı yapan mektupta, "Ermeni halkına yapılan zulmü 'soykırım' olarak tanımakla, kıyıma son vermek ve kurtulanları korumak için benzersiz bir diplomatik, siyasi ve insani kampanya başlatılmasına yardım etmiş, Amerikalıların anısına saygı göstermiş olacaksınız" deniliyor. 


</TEXT>
</DOC>
