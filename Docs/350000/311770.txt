<DOC>
<DOCNO> 311770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur11.html </URL>
<DATE> 2005/02/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
3 gün kar, fırtına, tipi, yağmur ve soğuk 
</HEADLINE>
<TEXT>

     Beklenen kar yağışı bu geceden itibaren Trakya'dan yurda giriş yaparken, önümüzdeki 3 gün Türkiye'nin büyük bölümü bembeyaz olacak. Kuzeybatı bölgelerimizde poyraz fırtınasıyla birlikte tipi şeklinde görülecek kar yağışları ile Güney Ege ve Batı Akdeniz'de lodos fırtınasıyla birlikte görülecek etkili sağanak yağışlara dikkat İstanbul 3 gün karla karışık yağmurlu, Ankara cuma ve cumartesi kar yağışlı, Antalya ve Adana üç gün sağanak yağmurlu, İzmir ise yarın ve cuma günü yağışlı olacak. 
     Hava sıcaklığı cumadan itibaren Marmara'dan başlayarak tüm yurtta hissedilir derecede azalacak. Sıcaklık geceleri Ankara'da -4, İzmir'de 3, Antalya'da 6, Erzurum'da -15, İstanbul'da 2 dereceye kadar düşecek. 
     YARIN Marmara, İç Ege, İç Anadolu, Batı Karadeniz'in iç kesimleri ile Malatya-Diyarbakır çevresi kar yağışlı bir gün geçirecek. Marmara'da poyraz fırtınasıyla birlikte tipi beklenirken, kar İç Ege'de etkili yağacak. Kıyı Ege, Akdeniz, Batı Karadeniz'in kıyısı ve Güneydoğu Anadolu yağmurlu, lodos özellikle Akdeniz'de sert esiyor. 
     CUMA günü Muğla-İzmir çevresi ile Rize-Artvin çevresi dışında tüm Türkiye yağışlı olacak. Kar yağışı Marmara, İç Ege, İç Anadolu, Karadeniz'in iç kesimleri ve Doğu Anadolu'da görülürken, Akdeniz ve Karadeniz'in kıyısı ile Güneydoğu Anadolu'da yağmur görülecek. Kar yağışı özellikle Marmara'da etkili, yağmur ise Güneydoğu Anadolu'da şiddetli yağacak. 
     CUMARTESİ ise Trakya, Kıyı Ege ve Antalya parçalı bulutlu, diğer bütün bölgelerimizde kar ve yağmur sürüyor. Marmara, İç Ege, İç Anadolu, Batı Karadeniz, Doğu Anadolu ve Karadeniz'in iç kesimlerinde kar yağışı devam ederken, Karadeniz'in kıyısı, Doğu Akdeniz ve Güneydoğu Anadolu yağmur alıyor. 
     

     
</TEXT>
</DOC>
