<DOC>
<DOCNO> 334083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/guncel/axgun02.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yargılanacaklar 
</HEADLINE>
<TEXT>


ABD Başkanı Bush ve İngiltere Başbakanı Blair'i yargılayan "Irak Dünya Mahkemesi"nin son oturumu, haziran ayında İstanbul'da yapılacak 

Serhat Oğuz - İstanbul 

Irak'ın işgalini sorgulamayı amaçlayan aydınların 2003'te oluşturduğu, çeşitli ülkelerde gerçekleştirilen oturumlarda ABD ve müttefiklerini yargılayan Irak Dünya Mahkemesi'nin son oturumu, haziranda İstanbul'da yapılacak. Mahkeme, ABD Başkanı George Bush ve İngiltere Başbakanı Tony Blair'e de İstanbul'a gelmeleri çağrısında bulundu. 

Darphane-i Amire'de 
Fransız aydın Jean Paul Sartre ve İngiliz felsefeci Bertrand Russell'ın kurduğu Vietnam Savaş Suçlarına Karşı Milletlerarası Mahkeme, yine ABD ve müttefiklerine karşı oluşturulan uluslararası mahkeme için ilham kaynağı oldu. 
Irak Dünya Mahkemesi'nin WTI İngiltere, Danimarka, Belçika, ABD, İsveç, İtalya, Güney Kore ve Japonya'da gerçekleştirdiği oturumlarda, savaşın yasallığı, Birleşmiş Milletler'in BM rolü, medyanın etkisizliği gibi konular ele alındı. Aydınlardan oluşan vicdan jürisi, iddia heyeti ve diğer tanıklar, dünya kamuoyuna savaşla ilgili bilgi ve iddialarını açıkladı. Bu küresel oluşuma, dilbilimci Noam Chomsky gibi isimler de destek veriyor. 
24 - 26 Haziran'da Tophane'deki Darphane-i Amire Binası'nda yapılması planlanan son oturuma yaklaşık 400 aydının katılması bekleniyor. Koalisyon devletlerinin Irak halkının yaşamını, özgürlük ve onurunu nasıl etkilediği, devam eden işgalin egemenliği ihlali, Irak'ta faaliyette bulunan yabancı şirketlerin ve medyanın etkisi, kamuoyuna aktarılan bilgilerin doğruluğu ele alınacak. "Irak'ta savaş ve insanlık suçu işlendiği, adalet duygusunun zedelendiği" yönünde çıkması beklenen karar, kamuoyuna duyurulacak. 

Vicdan jürisi ve tanıklar 
Vicdan jürisinde yer alanlar arasında fotoğraf sanatçısı Ara Güler, siyaset bilimci ve yazar Murat Belge, maden işçisi Ahmet Öztürk de var. İddia heyeti ve tanıklar arasında ise, BM'nin eski Genel Sekreter Yardımcısı Dennis Halliday'in yanı sıra, Türkiye'den de Prof. Baskın Oran ve gazeteci Mete Çubukçu yer alıyor. 


</TEXT>
</DOC>
