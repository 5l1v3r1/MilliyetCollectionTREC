<DOC>
<DOCNO> 332392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/spor/axspo01.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Geremi harek tı 
</HEADLINE>
<TEXT>


Kartal, Chelsea'de yedek bekleyen Kamerunlu oyuncunun transferi için çalışmalara başladı. Ada'da şans bulamayan futbolcunun Türkiye'ye sıcak baktığı belirtildi 

ORHAN YILDIRIM 


Beşiktaş, daha önce ilgilendiği Geremi konusunda çalışmalarını hızlandırdı. Gençlerbirliği'nden Real Madrid'e transfer olan, bu sezon da Chelsea formasını giyen Kamerunlu oyuncu için menajeriyle temasa geçildiği öğrenildi. İngiltere'de şans bulamayan, bundan dolayı da sezon sonunda Ada'ya veda edeceği belirtilen futbolcunun, Türkiye'ye gelmeye sıcak baktığı belirtildi. 
Rıza Çalımbay'ın transfer listesinde yer alan Rizeli Kürşat da Beşiktaş'ı çok sevdiğini belirterek, "Rıza hocayla tekrar çalışmak isterim. Siyah-Beyazlı formayı giymek en büyük hayalim. Rize'de Koray ile çok uyumluyduk. O Beşiktaş'ta başarılı oldu. Benim de başaracağımdan şüphem yok" dedi. 

Ümraniye'de derbi mesaisi 

Beşiktaş iki günlük iznin ardından dün Ümraniye Nevzat Demir Tesisleri'nde Fenerbahçe derbisinin hazırlıklarına başladı. Antrenmana sağ üst dizinde ödem oluşan Ahmet Yıldırım ve sakatlıkları devam eden İbrahim Üzülmez ile Fatih Sonkaya katılmadı. Teknik Direktör Rıza Çalımbay, 1.5 saatlik idmanda sık sık futbolcularına uyarılarda bulundu ve yapmaları gerekenleri anlattı. Sakatlıkları geçen Koray Avcı, Juafran ve Berkant da takımla birlikte dün akşamki idmana çıktı. 

BJK Hava Yolları 

SÜLEYMAN HATISARU 

Futbol Federasyonu ile yapılan sponsorluk anlaşması sonrasında Türk Hava Yolları'nın uçak kirasını 30 bin dolardan 45 bin dolara çıkarması, Beşiktaş'ı yeni arayışlara yöneltti. Diğer hava yollarıyla görüşmeye başlayan Pazarlama Sponsorluk Komitesi Başkanı Murat Ürünsak, "Beşiktaş'a yakışan bir anlaşma sağlayamazsak, uçak alır siyah ve beyaza boyar, 'Kartal göklerde' deriz" açıklamasını yaptı. 


</TEXT>
</DOC>
