<DOC>
<DOCNO> 306360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/yazar/bila.html </URL>
<DATE> 2005/01/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Öymen'in açıklaması 
</HEADLINE>
<TEXT>


CHP kurultayı yaklaşırken aday adaylarında artış gözleniyor. Mustafa Sarıgül, adaylığını genel merkezde ilan edeceğini söyledi. Hurşit Güneş adaylığını açıkladı. Zülfü Livaneli de örgüt isterse aday olacağını belirtti. CHP'de aday arayışı henüz bitmiş değil. Bir yandan aday, bir yandan da Baykal'a karşı ittifak yoklamaları sürüyor. 29 Ocak'a kadar birçok aday adayı, ittifak formülleri ortaya çıkacaktır. 
CHP lideri Deniz Baykal'ın kendisine yöneltilen eleştirilere verdiği yanıtları yansıtmıştık. Bunlardan biri de "Parti Baykal'la büyümüyor" eleştirisine verdiği yanıttı. 
Baykal şöyle demişti 
"Gelelim partinin büyümediği, muhalefet yapamadığı eleştirisine. Ben CHP'ye yeniden 2000 yılında genel başkan seçildim. O zaman oy desteğimiz yüzde 9'dan yüzde 5'lere inmişti. 2002 seçimlerinde ise oy oranımızı yüzde 20'lere yükselttik. Rakamlar ortada. Yerel seçimlerde de bütün koşullar aleyhimize olmasına karşın bu desteğimizi koruduk." 
Baykal'ın bu görüşüne, CHP eski genel başkanlarından Altan Öymen'den itiraz geldi. Öymen, Baykal'ın desteğin yüzde 5'lere düştüğünü söylediği dönemde kendisinin CHP Genel Başkanı olduğunu anımsatarak, yanıt hakkını kullanmak istediğini belirtti ve bir açıklama gönderdi. 
Öymen'in açıklaması özetle şöyle 
"CHP'nin, Sayın Deniz Baykal'ın genel başkanlığı dönemindeki 18 Nisan 1999 seçiminde aldığı oy oranı yüzde 8.7'ydi. Bu, CHP'nin tüm geçmişinde aldığı en düşük oy oranıdır. 
Sayın Baykal'ın genel başkanlıktan ayrılmasını izleyen yönetim değişikliğinden hemen sonra bu oran hızla yükselmiştir. Bu gerçek, o sıralarda yapılan anketlere de yansımıştır, gazetelere de... Sayın Baykal'ın ortada dediği rakamlar, gazete koleksiyonlarındadır. Ama bunlar kendisini yalanlamaktadır. 
Anketler bir yana... CHP, yeni genel başkan seçiminden sadece iki hafta sonra 6 Haziran 1999'da katıldığı yerel yenileme seçimlerinden yüzde 27.3 oranıyla birinci parti olarak çıkmıştır. O arada Bilecik Belediye Başkanlığı gibi çok zor bir seçimi, oy oranını yüzde 66 artırarak kazanmıştır. 
Partinin yükselişi o seçimlerden sonra da durmaksızın devam etmiştir. Gençlerin, üniversite öğretim üyelerinin, öğretmenlerin, sendikacıların, her meslekten insanların toplu katılımıyla ve Türkiye'nin 81 ilindeki halkla birlikte çözüm, partiyi yeniden yapılandırma ve eğitim çalışmalarıyla gençlik merkezleri açma programıyla, güncel olaylar karşısındaki toplantılarla, mitinglerle, partinin kazandığı dinamizm kimsenin görmezlikten gelemeyeceği boyuttaydı." 
Öymen, bu verilere dayanarak CHP'nin Baykal'ın genel başkanlığında oy kaybettiğini, olmadığı zamanlarda ise oyunu yükselttiğini öne sürüyor. 
Altan Öymen'in yükselme dönemi olarak tanımladığı genel başkanlığı döneminde, 2000 yılında yapılan kurultayda Deniz Baykal yeniden genel başkan seçilmişti. Parti, Öymen'in sahiplendiği dönem sonunda yine Baykal'ı tercih etmişti. CHP, Baykalsız dönemde de yeni bir lider çıkaramamış, yeniden Baykal'a dönmüştü... 



</TEXT>
</DOC>
