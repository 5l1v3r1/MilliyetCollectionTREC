<DOC>
<DOCNO> 347307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/ekonomi/eko02.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mashattan'da satışlar başladı... 
</HEADLINE>
<TEXT>


Taşyapı'nın, Maslak'taki 33 katlı 10 bloktan oluşan lüks konut projesi Mashattan'ın ön satışı başladı. Türkiye'nin en büyük özel toplu konut projesi Mashattan'da daire fiyatları 185 bin dolardan başlıyor 

ESRA ÖZSÜMER 

Taşyapı İnşaat, Maslak'ta inşa edeceği Mashattan'ın satışına projenin temelini atmadan başladı. 140 dönüm arazi üzerinde 33 katlı 10 bloktan oluşacak Mashattan'da daire fiyatları 185 bin dolardan başlıyor. Yüzde 30 peşin ve 36 ay faizsiz dolar taksitli daireleri ön satıştan alanlar hem indirim olanağından yararlanacak. Projenin temelinin haziranda atılması ve 36 ayda tamamlanması planlanıyor. 

Fiyatlar da modüler 
Modüler daire anlayışı ile satışa sunulan Mashattan'da daireler 85 metrekarenin katları olacak şekilde tasarlanmış. 85 metrekare bir dairenin fiyatı 185 bin dolar olarak belirlenen projede, 170 metrekare daireler 370 bin, 255 metrekare daireler 555 bin ve 350 metrekare daireler 740 bin dolara satılacak. Çamaşır makinesi hariç tüm beyaz eşyalarıyla teslim edilecek olan dairelerde, ısıtma, soğutma ve havalandırma otomatik sistemle gerçekleştirilecek. 

Metroya komşu 
İstanbul'un iş ve finans bölgesi olan Maslak'ta tek büyük lüks konut projesi olma özelliğini de taşıyan Mashattan'da, 130 dönümlük bir doğal yaşam alanı oluşturulacak. 15 bin metrekarelik bir sosyal tesis ve alışveriş merkezi yapılması da planlanan projede, üçü açık biri kapalı dört yüzme havuzu bulunacak. Site sakinlerinin aidat yükünü azaltmak için 'kullandığın kadar öde' sistemi ile yönetilecek olan sitede, daire sahiplerinin mülkiyetinde olan sosyal tesislerden ise düşük katılım ücretleri ile sonsuz yararlanma hakkı bulunacak. 
Mashattan, inşaatı devam eden Maslak Metro İstasyonu'nun yanında bulunuyor. Ek bağlantı yollarıyla da Mashattan'ın ulaşım probleminin çözülmesi hedefleniyor. 


</TEXT>
</DOC>
