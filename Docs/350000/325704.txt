<DOC>
<DOCNO> 325704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas29.html </URL>
<DATE> 2005/03/21/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Türk Gambiti, Rusya'da gişe rekoru kırdı... 
</HEADLINE>
<TEXT>

     Rus sinema tarihinin en pahalı ve en iddialı yapımlarından biri olan Boris Akunin'in romanından beyazperdeye uyarlanan Türk Gambiti filmi, 3 haftada 15 milyon dolarlık gişe hasılatı yaparak rekor kırdı. 
     Rusya'nın 1. televizyon kanalı tarafından yapılan yazılı açıklamada, 3 hafta önce gösterime giren filmi bugüne kadar 3 milyon 750 bin kişinin izlediği belirtilerek, 15 milyon dolarlık hasılat elde edildiği kaydedildi. 
     Açıklamada, Türk Gambiti'nin Hollywood'un dev bütçeli ''The Matrix'', ''Truva'', ''Terminatör3'' ve ''Yüzüklerin Efendisi Kralın dönüşü'' gibi filmleri katlayarak geride bıraktığı vurgulandı. 
     Türk Gambiti filmi, ülke çapında 317 sinemada birden gösterime girerek, bu alanda bir rekora sahip oldu. 
     ''Rusya'nın Hollywood'a yanıtı'' olarak takdim edilen 3.5 milyon dolarlık film, 1877-1878 Osmanlı-Rus Savaşı'nı konu ediyor. 
     Boris Akunin'in aynı adlı romanından uyarlanan filmde, Enver Efendi'nin Sultan Abdülhamit'in talimatıyla yanlış istihbarat yaymak için Rus hatlarına sızması ve Plevne Savaşı çevresinde gelişen olaylar anlatılıyor. 
     Sarışın olduğu için dikkati çekmeyen Enver Efendi, Rusça da bildiği için önce başarılı oluyor. Ancak filmin kahramanı Erast Fandorin, Türklerin zekice hazırladığı planı boşa çıkarıyor. 
     Başrollerinde Yegor Beroyev ve Olga Krasko'nun yer aldığı Türk Gambiti'nin yönetmeni Canik Fayzıyev, filmin galasında yaptığı açıklamada, ''Bu aynı anda hem romantik bir film, hem tarihi bir film hem macera filmi hem casusluk filmi hem de dedektiflik filmi'' demişti. 
     Bulgaristan'da çekilen filmin Türk kahramanlarının giysi ve aksesuarları, müzelerdeki orijinal örneklere göre yapıldı. Bugüne kadar hiçbir Rus filminde olmadığı kadar bilgisayar grafiklerinin kullanıldığı ''Türk Gambiti'', Rusya tarihinin en çok iş yapan filmi olmaya da aday gösterilmişti. 
     Gambit kelimesi, satrançta hızlı gelişim amacıyla taş feda edilerek yapılan açılış anlamına geliyor. 
     Asıl adı Gregory Çhartişvili olan ve romanlarında Boris Akunin takma adını kullanan yazar, kitapta çarlık Rusyası zamanında bir dedektifin başından geçenleri anlatıyor. Macera, Rusya sınırlarını aşıyor ve Osmanlı İmparatorluğu'nda devam ediyor. 
     
</TEXT>
</DOC>
