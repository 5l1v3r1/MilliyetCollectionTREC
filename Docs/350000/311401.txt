<DOC>
<DOCNO> 311401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo28.html </URL>
<DATE> 2005/02/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Trabzonspor İstanbul kulüplerinden hoş olmayan rüzgarlar esiyor 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, İstanbul kulüplerinden hoş olmayan birtakım rüzgarların estiğini söyledi. 
     Şahin, Mehmet Ali Yılmaz Tesisleri'nde düzenlediği basın toplantısında, İstanbul kulüplerinin kiralık olarak başka takımlara verdikleri futbolcuları kendilerine karşı oynatmadıklarını dile getirerek, ''İstanbul'dan bir takım rüzgarlar esiyor. Bunlar hoş rüzgarlar değil. Verdikleri futbolcular için benim maçımda değil, rakibin maçında oynat diyorlar. Böylece şampiyonluk yarışı konusunda eşitsizlik yaratıyorlar'' dedi. 
     Futbolcunun gittiği takımda oynaması gerektiğini de kaydeden Şahin, ''Fair Play, Spor Ahlakı bunu emreder. Bazı maçlarda oynayın, bazı maçlarda oynamayın demek , hiçbir zaman sporun yazılı kuralına uymaz. Futbol Federasyonu'nu bu konuda göreve çağırıyorum. Federasyon net bir şekilde açıklık getirmeli. Çünkü bana göre bu olay bir nevi teşvik primi gibidir.'' 
     
     ANELKA'NIN TRANSFERİ 

     Şahin, Fenerbahçe'nin Anelka transferinin bordo-mavili kulüpte bir endişeye neden olmadığını kaydederek, şöyle devam etti 
     ''Trabzonspor'un başarılarına bakarsanız, Trabzonspor'un modelinin farklı olduğunu görürsünüz. Trabzonspor, diğer İstanbul takımları gibi yola çıktığı zaman hayal kırıklığı yaşamıştır. Onların yollarından gidemeyiz. Bizim takım ruhuna uyacak oyuncuya ihtiyacımız var. Oyuncu, Trabzon şehrine ve takımına uyum sağlayacak. Yeni aldığımız Polonyalı oyuncu da böyle bir oyuncu. Bizde çok Anelka var. Fatih ve Gökdeniz, göreceksiniz çok Anelka eder.'' Transfer çalışmalarını sürdürdüklerini de belirten Şahin, ''Augustine'nin sözleşmesini karşılıklı fes ettik. Şimdi bir yabancı kontenjanımız daha var. Zurawski'nin transferi ile ilgili çalışmalarımız sürüyor. Anlaşırsak bu futbolcunun menajerine de bugün imza attırabiliriz'' diye konuştu. 
     TRT'de pazar günü yayınlanan spor programının kendilerini hayal kırıklığına uğrattığını ifade eden Şahin, sözlerini şöyle tamamladı 
     ''Pazar akşamları bir futbol programı yapılıyor. Bu programı ibret ve hayretle izliyoruz. Programı yapan bir büyük takımın sempatizanı. Trabzonspor görüntülerini yayıncı kuruluşlardan bu kadar alındığını söylüyor. Madem 3 dakika görüntü verildi bunun arkası, önü nerede. İnsanları yanıltıyor. Kurumun futbol muhabirlerinin değerli çalışanlarının katkı yapmalarını engelliyor. Pazar günkü maçta Yattara'nın jenerik hareketleri klip olarak yapılmıyor. Van Hoijdonk, Alex ve transferi o dönemde gerçekleşmeyen Anelka klipleri yapılıyor. Şampiyonluğa oynayan Trabzonspor'un şık golleri, ofsayttan yediği goller geçiştiriliyor. Bizden geri olan Beşiktaş'ı bizden daha fazla tartıştırıyor. Bu arkadaşımızı kınıyorum. Yayıncı arkadaşla ilgimi kestim. Genel müdür sayın Şenol Demiröz'ü göreve çağırıyorum. Bize verdiği sözü hatırlatıyorum. Bize burada kulübü ziyaretinde, TRT, spor programlarında çok adil ve dengeli yayınlar yapacak, göreceksiniz demişti. Hala daha göremiyoruz.'' 

     
</TEXT>
</DOC>
