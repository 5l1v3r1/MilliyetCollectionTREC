<DOC>
<DOCNO> 320627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun10.html </URL>
<DATE> 2005/03/04/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Romanya'nın AB üyeliği ertelenebilir 
</HEADLINE>
<TEXT>

     BBC 

      Avrupa gazetelerinde bugün öne çıkan konulardan biri Avrupa Birliği'ne ilişkin tartışmalar. Fransız gazetesi Le Monde Avrupa Parlamentosu'nda Romanya'nın birlik üyeliğini erteleme eğiliminin belirdiğini yazıyor. 
     Gazeteye göre, bunun gerekçesi, Bükreş'in demokratik şeffaflık ve yolsuzlukla mücadelede birliğin kurallarına uymayı becerememesi. Gazete, Romanya cumhurbaşkanının Washington-Londra-Bükreş eksenine öncelik verme arzusunun, Romanya'nın Avrupa Birliği üyeliğinin geleneksel destekçileri olan Fransa ve Almanya'nın gönlünü almada akıllıca bir yol olmadığını belirtiyor. 
     Gazeteye verdiği mülakatta Romen lider 'eksen sözcüğü en uygun ifade midir bilmiyorum ama amacımız Amerika Birleşik Devletleri ve İngiltere ile ortaklığımızı güçlendirmektir' diyor. Romanya cumhurbaşkanı ülkesinin Amerika'ya topraklarında askeri üs verme arzusunu da dile getiriyor. 
     
     ORTAK YÖN 
     Macar gazetesi Nepszabadsag Avrupa Birliği'nin Doğu Avrupalı üyelerinde yaşanan bir dizi siyasi krizin ortak bir yönü olduğu kanısında. 
     Gazeteye göre, serbest piyasa demokrasilerinin yerleşmesinden on beş yıl sonra, Orta ve Doğu Avruya'nın siyasi seçkinleri kriz içinde. Gazetenin bu saptamaya ilişkin sunduğu örnekler, Polonya'da sol kanat iktidarın devrilişi, Çek Cumhuriyeti başbakanının konut skandalı, Slovakya'da koalisyonun dağılması, Macaristan'da başbakanın değişmesi ve Estonya'da hükümet içi sürtüşmeler. 
     Gazeteye göre tüm bu manzaranın nedeni, gerek sol gerekse sağ kanat hükümetlerin hayata geçirdiği reformların toplumun alt katmanlarına sefalet ve düş kırıklığından başka bir şey vermemiş olması. Gazete, kaçırılan fırsatlar yüzünden, eski sistemden kalan iyi şeylerin bile tehdit altında olduğunu yazıyor. 
     
</TEXT>
</DOC>
