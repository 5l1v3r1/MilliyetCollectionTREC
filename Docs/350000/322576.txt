<DOC>
<DOCNO> 322576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo05.html </URL>
<DATE> 2005/03/10/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Felipe de TV kurbanı 
</HEADLINE>
<TEXT>

     Spor kamuoyunda futbolculara TV görüntülerinden ceza verilip verilmemesi tartışılırken, Galatasaray’ın Brezilyalı eski yıldızı Felipe, aynı yöntemle tam altı ay ceza aldı 
     
     Song’un durumuna benzer 
     Beşiktaş-Sakaryaspor maçında John Carew, Galatasaray-Beşiktaş derbisinde ise Rigobert Song... Her iki futbolcunun da topsuz alanlarda rakiplerine yaptığı hareketler televizyon görüntüleriyle tespit edilmiş, Carew tahkimin indirime gitmesinin ardından bir maçla kurtulmuştu. Rigobert Song’un kaderi büyük ihtimalle bugün belli olacak. Kamerunlu, Veysel’e attığı tekme nedeniyle muhtemelen iki maç ceza alacak. Ancak spor kamuoyunda tartışmalar sürüyor. 
     
     Rakibine yumruk attı 
     FIFA’nın 948 nolu sirkülerinin öngördüğü yöntemle oyuncuların cezalandırılıp cezalandırılmamasının tartışıldığı bu günlerde, Türk futbolunun yakından tanıdığı bir isim Jorge Felipe tam altı ay cezaya çarptırıldı. Yeni takımı Fluminense’nin Campinense ile oynadığı Brezilya Kupası maçında rakibi Marcos Mendes’e yumruk attığı TV görüntülerinden belirlenen yıldız futbolcu, Brezilya Yüksek Spor Mahkemesi tarafından tam altı ay boyunca futboldan men edildi. 
     
     Cim Bom’da da yapmıştı 
     Felipe’nin avukatları 17 Mart’taki ikinci duruşmada karara itiraz edeceklerini açıkladı. Orta saha oyuncusu, Mendes’in, hamile olan karısı ve doğacak çocuğu hakkında söylediği sözlerle kendisini tahrik ettiğini ileri sürdü. Felipe’nin kulübü Fluminense cezanın onaylanması halinde bir yıllık sözleşmeyi gözden geçireceklerini açıkladı. Brezilyalı, 2003 yılında Galatasaray’da oynarken Diyarbakırspor forması giyen Evren’e dirsek attığı için üç maç ceza almıştı. 
     
</TEXT>
</DOC>
