<DOC>
<DOCNO> 332478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun35.html </URL>
<DATE> 2005/04/12/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Brüksel metrosunda iki bazuka bulundu... 
</HEADLINE>
<TEXT>

     Belçika Terörle Mücadele Masası, başkent Brüksel'in Anderlecht bölgesindeki metro bağlantılı yeraltı geçidinde iki bazuka bulunduğunu bildirdi. 
     Federal Polis'in metro birimleri tarafından bulunan roketatarların silahlı kuvvetler depolarından çalınıp çalınmadığının araştırıldığını belirten yetkililer, söz konusu silahların askeri laboratuvarda incelemeye alındığını açıkladılar. 
     ''Endişeli olduklarını'' ifade eden istihbarat uzmanları, bu tür silahların teröristler ve soyguncular tarafından 1990'lı yılların başından bu yana kullanılmadığını ancak geçen ocak ayında bankalara para taşıyan zırhlı bir aracı soyan kişilerin bazuka kullandıklarını belirttiler. 
     Brüksel'de, 13 Ocak'ta soyguncular 250 bin euro çalarak kaçmayı başarmışlardı. 
     Ele geçirilen bazukaların Belçika'da bulunan tüm zırhlı araçları imha edebilecek güçte olduğu ifade edildi. 
     Olayla ilgili soruşturma açıldığı ve metro tünellerinde aramaların sürdürüldüğü bildirildi. 
     
</TEXT>
</DOC>
