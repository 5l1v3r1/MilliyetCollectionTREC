<DOC>
<DOCNO> 304314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun46.html </URL>
<DATE> 2005/01/07/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
Washington'da radikal islam tartışması... 
</HEADLINE>
<TEXT>

     Washington'daki American Enterprise Institute AEI adlı düşünce kuruluşunun uzmanlarından Reuel Marc Gerecht, ''ılımlı Müslüman ülkelerin, Arap dünyasında demokrasiyi geliştirmek için model teşkil edemeyeceğini ve ABD'nin, radikal İslam'ı yenmek için fundamentalistlerin siyasi sisteme katılmasına izin vermesi gerektiğini'' ileri sürdü. 
     Gerecht'in, ''İslami paradoks Şii din adamları, Sünni fundamentalistler ve gelmekte olan Arap demokrasisi'' adlı kitabının tanıtımı için AEI'da bir panel düzenlendi. 
     Panelde katılımcıların sorularını yanıtlayan Gerecht, ''radikal İslam'ı yenme umudu, batıyı destekleyen laik ılımlı Müslümanlarda değil, Ayetullah Ali Sistani gibi Iraklı din adamları ve Mısır'daki Müslüman Kardeşler gibi Sünni fundamentalistlerde yatıyor'' görüşünü dile getirdi. 
     Gerecht, ''Laik ve batı kültürüne bağlılıkları veya ABD'ye yakınlıklarıyla tanımlanabilecek ılımlı Müslümanlar, bölgede demokrasinin gelişmesine katkı bakımından zemin kaybediyor. Çünkü ılımlılar, fundamentalistler tarafından yönetilen Müslümanlığın bir parçası değil. Sadece Şii Müslüman din adamları ve Sünni fundamentalistler, problemin köküne yakın olanlardır. Bu yüzden onlarla çalışmak zorundasınız'' diye konuştu. 
     Marc Gerecht, ''ortaya koyduğu tezin, terörist örgütleri desteklemekle ilgisi bulunmadığını'' ifade ederek, ''ABD'nin, Bin Ladin tarzı İslam'ı yenmek için, fundamentalistlerin de siyasi sisteme katılmasına izin vermesi gerektiğini'' ileri sürdü. 
     Türkiye'nin konumuna ilişkin bir soru üzerine Gerecht, ''Keşke ılımlılar çoğunlukta olsa. Ancak mevcut durumda Türk modeli, Arap dünyasında işlemez'' dedi. 
     ''Türkiye'yi çok sevdiğini, kendisine özgü koşulları içinde Türk modelinin başarılı olduğunu ve radikal dini eğilimlerin Türkiye'de gelişme ortamı bulamadığını'' söyleyen Gerecht, Atatürk ve eski Cumhurbaşkanlarından Turgut Özal'dan da övgüyle bahsetti. 
     AEI, Washington'da ABD Başkanı George W. Bush yönetimine yakınlığı ile bilinen ''aşırı muhafazakar'' olarak nitelenen etkili düşünce kuruluşları arasında bulunuyor. 
     
</TEXT>
</DOC>
