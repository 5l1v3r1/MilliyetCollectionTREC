<DOC>
<DOCNO> 343722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo15.html </URL>
<DATE> 2005/05/18/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Galatasaray'ı hırs bastı... İdmanda Bülent ile Hasan Kabze tartıştı 
</HEADLINE>
<TEXT>

     Galatasaray, Fenerbahçe ile hafta sonunda oynayacağı derbi maçın hazırlıklarını yaptığı antrenmanla sürdürdü. 
     Teknik direktör Gheorghe Hagi yönetiminde Florya Metin Oktay Tesisleri’nde gerçekleştirilen ve 1 saat 10 dakika süren antrenmanda futbolcular, tek pas çalışmasının ardından minyatür kale maç yaptı. 
     Hagi, antrenman öncesinde saha ortasında kısa süreli bir toplantı yaparak oyunculara isteklerini sıralarken, bu konuşmanın ardından futbolcuların dünkü idmanın aksine daha hırslı ve istekli olmaları dikkat çekti. 
     Oyuncuların hırslı hareketleri, antrenmanda küçük bir tatsızlık yaşanmasına da neden oldu. Hasan Kabze, bir pozisyonda girdikleri ikili mücadelede kaptan Bülent’i itip, daha sonra da faul yapmadığını iddia edince, iki oyuncu arasında gerginlik meydana geldi. Bülent, Hasan Kabze’ye sinirlenip "Terbiyesizlik yapma" diye bağırırken, genç futbolcu da "Ne alakası var" diye yanıt verdi. Daha sonra iki oyuncu da gerginliği büyütmeyerek, çalışmaya devam ettiler. 
     Antrenmana, sakatlıkları süren Ergün ve Hasan Şaş’ın yanı sıra, 20 Yaş Altı Milli Takımı’na çağrılan Uğur ve Zafer katılmadı. 
     Galatasaray, Fenerbahçe maçının hazırlıklarına yarından itibaren basına kapalı olarak yapacağı antrenmanlarla devam edecek. 
     
     HAKAN ŞÜKÜR EKSTRA ÇALIŞTI 

     Galatasaray’ın golcü futbolcusu Hakan Şükür, antrenman sonrasında ekstra çalışma yaptı. 
     Takım arkadaşları antrenmanın ardından soyunma odasına giderken genç oyuncu Sabri’ye ortalar yaptıran Hakan, bir süre boş kaleye vuruşlar gerçekleştirdi. Hakan, bununla da yetinmeyip kondisyoner eşliğinde saha etrafında koşu yaptı. 
     Hakan Şükür’ün antrenman boyunca suskun ve moralsiz olması dikkat çekti. 

     
</TEXT>
</DOC>
