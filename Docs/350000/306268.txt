<DOC>
<DOCNO> 306268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonyas14.html </URL>
<DATE> 2005/01/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Jude Law, magazin basını ilgisini yitirene kadar evlenmeyecek 
</HEADLINE>
<TEXT>

     Oyuncu Sienna Miller ile geçen hafta nişanlanan ünlü aktör Jude Law, düğünlerinin bu yıl olmayacağını, magazin basınının üzerlerindeki ilgisi sona erene kadar da evlenmeyi düşünmediğini açıkladı. 
     Internetteki ''imdb'' sitesinin haberine göre, ''Soğuk Dağ'' filminin ünlü oyuncusu, nişan haberlerinin günlerce magazin basınının sayfalarını süslemesine isyan etti. 
     Basının ilgisinden hoşlanmadığını sık sık dile getiren Law, bu gidişle yıllarca nişanlı kalacağını söyledi. Yılbaşı günü 23 yaşındaki Miller ile evlilik yolunda ilk adımı atarak nişanlanan 32 yaşındaki Law, nişanlısı Londra'nın ünlü mağazalarında nikah için pahalı mücevherlere bakmasına rağmen güzel oyuncuya kötü haberi verdi. 
     Medyanın ilgisi tükenene kadar evlenmeyeceğini üzerine basa basa ifade eden Law, ''Yıllarca nişanlı kalabiliriz. Evlenmemiz medyanın ilgisinin bitmesine bağlı. Bu da anlaşılan bu yıl mümkün olmayacak. Evlendiğimizde de basından uzak olarak bu düğünü gerçekleştireceğiz'' açıklamasında bulundu. 
     Jude Law ile boşandığı eşi oyuncu Sadie Frost arasındaki sorunlar da günlerce magazin basınının sayfalarını işgal etmişti. Ünlü aktörün biten evliliğinden iki çocuğu bulunuyor. 
     
</TEXT>
</DOC>
