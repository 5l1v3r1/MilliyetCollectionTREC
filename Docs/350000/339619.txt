<DOC>
<DOCNO> 339619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo30.html </URL>
<DATE> 2005/05/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ali Tandoğan Beşiktaş'a imza atmadım... 
</HEADLINE>
<TEXT>

     Gençlerbirliği’nin başarılı futbolcusu Ali Tandoğan, Beşiktaş Kulübü ile transfer konusunda kendisi ve menajeri aracılığıyla görüştüğünü, ancak siyah-beyazlı takıma imza atmadığını söyledi. 
     Transferi konusunda Beştepe İlhan Cavcav Tesisleri’nde bir basın toplantısı düzenleyen Ali Tandoğan, yazılı ve görsel basında önceki günlerde Beşiktaş’a imza attığı yönünde haberler çıktığını, ancak bunun doğru olmadığını belirterek, "Etik olarak tek yapmam gereken şey mukavelemin bitiminde önce Gençlerbirliği ile masaya oturmaktır" dedi. 
     Beşiktaş Kulübü’nün kendisini transfer etmek için istekleri olduğunu vurgulayan deneyimli futbolcu, şöyle konuştu 
     "Beşiktaş Kulübü’nün gerçekten bana karşı bir isteği var. 8 yıldır Türk futboluna değişik takımlarda hizmet vermiş bir oyuncu olarak benim de ideallerim arasında büyük takımlarda oynamak vardı. 
     Rıza Çalımbay benim Denizli’den hocamdı. Kendisiyle büyük başarılara imza attık. Beni tanıyan, tanıdığım bir hocayla çalışmak isterim. 
     Ancak tam anlamıyla imza atmış değilim." Daha önce basına, Beşiktaş ile anlaştığını söyleyerek hata yaptığını ifade eden Ali Tandoğan, "Rıza hocayla Ankara’da görüştüm. 
     Menajerim aracılığıyla da görüşüldü. Eğer Gençlerbirliği ile yapacağım görüşmelerden sonuç alamazsam, diğer kulüplerle de görüşürüm. Bunlara Fenerbahçe ve Galatasaray da dahildir. Ancak şu an için bana teklif yapan Beşiktaş’ın teklifini değerlendireceğim" diyerek sözlerini tamamladı. 

     
</TEXT>
</DOC>
