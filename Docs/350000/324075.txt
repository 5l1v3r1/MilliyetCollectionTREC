<DOC>
<DOCNO> 324075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo01.html </URL>
<DATE> 2005/03/16/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Kürşat "Küfür nedeniyle bayanların maça gelmelerini istemiyorum" 
</HEADLINE>
<TEXT>

     Çaykur Rizespor Kaptanı Kürşat, küfür nedeniyle bayanların maçlara gelmelerini istemediğini söyledi. 
     Çaykur Rizespor Teknik Direktörü Erdoğan Arıca, takım kaptanı Kürşat, futbolcular Okan, Fahri ve Yasin, özel bir dershane tarafından düzenlenen panele katıldı. 
     Arıca, futbolla eğitimin bir arada yürümesinin mümkün olmadığını belirterek, ''Eğitim alan öğrencilerin spor yapma imkanı çok kısıtlı. Sadece hafta sonu spor yapabiliyorlar. Bence eğitim daha önemli olduğu için birinci planda tutulmalı. Bu nedenle oğlumun futbol oynamasını yasakladım'' dedi. 
     Takım kaptanı Kürşat ise, bir bayan öğrencinin, maçlara gelmek istediklerini, ancak küfürlü tezahüratın ve terör olaylarının kendilerini korkuttuğunu söylemesi üzerine, şöyle konuştu 
     ''Takım olarak elimizi taşın altına koyduk. Takımımızı götürebildiğimiz kadar ileri götürmeye çalışıyoruz. Ben 7 yıldır buradayım ama taraftarlarımızın bize bir maç kazandırdığını söyleyemem. Takım için taraftar çok önemlidir. Büyük takımlar taraftarları ile büyük oluyor. Rize'de oynadığımız maçlarda yediğimiz küfürlerin haddi hesabı yok. Bu nedenle bayanların maçlara gelmelerini istemiyorum. Taraftarlarımızın daha bilinçli olmasından yanayım.'' Kürşat, bir öğrencinin ''Beşiktaş'a gidecek misin '' sorusunu ise ''Eğer takıma maddi anlamda çıkar sağlayacaksam, Beşiktaş'a gitmek isterim. Her futbolcunun olduğu gibi, benim de hayalimde üç büyük takım var'' şeklinde yanıtladı. 
     
</TEXT>
</DOC>
