<DOC>
<DOCNO> 347639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/dunya/adun.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiyeci başbakan 
</HEADLINE>
<TEXT>


Chirac, referandumdan çıkan 'hayır'ın faturasını Başbakan Raffarin'e keserek, yerine Türkiye'yi iyi tanıyan ve AB üyeliğine sıcak bakan Dominique de Villepin'i getirdi 

DIŞ HABERLER SERVİSİ 


Üç gün önceki referandumda AB Anayasası'na "hayır" denilmesi üzerine büyük bir prestij kaybına uğrayan Fransa Cumhurbaşkanı Jacques Chirac, beklendiği gibi yenilginin faturasını Başbakan Jean Pierre Raffarin'e kesti. Chirac, dün görevinden istifa eden Raffarin'in yerine Türkiye'nin AB üyeliğine sıcak bakan İçişleri Bakanı Dominique de Villepin'i atayarak yeni hükümeti kurmakla görevlendirdi. 

Sarkozy 2. adam 
Referandum sonrası, hükümet değişikliğini açıklamak için dün gece halka seslenen Chirac, 2007'deki cumhurbaşkanlığı rakibi, iktidardaki UMP lideri Nicolas Sarkozy'yi kabinenin 2 numaralı adamı, devlet bakanı olarak atadığını açıkladı. Halk Hareketi İçin Birlik UMP Başkanı Sarkozy'nin bu görevinin yanı sıra, İçişleri Bakanı olması da bekleniyor. Referandumda ifade edilen endişeleri anladığını ve harekete geçtiğini vurgulayan Chirac, iktidar saflarında seferberlik başlattığını belirtti. 
Dominique de Villepin, Türkiye'yi iyi tanıyan ve Ankara'nın AB üyeliğine sıcak bakan bir siyasetçi olarak biliniyor. Uzun yıllar Dışişleri Bakanlığı'nda çalışan Dominique de Villepin, Chirac'ın, ilk cumhurbaşkanlığı döneminde Elysee Sarayı'nda 5 yıl süreyle genel sekreterlik gibi önemli bir görevde bulundu. Chirac'a yakınlığı ve sadakatiyle tanınan De Villepin, merkez sağın iktidarıyla Dışişleri Bakanı oldu. 
Dışişleri Bakanlığı sırasında De Villepin, Türkiye'nin AB üyeliği sürecini yakından takip etti ve Chirac ile birlikte Ankara'nın AB sürecine destek verdi. De Villepin, daha sonra İçişleri Bakanlığı görevine getirildi. Türk diplomatik kaynakları tarafından "dengeli ve tecrübeli" bir devlet adamı olarak nitelendirilen Dominique de Villepin'in, başbakanlık görevine getirilmesinin memnuniyet yarattığı bildirildi. 
Dominique de Villepin'in babası senatör Xavier de Villepin, Fransa Senatosu'ndaki Türk dostluk grubu üyeleri arasında yer alıyor. 

Kriz bitmedi 
Dominique de Villepin'in başbakanlığa getirilmesi, Fransızları ise memnun etmedi. De Villepin'in üstlendiği görevlere hiç seçimle gelmediğini vurgulayan Fransızlar, Chirac'ın halkın isteklerini dikkate almadığını ve referandumda hayır denilmesiyle başlayan krizin sona ermediğini iddia ettiler. De Villepin, Chirac ve merkez sağın Fransız halkı nezdinde bozulan imajını düzeltmek, işsizlikle mücadele ve yatırımları teşvik etmek gibi zor görevlerle karşı karşıya. 

Yakışıklı şair 
51 yaşındaki De Villepin, şair, diplomat ve hiç seçimle işbaşına gelmeyen bir politikacı. Siyasal bilgiler, hukuk ve devlet yönetimi öğrenimi gören De Villepin'in 2 şiir, 1 tarih, 7 siyasal analiz kitabı var. Olayları hızlı kavrayan De Villepin, Fransa'nın en yakışıklı politikacısı olarak gösteriliyor. 


</TEXT>
</DOC>
