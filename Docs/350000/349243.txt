<DOC>
<DOCNO> 349243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/spor/spo07.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas'tan çifte atak 
</HEADLINE>
<TEXT>


Kırmızı - Beyazlılar, Fenerbahçe'de fazla şans bulamayan Murat Hacıoğlu'nu renklerine bağlamak için yoğun çaba harcıyor. Yönetim, Cezayir Milli Takımı kalecisi Mezair ile de masaya oturmaya hazırlanıyor 

ERAYDIN AYTEKİN DHA 


Yeni sezonda tarihinde ilk kez Süper Lig'de mücadele edecek olan Sivasspor'da yönetim, Teknik Direktör İsmail Kartal'ın listesi doğrultusunda transfer çalışmalarını sürdürüyor. İlk hedefini Murat Hacıoğlu olarak belirleyen Kırmızı - Beyazlı yönetim, Fenerbahçe'de fazla forma şansı bulamayan tecrübeli futbolcudan olumlu yanıt aldı. Menajer Bülent Uygun, yeni sezonda Sivasspor forması giymeye çok sıcak bakan Murat Hacıoğlu ile prensip anlaşmasına vardıklarını açıkladı. 

Cezayir'e gidecekler 
Bu futbolcunun kulübüyle görüştüklerini kaydeden Uygun, kısa süre içinde transferin bitebileceğini vurguladı. 
Altı yabancı futbolcu almak isteyen Yiğidolar, dış transferde rotayı Slovenya, Fransa ve Cezayir'e çevirdi. Kırmızı - Beyazlılar'ın, Cezayir Milli Takımı kalecisi Mezair'le temasa geçtikleri belirtildi. Başarılı file bekçisi ile önümüzdeki günlerde Cezayir'de pazarlık masasına oturulacağı açıklandı. 

Oyuncu ararken işinden oldu 

İBRAHİM ÖZÇEKİÇ DHA 

Kayserispor'un eski Teknik Direktörü Hikmet Karaman, yerine Ertuğrul Sağlam'ın getirilmesinde izlenen yolun yanlış ve amatörce olduğunu savundu. 
Futbolcu izlemek için yurtdışında bulunduğu sırada yerine Sağlam'ın getirildiğini belirten Karaman, "Belçika'daydım. Bu sırada arkamdan gelişmeler yaşanmış. Teknik direktör bulmak için menajer arkadaşımı arayınca olaydan haberim oldu. Benim gelişmelerden haberim olmadığını sandılar. Amatörce hareket edenlerin ve öyle düşünenlerin kurbanı oldum" dedi. 
Karaman, teklifler bulunmasına rağmen bu sezon takım çalıştırmayacağını, Kayseri'ye gelerek hem Kayserispor'un, hem de Erciyesspor'un maçlarını izleyeceğini söyledi. 
Hikmet hoca, bir gazetecinin, "Kayserispor düşme hattında olsa, yine gelir misiniz " sorusuna, "Seve seve" yanıtını verdi. 

Onun gönlü zengin 

Şanlıurfa'nın Siverek ilçesinde Genç Milli Futbol Takımları alt yapısına futbolcu kazandırmak için düzenlenen seçmelere 150 çocuk katıldı. 
Takımlar halinde yapılan elemelerde minik futbolcular hünerlerini ortaya koyarken, Karpuzcu Köyü'nden seçmelere katılan 10 yaşındaki Yasin Kürşat Karahan hemen dikkat çekti. Formasının altına giydiği pijama ve ayağındaki lastik ayakkabısıyla elemelere katılan minik Yasin, futbolcu olmak istediğini söyledi. Yasin, "En büyük hayalim bir gün Ay-Yıldızlı formayla top koşturmaktır" dedi. 
Yasin gibi elemeleri katılan minik adaylar, bir süre daha alt yapı çalışmalarında izlenecek ve umut verdikleri taktirde aday kadrolara çağrılacaklar. 

Ağlatan kongre 

ERGÜN AYAZ DHA 

Kocaelispor'un dün yapılan kongresinde duygusal anlar yaşandı. Genel kurulda eleştirilere hedef olan İbrahim Saral çektikleri sıkıntıları anlatırken, gözyaşlarına hakim olamadı. Eski dönemden kalan borçları ödemek için büyük çaba harcadıklarını belirten Başkan Saral, kulübe yaklaşık 2.5 trilyon lira katkı yaptıklarını vurguladı. Bulgar futbolcu Lazarov'a olan borç yüzünden 6 puanlarının silindiğini dile getiren Saral, duygularına hakim olamayınca ağlamaya başladı. 10 dakikalık ara sonrası konuşmasına devam İbrahim Saral, yönetime talip çıkmadığı için aynı idarecilerle görevi sürdüreceğini açıklayınca salonu dolduran üyeler tarafından ayakta alkışlandı. 

Çember daralıyor 

A.Sebat - Kayseri maçıyla gündeme gelen bahis ve şike iddialarını soruşturmak için kurulacak Tahkik Kurulu 6 futbolcuyla görüşecek 

Futbol Federasyonu yönetimi şike ve bahis iddialarını soruşturmak üzere özel statüde çalışacak Tahkik Kurulu oluşturmak için düğmeye bastı. Federasyon, Akçaabat Sebatspor - Kayserispor maçıyla gündeme bomba gibi düşen bahis ve şike konularıyla ilgili sürdürdüğü gizli çalışmasını tamamladı. Tahkik Kurulu'nun, olaylara isimleri karışan toplam 6 futbolcuyu bu hafta içinde dinleyeceği öğrenildi. Futbol Federasyonu Başkanı Levent Bıçakcı'nın talimatıyla oluşturulacak kurulda, Başbakanlık Teftiş Kurulu ile İçişleri Bakanlığı'ndan birer müfettişin de yer alacağı ve resmi belgelere bu yolla daha kolay ulaşılmasının planlandığı vurgulandı. 
Toplam beş kişiden oluşacak kurulun, isimleri açıklanmayan futbolcuların yanı sıra bahis oynanan bayilerle de temasa geçeceği, Akçaaabat Sebatspor ve Kayserisporlu bazı yöneticilerin de konuyla ilgili olarak görüşlerine başvuracağı bildirildi. Bu arada Trabzon Cumhuriyet Savcılığı ile de Tahkik Kurulu'nun yapacağı soruşturma sırasında işbirliği yapılacağı ifade edildi. 

Gözler Tahkim'de 

Orduspor lehine verilen hükmen galibiyet kararını bozan Tahkim Kurulu bugün Karadeniz ekibinin savunmasını dinleyip krizi çözecek 

İkinci Lig B Kategorisi B Grubu'nda şampiyon olan Orduspor'un kendi sahasında Eskişehirspor ile oynadığı yarıda kalan olaylı maçla ilgili kriz bugün çözülüyor. Futbol Federasyonu'nun, Orduspor'u 3-0 hükmen galip ve şampiyon ilan eden kararını geçen hafta bozarak kaosa neden olan Tahkim Kurulu bugün saat 17.00'de ikinci kez konuyu görüşmek üzere toplanacak. 
Tahkim Kurulu'nun büyük baskı altında olduğu ve Orduspor'un savunmasını almayarak eksik yargılama yaptığı iddia edilirken, Futbol Federasyonu Yönetim Kurulu'nun da yine bugün saat 19.00'da olağanüstü toplanacağı bildirildi. 

Federasyon beklemede 
Tahkim Kurulu eğer Karadeniz ekibinin 3-0 hükmen galibiyetini bozma kararında ısrar ederse, Futbol Federasyonu yönetimi, olaylı maçın tarafsız sahada tekrar oynanması yönünde karar almak zorunda kalacak. Kurul, savunmadan sonra Eskişehirspor'u haksız bularak, federasyonun hükmen galibiyet kararını onarsa Orduspor'un şampiyonluğu tescillenmiş olacak. 

GAZİANTEPSPOR 

Kirita 3 yılık imzayı atıyor 
Kırmızı - Siyahlılar geçen sezon Samsunspor forması giyen Kirita'yı bugün renklerine bağlayacak. Daha önce ön anlaşma yapılan Rumen futbolcu, törenle 3 yıllık sözleşme imzalayacak. Asbaşkan Bülent Mamatoğlu, teknik direktör konusundaki arayışların sürdüğünü belirterek, "En kısa sürede bu konuyu çözeceğiz" dedi. 

KAYSERİ ERCİYES 

Gidecekler belli oluyor 
Kayseri Erciyesspor'da takımda kalacak ve gidecek oyuncular bugün belli olacak. Transfer Komitesi, Teknik Direktör Mustafa Uğur'un raporuna göre gönderilmesine karar verilen oyunculardan kendilerine kulüp bulmasını isteyecek. Teknik patron Uğur'un Ömer Ateş, Ömer Közen, Murat Akyüz, Taner, Mutlu ve Erol Kapusuz'un kalmasını istediği öğrenildi. 

KONYASPOR 

Sırada Ümit var 
Gençlerbirliği'nden El Saka'ya imza attıran Konyaspor, şimdi de Başkent ekibinin Kaptanı Ümit Bozkurt ile sözleşme yapmayı bekliyor. Başkan Ahmet Şan, "Ümit'e hafta içinde resmi imzayı attıracağız. Kesin olarak 4 yabancı transfer edeceğiz" dedi. 

B.B.ANKARASPOR 

Sambacı Asprilla ile yollar ayrıldı 
Başkent ekibi, geçen sezonun devre arasında renklerine bağladığı Brezilyalı futbolcu Asprilla'yı ülkesine gönderdi. Lacivert - Beyazlılar, ayağındaki sakatlığı yüzünden forma giyemeyen sambacı ile bağlarını kopardı. Yönetimin yanlış ameliyat yüzünden dizinden ikinci kez bıçak altına yatan Macar oyuncu Molnar'ı da göndereceği bildirildi. 

PAZARSPOR 

Hüseyin Yangın yeniden başkan 
2. Lig B Kategorisi'ne yükselen Pazarspor'da, Hüseyin Yangın yeniden başkanlığa getirildi. Tek listeyle yapılan genel kurulda oybirliğiyle göreve seçilen Yangın, kulübün başarısı için çalışacaklarını söyledi. Kulübe en az maddi destek verdiği yılda şampiyon olduklarını belirten Hüseyin Yangın, "Hedefimiz A Kategorisi'ne yükselmektir" dedi. 


</TEXT>
</DOC>
