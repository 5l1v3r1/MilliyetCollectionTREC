<DOC>
<DOCNO> 345069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo11.html </URL>
<DATE> 2005/05/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Güneş İstanbulspor maçı, 33 maça bedel bir maç olacak... 
</HEADLINE>
<TEXT>

     Birinci Süper Futbol Ligi’nde Samsunspor’u 3-0 yenerek ligde ikinci sıraya yükselen Trabzonspor’da, teknik direktör Şenol Güneş, Avrupa Şampiyonlar Ligi için avantaj yakaladıklarını ancak önlerindeki İstanbulspor maçının kendileri için önemli olduğunu söyledi. 
     Güneş, yaptığı açıklamada, ligde ikincilik koltuğuna oturduklarını ifade ederek, "Ancak ligin bitimine 1 haftalık bir süre var ve bu hafta deplasmanda oynayacağımız İstanbulspor maçından sonra Avrupa Şampiyonlar Ligi’ne katılıp katılmayacağımız belli olacak. O yüzden bu süre içinde dikkatli olmak zorundayız" dedi. 
     Bordo-mavili taraftarların Samsunspor maçında kendilerine büyük destek verdiğini ifade eden Güneş, "Maçın bitimiyle birlikte stat bayram havasına dönüştü. Artık Trabzonspor’un Şampiyonlar Ligi’ne katılarak başarılı olması için uğraşacağız. Bunun olabilmesi içinde önümüzde bir İstanbulspor maçı var. Şimdiye kadar ki 33 maçımıza bedel bir maç oynayacağız. Bu maç da kolay olmayacak" diye konuştu. 
     Güneş, kasıklarından sakatlığı bulunan Fatih Tekke’nin ameliyatının gündemde olmasıyla ilgili olarak ise şunları söyledi 
     "Fatih 3-5 maçtır kendi performansının altında oynuyor. Eğer kendi performansında olsaydı 40 golün üzerine çıkardı. Çünkü çabukluğunu, çıkış hızını eskisine nazaran kaybetti. Ama bizim takım olarak tempolu oynamamız onun becerisiyle birleşince gollerini atıyor. 
     Ama benim bildiğim Fatih, Samsunspor maçında 4-5 tane de gol atabilirdi. Biz Fatih’i hem kulübümüz için hem de milli takım için düşünüyoruz. Fatih ameliyat olmazsa, sakatlığı yüzünden beklenenin altında oynar ve eleştiri alırsa, bu sefer onu hem psikolojik olarak hem de fizik olarak da kaybedebiliriz. Bu yüzden Fatih ile de bu konuyu konuşup ameliyatı konusunda müşterek bir karara varmayı planlıyorum." 
     
</TEXT>
</DOC>
