<DOC>
<DOCNO> 307191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy04.html </URL>
<DATE> 2005/01/17/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
AKP'li Kirişçi AB süte kota getirebilir 
</HEADLINE>
<TEXT>

     TBMM Tarım ve Köyişleri Komisyonu Başkanı ve AKP Adana Milletvekili Vahit Kirişci, önümüzdeki dönemin çok iyi değerlendirilmemesi durumunda, çeşitli tarım ürünlerinde AB'nin kotalarıyla karşı karşıya kalınabileceğini söyledi. 
     Kirişçi, özellikle süt üretimine dikkat çekerek, Türkiye'de 10 milyon ton süt üretildiğini, ancak bunun 2 milyon tonunun kayıtlı olduğunu belirterek, AB'nin Türkiye'ye 2 milyon tonluk süt kotası getirebileceğini bildirdi. 
     TBMM Tarım ve Köyişleri Komisyonu Başkanı Vahit Kirişçi, ANKA'ya konuyla ilgili bilgi verirken, AB ile müzakerelerde en önemli konunun tarım olacağına dikkat çekti. Kirişçi, Tarım ve Köy İşleri Bakanlığı'nın, AB ile müzakereleri yürütmek için İngilizce ve Fransızca bilen, özel statülü personel istihdam etmesi gerektiğini söyledi. 
     Kirişçi, Tarım ve Köyişleri Bakanlığı için AB ile müzakereleri yürütecek eleman sıkıntısının ciddi bir sorun olduğunu belirterek, "Ben sadece iki dil bilmeleri gerektiğini söyledim. Bunun dışında bu kişilerin başta hukuk ve tarım olmak üzere pek çok konuda uzman olması gerekiyor. 
     AB ile müzakereler klasik memurlarla yürütülemez. 
     Görevlendirilecek kişilerin devletin üzerinde ciddi yatırımlar yapacağı, hepimizin hak ve menfaatlerini koruyacak mücadeleci kişiler olması gerekiyor" dedi. 
     Kirişçi, özellikle tarım konusunda AB ile müzakerelerin önemini anlatırken, süt örneğini verdi. Türkiye'nin süt üretiminin 10 milyon ton olduğunu, ancak bunun sadece 2 milyon tonunun hijyenik şartlarda ve kayıt altında üretildiğine dikkat çeken Kirişçi, "Türkiye'de süt üretiminin sadece yüzde 20'sinin hijyenik şartlarda ve kayıt altında olduğunu hem biz biliyoruz hem de Avrupalılar biliyor. Bunun sonucunda, AB, 'Gelin size süt kotasını 2 milyon ton koyuyorum. Bizden 8 milyon ton süt alacaksınız' diyecek. Bunu engellemek için de başarılı müzakerecilere ihtiyacımız var" dedi. 
     Bu konuda Polonya'nın örnek alınması gerektiğini söyleyen Kirişçi, bu ülkenin de Türkiye ile aynı durumda olduğunu, ancak çok iyi müzakere yürüttüğünü ve bunun sonunda 9-9.5 milyon tonluk süt kotası almayı başardığını bildirdi. 
     Kirişçi, bu nedenle Tarım ve Köyişleri Bakanlığı'nın da klasik memurlardan farklı, sözleşmeli statüde, müzakereci elemanları bir an önce alıp, çalışmalara başlaması gerektiğini söyledi. 
     
</TEXT>
</DOC>
