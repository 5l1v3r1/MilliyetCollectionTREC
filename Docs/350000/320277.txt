<DOC>
<DOCNO> 320277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun14.html </URL>
<DATE> 2005/03/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Suriye'ye 'çekil' baskısı artıyor... 
</HEADLINE>
<TEXT>

     Suriye'nin, komşusu Lübnan'daki birliklerini çekmesi için yapılan uluslararası baskılar artıyor. 
     Rusya Dışişleri Bakanı Sergey Lavrov, dün geç saatlerde BBC'ye yaptığı açıklamada, ''Suriye Lübnan'dan çekilmeli, ancak bu çekilmenin, etnik açıdan karmaşık Lübnan'daki hassas dengeyi bozmamasına dikkat edilmeli'' diye konuştu. 
     Lavrov, BM Güvenlik Konseyi'nin Lübnan'daki yabancı birliklerin çekilmesini isteyen kararına ilişkin olarak, Konseyin diğer 5 üyesiyle Rusya'nın uzak durduğu bu kararın benimsenmiş olduğunu hatırlatarak, diğer BM kararları gibi uygulanması gerektiğini söyledi. 
     Suriye Devlet Başkanı Beşşar Esad, bu hafta başında yaptığı açıklamada, Lübnan'daki birliklerini birkaç ay içinde çekebileceklerini söylemişti. 
     Esad'ın geçen ocakta Moskova ziyaretinde, Rusya, Suriye'nin 13.4 milyar dolar borcunun 9.8 milyar dolarını silmişti. 
     Moskova, geçen ay Şam'a, araçlara ve helikopterlere monte edilebilen kısa menzilli uçaksavar füzeleri satacağını ve bu ülkeyle başka silah anlaşmalarını görüşeceğini bildirmişti. 
     
     ALMANYA DERHAL ÇEKİL 

     Almanya Başbakanı Gerhard Schröder, Suriye'den Lübnan'daki birliklerini derhal çekmesini istedi. 
     Resmi Yemen haber ajansı SABA'nın haberine göre, çıktığı bölgesel tur çerçevesinde Yemen'in başkenti Sanaa'da bulunan Schröder, Devlet Başkanı Ali Abdullah Salih ile görüşmesinde, Lübnan'a egemenlik ve kalkınma fırsatı tanınması gerektiğini söyledi. 
     Schröder, bunun da yalnızca, Suriye'nin Lübnan'dan derhal çekilmesini isteyen BM Güvenlik Konseyi kararına uyularak yapılabileceğini kaydetti. 
     
     ARAP BİRLİĞİ DE 'ÇEKİL' DEDİ 

     Arap Birliği, Suriye'den, 1989 yılındaki Taif anlaşması taahhütlerine uymasını ve Lübnan'daki askerlerini çekmesini istedi. 
     Kahire'deki Arap Birliği dışişleri bakanları toplantısının açılışında konuşan Arap Birliği Genel Sekreteri Amr Musa ile Yemen ve Moritanya dışişleri bakanları, Suriye'yi, 1989'daki Taif anlaşmasına uyması konusunda uyardılar. 
     Genel Sekreter Musa, Lübnan'daki mevcut durumu daha güvenli bir hale getirmek ve sorunları çözmek için tüm imkanları kullanmaları gerektiğini söyledi ve Taif anlaşmasının, koşullar göz önüne alındığında sorunun çözümüne tek başına olanak sağlayacağından kuşkuları bulunmadığını belirtti. 
     Musa, Suriye ile Lübnan arasında tarihe dayanan ilişkilerin, anlayış ve hoşgörüyle, anlaşma ve taahhütler yerine getirilerek sürdürülebileceğini kaydetti. 
     Lübnan'ın eski başbakanlarından Refik Hariri'nin 14 Şubat'ta öldürülmesinden ardından, suikastın perde arkasında olmakla suçlanan Suriye'nin Lübnan'daki askerleri gündeme gelmişti. 
     Lübnan'daki 1975-1990 iç savaşını sona erdiren 1989 Taif anlaşması, Suriye'nin bu ülkedeki birliklerinin yeniden konuşlanmasını öngörüyor. Bu anlaşma uyarınca, Suriye ve Lübnan'ın birliklerin çekilmesi için bir takvim üzerinde anlaşmaları gerekiyor. 
     
</TEXT>
</DOC>
