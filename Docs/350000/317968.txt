<DOC>
<DOCNO> 317968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo25.html </URL>
<DATE> 2005/02/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
BMW Williams'ın parası, Ralf Schumacher ve Montaya'ya yetmedi 
</HEADLINE>
<TEXT>

     Formula 1'in iddialı takımlarından BMW-Williams, 2005 sezonunda Ralf Schumacher veya Juan Pablo Montoya ile yarışmamalarının nedenini parasızlık olarak açıkladı. 
     Williams takımının patronlarından ve aynı zamanda mühendislik direktörü Patrick Head, yeni sezonda Alman pilot Ralf Schumacher ve Kolombiyalı Juan Pablo Montoya için yeterli bütçelerinin olmadığını belirterek, ''Gerçeğe bakılacak olursa, Schumacher ve Montoya'ya ödeme yapmamız imkansızdı'' dedi. 
     Alman BMW firmasıyla yeni bir 5 yıllık anlaşma yaptıklarını bildiren Head, yeni anlaşmanın eskisine göre takıma çok daha az gelir sağladığını kaydetti. 
     Takımdan ayrılan 2 pilotun yerine Avustralyalı Mark Webber ve Alman Nick Heidfeld ile anlaşan Williams takımında Schumacher 6, Montoya ise 4 yıldır yarışlara katılıyordu. 
     Ralf Schumacher, Williams'tan ayrıldıktan sonra Toyota ile anlaşırken, Montoya ise yeni sezonda Mercedes McLaren için yarışacak. 
     Head, yeni pilotlarından memnun olduklarını kaydederek, ''Aslında bu yeni 2 pilota sahip olmamız dolayısıyla kendimizi biraz şanslı görüyorum. Kazanacaklarına inanıyorum'' ifadesini kullandı. 
     1980 yılından bu yana 9 kez markalar şampiyonluğunu kazanan BMW Williams, geçen sezon 1 yarış kazanarak 4. sırayı almıştı. 
     
</TEXT>
</DOC>
