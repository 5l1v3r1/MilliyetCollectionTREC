<DOC>
<DOCNO> 337362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko24.html </URL>
<DATE> 2005/04/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Babacan Son ÖTV düzenlemesi, ithalattaki artışın bir önlemi 
</HEADLINE>
<TEXT>

     Devlet Bakanı Ali Babacan, bazı lüks tüketim mallarında dün yapılan ÖTV düzenlemesinin ithalattaki artışın, cari açık üzerindeki olumsuz etkisini gidermeye yönelik önemli adım olduğunu bildirdi. 
     Babacan, İstanbul'da 29 Nisan Cuma günü yapılacak olan Yatırım Danışma Konseyi öncesinde düzenlediği basın toplantısında gazetecilerin sorularını yanıtlarken, ÖTV'de yapılan değişikliğin, akşamdan sabaha alınan bir karar olmadığını, bunun 2005 bütçesi hazırlanırken dikkate alındığını kaydetti. Bunun gelir etkisinin ne olacağının sorulması üzerine Babacan, ''Çok üzerinde durmaya değer bir rakam değil'' cevabını verdi. 
     Düzenlemenin enflasyona etkisi konusunda da Babacan, hedefleri saptıracak önemli bir etkiyi kesinlikle beklemediklerini belirtirken, ''Yüzde 8'lik enflasyon hedefinden uzaklaştıracak, saptıracak bir etki asla beklemiyoruz'' diye konuştu. 
     
     TİCARİ ARAÇLARDA VERGİ ARTIŞI 

     Bazı ticari araçlarda yapılan vergi artışına ilişkin bir soruya karşılık da Babacan, ticari araçlar konusunda, ilgili bakanların bugün biraraya gelerek konuyu inceleyeceğini söyledi. 
     Babacan, ''Belli ki orada tekrar bir gözden geçirme gerekiyor ve ticari araçlarla, binek araçların aynı vergi sistemine tabi olmaması gerektiği konusunda hükümetimizin görüşü zaten çok net. Orada varsa mevzuat açısından bir karışıklık ya da açıklığa kavuşturulması gereken bir durum o da bugünkü toplantıda bir karara bağlanacaktır diye tahmin ediyorum'' dedi. 

     
</TEXT>
</DOC>
