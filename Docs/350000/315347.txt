<DOC>
<DOCNO> 315347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun27.html </URL>
<DATE> 2005/02/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Abbas, Hamas'ın dondurulmuş hesaplarından birini serbest bıraktı 
</HEADLINE>
<TEXT>

     Filistin lideri Mahmud Abbas, Hamas'ın, iki yıl önce Filistin yönetimi tarafından dondurulan banka hesaplarından birinin serbest bırakılmasına izin verdi. 
     İsminin açıklanmasını istemeyen Filistinli bir yetkili, Abbas'ın, ''İsrail ile yapılan hassas ateşkes anlaşmasına Hamas'ın saygı duymasını sağlamak amacıyla iyi niyet göstergesi olarak örgütün banka hesaplarından birini kullanmasına izin verdiğini'' söyledi. 
     Militanlara akıtılan paranın önünü kesmek için çaba harcayan Amerikan yönetiminin tepkisini çekebilecek kararın, Hamas'ın talebi üzerine alındığı, paranın, ayrıntıları açıklanmayan bir proje için kullanılacağı bilgisinin verildiği belirtildi. 
     Kullanımına izin verilen banka hesabında ne kadar para olduğu hakkında bilgi verilmedi. 
     Filistin yönetimi, Washington'un baskısı üzerine, Hamas ve diğer örgütlere para aktaran 9 kuruluşun 39 banka hesabını 2003 yılında dondurmuştu. Yüksek Mahkeme, kararın bir yıl ardından banka hesaplarının serbest bırakılmasını istemiş, ancak Filistin yönetimi kararı şu ana kadar uygulamaya koymamıştı. 
     
</TEXT>
</DOC>
