<DOC>
<DOCNO> 300763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/guncel/gun02.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar'a 3 yıl hapis 
</HEADLINE>
<TEXT>


35 sanığın yargılandığı İnterbank davası sonuçlandı. Hapis cezası alan Çağlar'a 189 trilyon 69 milyar lira da para cezası verildi 

NAİL KAHRAMAN Bursa DHA 

Yargıtay'ın beraatla sonuçlanan İnterbank davasını bozmasından sonra tekrar yargılanan Cavit Çağlar'ın da aralarında bulunduğu 35 sanık, hapis ve ağır para cezasına çarptırıldı. Mahkeme, Cavit Çağlar, oğlu Mustafa, dayısı Şükrü Şankaya, oğlu Şenol Şankaya ve Ergun Evcil'e 3 yıl 10 ay 20'şer gün hapis, 189 trilyon 69'ar milyar lira da para cezası verdi. Mahkeme, diğer sanıkların her birini de 2 yıl 7 ay 3 gün hapis ve 189'ar trilyon lira para cezasına çarptırdı. Mahkemenin hükmettiği toplam para cezası böylece toplam 6.5 katrilyon lira oldu. 
Sahibi olduğu İnterbank'ı, kurduğu paravan şirketlerle boşalttığı iddiasıyla yargılandığı Bursa 3. Ağır Ceza Mahkemesi'nde daha önce beraat eden Çağlar'ın davası, Yargıtay 11. Ceza Dairesi'nce esastan bozuldu. Bunun üzerine sanıklar, "Bankayı aracı kullanarak nitelikli dolandırıcılık" suçundan 12'şer yıla kadar hapis cezası istemiyle yeniden yargılanmaya başladı. Dünkü karar duruşmasına sadece 6 tutuksuz sanık gelirken, Cavit ve Mustafa Çağlar'la Şükrü ve Şenol Şankaya gelmedi. 
Duruşma öncesi tüm sanık avukatları, çekildiklerini belirten dilekçeyi dava dosyasına koydurdu. Mahkeme Başkanı Erhan Peker, bu hareketi "Zaman kazanmaya yönelik girişim" olarak değerlendirdi. Davanın zamanaşımına uğrama olasılığını göz önünde bulunduran Peker'in görüşünü sorduğu Cumhuriyet Savcısı Bülent Koç da sanıkların mahk m edilmelerini talep etti. 
Bunun üzerine Cavit Çağlar, Mustafa Çağlar, Şükrü Şankaya, Şenol Şankaya ve Ergun Evcil'in her biri için önce 4 yıl 8'er ay hapis ve 226 trilyon 883 milyar 955 milyon 309'ar bin lira para cezasına çarptırıldı. Sanıkların iyi hali üzerine cezalar 3 yıl 10 ay 20'şer gün hapis ve 189 trilyon 69 milyar 962 milyon 757'şer bin liraya indirdi. 
Diğer sanıklar da 2 yıl 7 ay 3'er gün hapis cezası alırken, aynı para cezasına çarptırıldı. Mahkeme, sanıklara verilen para cezasının 24 eşit taksitte ödenmesini de karara bağladı. İnterbank'ın el konulduktan sonra kamuya olan yükü 1.2 milyar dolardı. 


</TEXT>
</DOC>
