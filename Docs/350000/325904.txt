<DOC>
<DOCNO> 325904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko54.html </URL>
<DATE> 2005/03/22/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
ABD'de üretici enflasyonu son 3 ayın zirvesinde... 
</HEADLINE>
<TEXT>

     ABD'de üretici toptan fiyatları enflasyonu bir önceki aya göre Şubat'ta yüzde 0.4 artış kaydetti. 
     Çalışma Bakanlığı'ndan yapılan açıklamada, son 3 ayın en yüksek üretici enflasyonunun oluşmasında enerji ve gıda fiyatlarında yaşanan yükselişin etkili olduğu bildirildi. 
     ABD'de geçen ay enerji ve gıda fiyatları hariç tutulduğunda çekirdek enflasyon olarak adlandırılan diğer üretici fiyatlarındaki artış ise yüzde 0.1 olarak açıklandı. 
     Kasım ayında yüzde 0.6 artan ABD üretici fiyatları endeksi, petrol fiyatlarında yaşanan gerilemeyle Aralık'ta yüzde 0.3 düşüş kaydetmişti. ABD üretici fiyatlarında yılın ilk ayında ise yüzde 0.3 artış yaşanmıştı. 
     ABD'de bugün toplanacak Merkez Bankası FED'in Açık Piyasalar Komitesi'nde, enflasyon baskılarını kontrol altında tutmak için halen yüzde 2.5 olan dolar faizinin çeyrek puanlık artırımla yüzde 2.75'e yükseltilmesi bekleniyor. 
     
</TEXT>
</DOC>
