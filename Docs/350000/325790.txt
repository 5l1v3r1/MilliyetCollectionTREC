<DOC>
<DOCNO> 325790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yazar/akyol.html </URL>
<DATE> 2005/03/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Etnik milliyetçilik ve demokrasi 
</HEADLINE>
<TEXT>


NEVRUZ gösterilerinde Türk bayrağını yakmaya kalkmaları... Ayrı bayrak açmaları... Bu ülkenin insanlarını bir arada tutacak değerlere saldırmaları... 
Bunlar demokrasi içinde "kimliğini ifade hürriyeti"nin kullanılması değildir, "Kürt milliyetçiliği"nin "etnik ayrılıkçılık" hareketidir. 
Hem bir ülkenin vatandaşı olmak, hem o ülkenin bayrağına saldırarak ayrı bir bayrak açmak, birlikte yaşamayı tahrip eder. Birlikte yaşama iradesinin kamu hukukundaki adı olan "vatandaşlık" değerlerine bir saldırıdır bu 
Bu davranışlar belli bir dozu aşarsa, bu defa da "Türk milliyetçiliği"nin bu "ayrılıkçı" tahriklere karşı "Madem öyle, peki gidin..." duygusuna kapılmasını önlemek çok zorlaşır. 
Etnik çatışma felaketleri böyle tırmanmaların eseridir daima. 

DAHA geçenlerde eski DEP'li Orhan Doğan, arkadaşımız Derya Sazak'a yaptığı açıklamada, "Türkiye'de Türklerle Kürtlerin iç içe geçtiğini, federasyonun düşünülemeyeceğini" söylüyor ve "vatandaşlık bağı"nı savunuyordu. Milliyet, 24 Şubat 2005 
Federasyonlarda bile tek milli bayrak olur. Hatta yerel otonomiler tanıdığı halde, İspanya hem "tek bayraklı", hem "tek millet"li bir üniter devlettir bu üst değerlere bağlı olarak demokrasi ve kültürel çoğulculuk söz konusudur. 
Doğan gibi Kürt politikacılar 'söz'le ifade ettikleri şekilde Türkiye'nin bütünlüğüne, vatandaşlık bağına ve kader birliğine inanıyorlarsa, bu üst değerlerin kutsal simgesi olan milli bayrağa sahip çıkmaları, saldırıları kınamaları gerekir. 
Ama susuyorlar... Elbette 'susma hakkı' var ama öyle konuşup sonra da böyle susmaları, konuşmalarının güvenilirliğini tahrip ediyor. 

ÇAĞIMIZDA etnik, kültürel ve din kimliğin ifadesi ve "özel hukuk" alanında kurumlarının oluşturulması demokratik bir haktır. Bu hak, aynı zamanda "vatandaşlık" sadakatini, ve bu sadakatin milli sembollerine, bu arada milli bayrağa saygı gerektirir. 
Bunun ötesinde, "kamu hukuku" alanında etnik bölünmeler isteyen, mesela ayrı bayrak açan hareketlerin adı "etnik milliyetçilik"tir. Hem etnik milliyetçilik yapmak, hem de "Türkiye partisi olacağız" demek samimiyetten uzaktır. 
Etnik milliyetçilik her şeyden önce, yurdun her tarafına dağılmış Kürt kökenli vatandaşlarımızı nasıl "ayrı bir bayrak" altında toplayabileceğinin vicdan ve akl bir muhasebesini yapmalıdır Dünyadaki tecrübeler gösteriyor ki, etnik ayrışma yaşanır da Türkiye'nin birkaç vilayeti 'Kürdistan' olursa, kalan tamamı 'Türkistan' olur Hindistan-Pakistan ayrışmasının faturası 2.5 milyon ceset olmuştu 
"Etnik Eterya" gibi çağın gerisinde kalmış etnik milliyetçi dernekler kurarak, Türkiye'nin bir bölümüne 'Kuzey Kürdistan' diyerek, bizi bir arada tutan kutsallara saldırarak yapılan tahriklere bütün sağduyulu vatandaşlarımız karşı çıkmalıdır. Sağduyulu iseler DEP'liler ve HADEP'liler herkesten önce karşı çıkmalıdır. 



</TEXT>
</DOC>
