<DOC>
<DOCNO> 344957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun07.html </URL>
<DATE> 2005/05/23/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Chavez, Küba yolcu uçağını bombalayan kişiyi ABD'den istedi 
</HEADLINE>
<TEXT>

     Venezuela Devlet Başkanı Hugo Chavez, 30 yıl önce 73 kişinin öldüğü Küba yolcu uçağının bombalanmasından 
     sorumlu tutulan bir kişiyi ABD’den isteyerek, aksi takdirde bu ülkeyle ilişkilerini gözden geçireceklerini söyledi. Chavez, televizyonda yayınlanan olağan haftalık konuşmasında, Venezüella’da terörizmle suçlanan Kübalı Luis Posada Carriles’le ilgili olarak, "Anlaşmaların öngördüğü süre zarfında bu kişiyi iade etmemeleri halinde, ABD ile ilişkilerimizi gözden geçireceğiz" dedi. Hugo Chavez, konuşmasında "uluslararası terörizmi koruyan ve gizleyen bir hükümetle ilişkileri sürdürmenin çok zor olduğu" ifadesini kullandı. Chavez ve Küba lideri Fidel Castro, daha önce Posada davasının, ABD Başkanı George Bush’un terörle mücadele konusunda ciddi olup olmadığını test edeceğini belirtmişlerdi. Posada, 1976 yılında bir Küba yolcu uçağının bombalanarak 73 kişinin ölümüne yol açılması eyleminden sorumlu tutuluyor. 1960’lı yıllarda Venezuela’da yaşayan Posada, 1976’daki terör eylemiyle bağlantılı olduğu gerekçesiyle bu ülkede hapsedildi. 1985 yılında Venezuela’daki hapisten kaçmayı başaran Posada, bir süre önce kaçak olarak ABD’ye geçmiş ve bu ülkede gözaltına alınmıştı. Posada’nın avukatı Eduardo Sato, şu anda 77 yaşında olan Posada’nın 1960’larda ABD ordusu ve CIA bünyesinde çalıştığını belirtmişti. 
     
</TEXT>
</DOC>
