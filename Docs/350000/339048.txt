<DOC>
<DOCNO> 339048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/guncel/axgun02.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıristiyan ilahiyat fakültesine Türk dekan 
</HEADLINE>
<TEXT>


Bush'a yakınlığıyla bilinen Evanjelistlerin önde gelen ismi Jerry Falwell, sahibi olduğu üniversitenin dekanlığına, Hıristiyanlığa geçmiş Ergün Caner'i atadı 


ABD Başkanı George W. Bush'a yakınlığı ile bilinen Evanjelistlerin önde gelen ismi Jerry Falwell, sahibi olduğu Liberty Özgürlük Üniversitesi İlahiyat Fakültesi'nin dekanlığına Hıristiyanlığa geçmiş bir Türk'ü atadı. 

Müslümanlar kızdı 
Derslerinde gündelik kültürden aldığı örnekleri sıkça kullanan ve esprili anlatımıyla öğrencileri arasında çok sevildiği belirtilen Ergün Mehmet Caner isimli 39 yaşındaki Türk asıllı öğretim üyesinin dekanlığa getirilmesi, Amerikalı Müslümanlar arasında tepkiyle karşılandı. 

İlişkilere zarar veriyor 
Amerikalı Müslümanlar, 2002 yılında piyasaya çıkan "Unveiling Islam - İslam'ın Örtüsünü Kaldırmak" isimli kitabında İslama ve Hz. Muhammed'e hakaretler ettiğini belirttikleri Caner'in bugüne kadar yaptığı konuşmalar, yazdığı makaleler ve verdiği derslerle ülkedeki Hıristiyan - İslam ilişkilerine zarar verdiğini ifade ediyorlar. Caner, dekan olarak atandığı, 2 bin öğrencinin kayıtlı olduğu fakültedeki görevine temmuz ayında başlayacak. 

1982'de Hıristiyan oldu 
Çocuk yaşlarda ailesi Türkiye'den ABD'ye göç eden Caner'in bir arkadaşının ısrarıyla gittiği kilisede 1982 yılında Hıristiyanlığa geçtiği belirtiliyor. 
Ohio'nun Columbus şehrinde bir cami inşa eden mimar babasının Caner'i Hıristiyan dinini seçtiği için asla bağışlamadığı, ancak babasının ölümünden sonra Caner'in etkisiyle diğer aile fertlerinin de Hıristiyanlığa geçtikleri kaydediliyor. 


</TEXT>
</DOC>
