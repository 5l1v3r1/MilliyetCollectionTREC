<DOC>
<DOCNO> 322908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy17.html </URL>
<DATE> 2005/03/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çelik Ders kitabı ihalesinde devlet zarara uğratılmadı 
</HEADLINE>
<TEXT>

     Milli Eğitim Bakanı Hüseyin Çelik, 2004-2005 eğitim ve öğretim yılı ders kitapları ihalesinde, bazı yayınevlerinin aralarında anlaşarak rekabet ortamını kaldırdığını ve devletin zarara uğratıldığı iddialarının doğru olmadığını bildirdi. 
     Çelik, CHP Denizli Milletvekili Mustafa Gazalcı'nın yazılı soru önergesini yanıtlarken, 2004-2005 eğitim ve öğretim yılında ilköğretim okullarında öğrenim gören öğrencilere ücretsiz dağıtılan ders kitaplarının alımı için öncelikle ''Açık İhale Usulüyle'' ihaleye çıkıldığını ifade etti. İhale sonucunda alınan ihale kararını, teklif fiyatlarını yüksek bulduğu için iptal ettiğini belirten Çelik, ''Açık İhale Usulü''nün uygulanabilmesi için yeterli süre kalmadığından, bu defa ''Pazarlık Usulüyle'' ihaleye çıkıldığını bildirdi. Çelik, kanun uyarınca ''Pazarlık Usulüyle İhale''de zorunlu olmadığı için de ihlale ilanı yapılmadığını kaydetti. 
     Kanun uyarınca ''Pazarlık Usulüyle İhale''de 3 isteklinin davet edilmesinin yeterli olmasına karşın, Milli Eğitim Bakanlığı'nın Tebliğler Dergisi'nde, ders kitaplarının yayıncılarının tamamının resmi yazı ile davet edildiğini vurgulayan Çelik, ihalelerin ilanından beklenen sonuçların elde edildiğini savundu. 
     İhalenin ''Pazarlık Usulü ile İhale Edilen Mal Alımı İhalelerinde Uygulanacak Tip idari Şartname''ye göre yapıldığını belirten Çelik, ihalelerle ilgili olarak şikayet ve iddialar söz konusu olmadığından Kamu İhale Kurumu tarafından idari şartnamelerin incelenmesinin gerekli görülmediğini bildirdi. 
     Bakan Çelik, 2004-2005 eğitim ve öğretim yılında ücretsiz dağıtılan toplam 83 milyon 749 bin ders kitabının 64 milyon 95 bininin ihale edildiğini, 19 milyon 654 bininin de bakanlığın Devlet Kitapları Döner Sermayesi Müdürlüğü'nden alındığını ifade etti. Çelik, Devlet Kitapları Döner Sermayesi Müdürlüğü'nden alınan ders kitaplarının 11 milyon 500 bininin bakanlık matbaalarında bastırıldığını, matbaanın kapasitesinin üzerinde kalan miktarın ise özel sektör matbaalarında bastırıldığını açıkladı. 
     
     ''20 MİLYON YTL TASARRUF EDİLDİ'' 
     Milli Eğitim Bakanı Çelik, ''Pazarlık Usulüyle'' yapılan ihale ile devletin, 20 milyon YTL tasarruf ettiği görüşünü savundu. Çelik, özetle şu değerlendirmeyi yaptı 
     ''İhalede 82 yayınevinin aralarında anlaşarak rekabet ortamını kaldırdıkları ve bu yüzden devleti zarara uğrattıkları iddiaları doğru değildir. Yukarıda da belirtildiği gibi ders kitabı alımı ihalesi öncelikle açık ihale usulü ile yapılmış ve teklif edilen fiyatlar yüksek bulunduğundan ihale iptal edilerek yeterli zaman olmaması nedeniyle pazarlık usulü ihaleye çıkılmıştır. Pazarlık usulü ile yapılan ihaleye 7 ortak girişim adı altında 56 yayınevi katılmıştır. 
     Diğer taraftan, ihale sonucunda gerçekleşen fiyat, iptal edilen açık ihale usulündeki teklif edilen fiyattan yaklaşık 20.000.000 YTL daha düşük olup, devlet bu miktarda tasarruf etmiş, kazançlı olmuştur.'' Çelik, 2004-2005 eğitim ve öğretim yılında ücretsiz dağıtıma esas kitap miktarının, ileriye yönelik yapılan planlama ile belirlendiğini, kitapların bu belirleme çerçevesinde alındığını ve 139 teslim merkezine dağıtıldığını kaydetti. Çelik, ''İl ve ilçe Milli Eğitim Müdürlüklerince okullardan 2005 yılı Ocak ayı itibariyle alınan geri bildirimlerden 83.749.000 adet kitabın yaklaşık yüzde 1,5-2'sinin arttığı tespit edilmiş olup, bunlar 2005-2006 yılı ücretsiz ders kitabı planlamasında dikkate alınıp değerlendirilecektir'' dedi. 
     
</TEXT>
</DOC>
