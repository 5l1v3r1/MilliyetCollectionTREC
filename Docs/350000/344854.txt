<DOC>
<DOCNO> 344854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sontur04.html </URL>
<DATE> 2005/05/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kızıltepe Olayı'nda Baro Raporu Baba Kaymaz PKK milisi 
</HEADLINE>
<TEXT>

     Mardin Kızıltepe’de öldürülen 12 yaşındaki Uğur Kaymaz ve babası Ahmet Kaymaz hakkında Türkiye Barolar Birliği’nin TBB hazırladığı raporda baba Ahmet Kaymaz’ın "PKK milisi" olduğu bilgisi yer aldı. 
     TBB heyeti, Kızıltepe’de yaptığı inceleme kapsamında, Mardin Valisi, Kızıltepe Cumhuriyet Savcısı Özlem Pınar Haktanır Akkoç, Kızıltepe Belediye Başkanlığı, Mardin Emniyet Müdürlüğü ve Kaymaz’ın yakınları ile görüştü. 
     
     UĞUR KAYMAZ’IN ÖĞRETMENİ TAYİN İSTEDİ 
     TBB Heyeti, Uğur Kaymaz’ın okulunu da ziyaret etti. 
     Kaymaz’ın sınıf öğretmeni öğrencisinin sorunsuz ve okulun devamlı öğrencisi olduğunu anlattı. Sınıf öğretmeninin, olay nedeniyle tayinini istediği ortaya çıktı. 
     
     EMNİYET MÜDÜRÜ HEYETLE GÖRÜŞMEDİ 
     TBB heyeti operasyonu yöneten Terörle Mücadele Şube Müdürü’nü arayarak, konuyla ilgili görüşmek istediklerini söyledi. Ancak, görüşme talebi kabul edilmedi. Emniyet Müdürü Kemal Dönmez ise teröristlerin Kızıltepe’de eylem hazırlıklarına ilişkin duyum aldıklarını, çatışmanın olduğu yerden her akşam, havaalanı ve diğer yerlerin korunması amacıyla 18.30 sıralarında asker taşıyan minibüsün geçtiğini ve bu minibüse karşı eylem hazırlığı yapıldığının tahmin edildiğini anlattı. 
     Dönmez, bu nedenle, 2004 yılı içinde Kızıltepe’de üç operasyon yapıldığını söyledi. Dönmez, Kaymaz’ın öldürülmesi olayını şu şekilde anlattı 
     
     UĞUR’UN ELİNDE KALEŞNİKOF VARMIŞ 
     "20 Kasım’da evde teröristlerin olduğu ihbarı yapıldı. 
     Bunun üzerine Kızıltepe Savcılığı’ndan evi takip altında tutma ve arama izni talep edildi. 21 Kasım günü operasyon izni verildi. O gün saat 16.30-17.00 arasında olay yerine intikal edilerek, görevlendirme yapıldı. 
     Bu sırada olay yerinde ellerinde kalaşnikof maktüllerle karşı karşıya gelindi. Dur ihtarına ateşle karşılık verilmesi üzerine, karşı ateş açıldı. Olayda, MP5 ve Uzi Marka makineli tabancalar kullanıldı. Çatışma, evin önündeki maktüle ait tanker civarında gerçekleşmiştir." 
     
     TBB "PKK’NIN MİLİSİ" DEDİ 
     Görüşmelerin ardından, TBB raporunu tamamladı. Raporda, Uğur Kaymaz’ın üzerinde 13 mermi girişi, baba Ahmet Kaymaz’ın üzerinde ise 8 mermi girişi olduğu tespit edildiği bildirildi. 
     Raporda, "Maktul Ahmet Kaymaz’ın çevrenin anlatımlarına ve geçmiş durumuna bakılarak, PKK’nın milisi olduğu kanısına varılmıştır" ifadesine yer verilmesi dikkat çekti. 
     
     TBB TERLİĞİ TESPİT EDEMEMİŞ 
     TBB, Uğur Kaymaz ve babasının ayağında terlik olduğu yönündeki bilgilere ise açıklık getirmedi. Raporda, dosyada gizlilik kararı bulunması nedeniyle bu durumun tespit edilemediği kaydedildi. Diğer unsurlar şöyle sıralandı 
     ".Olayın bire bir görgü tanığı yoktur. Dosya üzerine konulan gizlilik kararı devam ettiği için karşılıklı bir çatışma olup olmadığını ve polisin yetkisini aşıp aşmadığını Adli Tıp Kurumu raporu gelmeden tespit etmek mümkün değildir. 
     .Tankerde ve çevredeki binalarda kurşun izi tespit edilememiştir. 
     .Olay anında evde ailenin dışında kimsenin bulunmadığı tespit edilememiştir." 
     
     TBB’NİN ÇATIŞMA YORUMU 
     Raporda, TBB’nin, çatışmaya ilişkin uzun bir yorumu yer aldı 
     "Çatışma ve operasyonlara giden güvenlik güçlerinin genel olarak uzun namlulu silahlar kullandıkları halde bu olayda 9 mm’lik MP5 ve Uzi marka otomatik tabancalar kullanması bir yargısız infaz için emare olarak değerlendirilebilir. Ancak 9 mm’lik MP5 ve Uzi marka otomatik tabancalar yakın dövüş silahıdır, operasyonun yapılacağı yer mahalle içidir. Burada uzun namlulu silah kullanılması mümkün değildir." 

ANKA 
     
</TEXT>
</DOC>
