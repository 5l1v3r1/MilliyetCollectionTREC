<DOC>
<DOCNO> 320455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur27.html </URL>
<DATE> 2005/03/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Cinnet getiren baba, eşini ve 10 aylık bebeğini öldürdü 
</HEADLINE>
<TEXT>

     Diyarbakır'da cinnet getiren baba eşi ve 10 aylık bebeğini bıçaklayarak öldürdü. 
     Alınan bilgiye göre, İskenderpaşa Mahallesi Büyükakar Sokak'ta oturan ve inşaat işçisi olduğu belirtilen Nizam Kıraç 35 , eşi Ferizade Kıraç 30 ve 3 çocuğuyla birlikte aynı mahallede oturan annesi Hamsa Kıraç'ın evine kahvaltı yapmaya gitti. 
     Kahvaltı bitiminde Kıraç, eşi ve 10 aylık bebeği Ece Kıraç'ı yanına alarak evlerine döndü. Burada, Nizam Kıraç ve eşi arasında henüz belirlenemeyen nedenle tartışma çıktı. Tartışma sonucu Kıraç, eşi Ferizade ile 10 aylık olan en küçük çocuğu Ece'yi bıçaklayarak öldürdü. 
     Kıraç daha sonra suç aleti bıçakla güvenlik güçlerine teslim oldu. 
     İskenderpaşa Mahalle Muhtarı Ali Ürün, eşi ve çocuğunu öldüren Kıraç'ın maddi durumunun kötü olduğunu, 15 gün önce resmi nikah yaptırarak yeşil kart için kendisine başvurduğunu ifade ederek, ''Kıraç sakin mizaçlı biriydi. Olayı duyunca çok şaşırdım'' dedi. 
     Kıraç'ın ablası Selma Kıraç da, kardeşinin işsiz olduğu için inşaatlarda çalıştığını ve zaman zaman çalışmak için İzmir'e gittiğini belirterek, ''Borcu yoktu. Böyle bir şeyi neden yaptığını anlayamadık'' diye konuştu. 
     
</TEXT>
</DOC>
