<DOC>
<DOCNO> 321226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun14.html </URL>
<DATE> 2005/03/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
NYT Ortadoğu, ABD için zorluk yaratabilir 
</HEADLINE>
<TEXT>

     Ortadoğu ülkelerinin demokrasiyi benimsemesinin ABD için zorluk yaratabileceği savunulurken, buna Türkiye örnek gösterildi. 
     New York Times, Askeri yönetimler sırasında "uysal bir müttefik" olan Türkiye'nin demokratik bir biçimde seçilmiş "ılımlı İslamcı" hükümet yönetiminde ABD güçlerine geçiş izni vermeyi reddettiğine dikkat çekti. 
     New York Times gazetesi'nde yayımlanan Roger Cohen imzalı analizde Ortadoğu'da otoriter, baskıcı devletlerin hakim olduğu eski düzenin zayıfladığı belirtildi. International Herald Tribune köşe yazarlarından Cohen, Ortadoğu'da yeni bir düzenin ortaya çıkmakta olduğunu, demokrasinin Irak'tan Mısır'a kadar uzanan bir bölgede kıpırdadığını kaydetti. 
     Buna karşın, Ortadoğu'daki demokratik akımın ABD'yi daha güvenli yapıp yapmadığının sorgulandığı belirtilen yazıda, demokrasinin liberal olmayan görüşlere de yol açabileceğine dikkat çekilirken şöyle denildi 
     "Askeri veya askerlerin desteğindeki yönetimler dönemlerinde uzun bir süre uysal bir müttefik olan Türkiye, demokratik bir biçimde seçilen ılımlı bir İslamcı partinin kurduğu hükümetin altında Amerikan kuvvetlerine geçiş iznini reddedip ABD'yi Irak işgali planlarını gözden geçirmeye zorlayarak çok daha inaçlı olduğunu gösterdi". 
     Tam demokratik ve bağımsız bir Lübnan'ın, büyük olasılıkla birçok Lübnanlı'nın, Washington'da terör örgütü olarak değerlendirilen Hizbullah konusundaki olumlu görüşlerini yansıtacağı savunulan yazıda, Ortadoğu'daki demokratik hükümetlerin ABD için çok daha zorluklar çıkaracakları görüşlerine yer verildi. 
     Buna karşın, Türkiye'nin bir demokrasi olarak ABD için daha çok zorluk çıkarmasına karşın bir müttefik olmaktan çıkmadığına dikkat çekilen yazıda Filistin Yönetiminin yeni Başbanı Mahmut Abbas'ın kurmaya çalıştığı demokrasinin asıl gerçekçilik ve pragmatizm olduğu kaydedildi. Yeni hükümet kurmak için çabalayan Iraklılar'ın da bunu gördükleri belirten Cohen, "Onların tecrübeleri bulaşıcı olabilir ve Amerika'yı daha güvenli yapar. En azından şimdi böyle gözüküyor" diye yazdı. 
     

ANKA 


     
</TEXT>
</DOC>
