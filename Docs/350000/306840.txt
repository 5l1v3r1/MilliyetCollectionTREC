<DOC>
<DOCNO> 306840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonyas06.html </URL>
<DATE> 2005/01/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tarkan'dan Güney Asya için yardım çağrısı... 
</HEADLINE>
<TEXT>

     UNICEF, Güney Asya'daki deprem ve tsunami felaketine yönelik kampanyası için hazırlanan spot filmde ünlü pop şarkıcısı Tarkan aracılığıyla yardım çağrısında bulunuyor. 
     UNICEF Türkiye'den yapılan yazılı açıklamaya göre, Güney Asya'da gerçekleşen deprem ve tsunami felaketinin ardından dünya çapında bir kampanya başlatan UNICEF, kampanyanın Türkiye bölümünü Tarkan'ın gönüllü katılımıyla yardımseverlere duyuruyor. 
     Kampanyayla, yaklaşık 60 bin çocuğun yaşamını kaybettiği felakette hayatta kalabilen, ancak hala yaşam mücadelesi veren çocuklara yardım etmek amaçlanıyor. 
     Bu kapsamda UNICEF ve Tarkan, felaket bölgesinde açlık, susuzluk ve salgın hastalıklara karşı yaşamını sürdürmeye çalışan çocukların temel yaşam haklarına ulaşabilmelerine Türkiye'den katkı sağlayabilmek için işbirliği yaptı. 
     İşbirliği kapsamında Tarkan, ekibi ve Kalafilm Production'ın tamamen gönüllü katkılarıyla ''Film Sokağı'' setlerinde ''bağışa çağrı'' spotu çekildi. 
     Spotta Tarkan, ''Güney Asya'daki felaketin ardından bölgede yaşanan zorlukları, hayatta kalan çocukların durumunu ve yaşamlarını sürdürebilmeleri için gerekli temel ihtiyaçlarını'' dile getiriyor. 
     Kampanya filminde Tarkan, yakın geçmişte aynı acıları yaşayan Türk halkını bağışa davet ediyor. 
     Öte yandan kampanyaya katılmak isteyenler için UNICEF Türkiye Milli Komitesi'nin bağış hesap numaraları şöyle 
     Türkiye İş Bankası Çankaya Şubesi-Şube kodu 4238-YTL hesabı 642066. 
     Türkiye İş Bankası Çankaya Şubesi-Şube kodu 4238-ABD Doları hesabı 3432435. 
     Türkiye İş Bankası Çankaya Şubesi-Şube kodu 4238-EURO hesabı 3432420. 
     
</TEXT>
</DOC>
