<DOC>
<DOCNO> 329929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sontur04.html </URL>
<DATE> 2005/04/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
3 yaşındaki kız, babasının ilacını içince... 
</HEADLINE>
<TEXT>

     Babasının ilacını içerek zehirlenen 3 yaşındaki bir kızın annesi hakkında, ''çocuğun uzanabileceği yerlere ilaç koyarak zehirlenmeye yol açmak'' iddiasıyla 2 yıl 6 aya kadar hapis istemiyle dava açıldı. 
     Bilgiye göre, Altındağ'da geçen Ekim ayında gerçekleşen olayda, minik S.K, zehirlenme nedeniyle Ankara Hastanesi'ne kaldırıldı. 
     Zehirlenmeyle ilgili rapor düzenlenmesi üzerine konu, bölge polis karakoluna bildirildi ve düzenlenen evrak, Ankara Cumhuriyet Başsavcılığı'na iletildi. 
     Soruşturma sonucunda, S.K'nin ilaç nedeniyle zehirlenmesinde, anne Ayşe K'nin cezai sorumluluğu bulunduğu gerekçesiyle dava açıldı. 
     Nöbetçi Asliye Ceza Mahkemesi'ne açılan davanın iddianamesinde, anne Ayşe K'nin, büyük oğluyla meşgul olurken, 3 yaşındaki kızını ihmal ettiği ifade edildi. S.K'nin, uzanabileceği yerde bulunan ilaçlardan içerek zehirlendiği anlatılan iddianamede, anne Ayşe K'nin, olayda açık kusuru bulunduğu ve adli rapora göre S.K'nin hayati tehlike geçirdiği kaydedildi. 
     İddianamede, Ayşe K. hakkında Türk Ceza Kanunu'nun TCK ''şahıslara karşı müessir fiiller'' bölümünde yer alan 459. maddesinin 2. ve son fıkraları uyarınca 6 aydan 2 yıl 6 aya kadar hapis cezası talep edildi. 
     Ayşe K'nin, olayla ilgili ifadesinde, ''Oğluma ders yaptırırken, kızım mutfağa gitmiş. Mutfağa gittiğimde kızımın meyveliğin üzerindeki eşime ait romatizma ilaçlarından 5 tane yediğini farkettim. Dili pembeydi. Hemen hastaneye götürdük'' dediği öğrenildi. 
     
</TEXT>
</DOC>
