<DOC>
<DOCNO> 326576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun10.html </URL>
<DATE> 2005/03/24/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Kırgızistan'da ziyaret iptal, görüşmeler ertelendi 
</HEADLINE>
<TEXT>

     Kırgızistan Başbakanı Nikolay Tanayev, hükümet güçleriyle muhalefet arasında gerginliğin yaşandığı güneydeki Oş'a, muhalefetle müzakereleri başlatmayı amaçladığı ziyaretini erteledi. 
     Hükümet sözcüsü Roza Daudova, Tanayev'in, daha önce planlanmış olan bu geziden vaz geçtiğini, muhtemelen bir arabulucunun bölgeye gitmesi üzerinde çalışılacağını açıkladı. 
     Başbakanın, ülkenin güneyindeki bu bölgeye gideceği, devlet başkanlığı tarafından açıklanmıştı. Açıklamada muhalefetle görüşüleceği, ancak aralarına karışmış organize suç şebekeleriyle temas kurulmayacağı belirtilmişti. 
     Ülkenin ikinci büyük kenti Oş'ta bazı resmi binalar ve havaalanı muhalefetin elinde bulunuyor. 
     Parlamento seçimlerinin ardından ayaklanan muhalefet, devlet başkanı Askar Akayev'in istifasını talep ediyor. 
     
</TEXT>
</DOC>
