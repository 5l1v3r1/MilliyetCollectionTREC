<DOC>
<DOCNO> 304054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko56.html </URL>
<DATE> 2005/01/06/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Tüpraş'tan yeni fiyat açıklaması... 
</HEADLINE>
<TEXT>

     Türkiye Petrol Rafinerileri A.Ş. TÜPRAŞ , yeni fiyat oluşum sisteminin LPG hariç, ana akaryakıt ürünleri için esas olarak daha önce uygulanan mekanizmanın benzeri olduğunu, sadece fiyat değişim zamanı aralığının 7 günden 5 güne düşürüldüğünü bildirdi. 
     TÜPRAŞ'tan Borsa'ya gönderilen açıklamada, 1 Ocak 2005 tarihi itibari ile Enerji Piyasası Düzenleme Kurumu denetiminde rafineri çıkışında, akaryakıt dağıtım şirketlerinde ve bayilerde serbest fiyat oluşumunun başladığı anımsatılarak, şirketin ilgili kanun hükümleri paralelinde, rafineri çıkış fiyatını belirleyen yeni fiyat oluşum mekanizması tespit ederek, uygulama usullerini akaryakıt dağıtım kuruluşları ile diğer ilgili kurum ve kuruluşlara beyan ettiği kaydedildi. 
     Açıklamada, TÜPRAŞ'ın yeni fiyat oluşum sisteminin, LPG hariç, ana akaryakıt ürünleri için esas olarak daha önce uygulanan mekanizmanın benzeri olduğu belirtilerek, ''Sadece fiyat değişim zamanı aralığı 7 günden 5 güne düşürülmüştür. Fiyat düzenlemelerinde yine Akdeniz CIF ürün fiyatları baz alınmakta ve değişim için artı eksi yüzde 3 fiyat koridoru kullanılmaktır'' denildi. 
     LPG fiyatlarında piyasa şartları dikkate alınarak, daha önce baz olarak kullanılan Arap Körfezi fiyatı yerine Akdeniz piyasası için geçerli olan Sonatrach Cezayir baz fiyatının esas alındığı kaydedilen açıklamada, fiyatın Sonatrach afişe fiyatı 35 dolar olarak tespit edildiği ifade edildi. 
     
</TEXT>
</DOC>
