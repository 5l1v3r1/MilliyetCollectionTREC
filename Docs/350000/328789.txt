<DOC>
<DOCNO> 328789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/spo20.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy engel tanımaz 
</HEADLINE>
<TEXT>


YAKAN TOP Nilay YILMAZ 


Geçen hafta başında çıkan haberlere göre 3813 sayılı futbol yasasındaki düzenlemelerde en önemli değişiklik Federasyon Başkanlığı'na aday olanlarda aranacak şartlarda yapılacak. Tasarı bu haliyle geçerse bir yüksek okuldan mezun olmayan aday adayları seçimlerde yarışamayacak... 
Bu haberi okuyan herkesin ilk aklına gelen soru ise, "Haluk Ulusoy ne yapacak şimdi " olmuş. 
Çünkü kendileri, Türkiye Futbol Federasyonu Başkanı sıfatıyla yaptıkları son konuşmada bile, "Ben veda etmiyorum. Bir müddet aranızdan ayrılıyorum" diyerek, elbet bir gün buluşacağımızı, bunun böyle yarım kalmayacağını ifade etmişti de, o zamanlar biz pek ciddiye almamıştık. Ya da 'şimdi kırgınlıkla söylüyor, elbet çabuk unutur' diye düşünmüştük. Lakin Şubat sonlarında basına verdiği demeçlerde, onun eskisinden daha kararlı olduğunu ve onca ayı da bunun hazırlıklarıyla geçirdiğini anladık "Genel kuruldaki son konuşmamda görevi geçici bir süre için bırakıyorum dedim. Şu an hazırlıklarım sürüyor." 
Ulusoy, seçim startını vererek, "Bugünkü federasyon şu ana kadar hep geçmişi kötülemeye çalışıyor. Kötüledikleri geçmişte Dünya Kupası üçüncülüğü, Konfederasyon Kupası üçüncülüğü, Avrupa'da çeyrek final, kulüpler bazında UEFA Kupası, Süper Kupa gibi başarılar var. Türk futbol tarihinin en parlak dönemi var. Onlar geldikten sonra Milli Takım'ın hali ortada. Takım Almanya'ya 2006 Dünya Kupası'na gidemeyecek. Bizi eleştirmeyi bıraksınlar da bunun hesabını nasıl verecekler onu düşünsünler" dediydi de, az konuşan, varlığıyla yokluğu belli olmayan Bıçakcı bu açıklamalara yanıt vermek zorunda kalmıştı "Onların zamanında bu takım Letonya'ya yenilerek Avrupa Şampiyonası'na gidemedi." 
"Bugün ben federasyon başkanı olayım, kalan maçların hepsini alır Almanya'ya giderdik" diyecek kadar kendine güvenen ve "büyük-küçük farketmez bütün dağları ben yarattım, yaratırım" edasıyla dolaşan Ulusoy, yeni yasayla kendisini çekemeyenlerin oyununa getirildiğini düşünüyordur elbet. Amma velakin, hiçbir kuvvet Ulusoy'u kararından caydıramaz. O, bu azimle üniversite sınavlarına girer, 4 yıl okur ve Federasyon Başkanı olur. 

Merdivenleri çıkmak yetenek işi. Zor olanı konumunu korumak. 
Gheorghe Hagi 


Haberiniz var mı 

1890'lı yıllarda İngiliz Kadınlar Futbol Kulübü kuruldu ve "Nettie Honeyball" olarak isimlendirildi. İlk karşılaşmalarına 10 bin kişilik bir seyirci topluluğu gelmişti. Asıl şaşırtıcı olan, kadınların futbol oynamasını "maskaralık" olarak nitelendiren Futbol Federasyonu yetkililerinin de bu kalabalığın içinde olmasıydı. 

Haydi hayırlısı 
Sağnak yağmur bütün hızıyla devam ediyor. Yağmur berekettir. Bu bereket, inşaallah Milli Takımımız'a da yansır. 
Bülent Yavuz - Akşam 

Ne güzel günlerdi 
2002 yılının haziran ayını hatırlıyorum. Dünya bizi konuşuyordu. Kore'de zaferden zafere koşuyorduk. Hasan Şaş saçsız başıyla bir dünya markasıydı. 
Ahmet Çakar - Sabah 

Birazcık realizm 
İnsanı sanal şovlarla, sanal aldatmacalarla kandırmayın kardeşim. 
Gökmen Özdenak- Telegol, Star 

Sen yaparsın 
Artık Forrest Gump gibi, koşmaya başlayıp, bacaklarındaki İlizarow protezlerini kırmanın zamanı geldi Ersun Yanal... 
Reha Muhtar - Sabah 

Merak etme 
Senin amacın biraz da bağcı dövmek. Kavga ede ede girdiğin iki maçtan inşallah çıkacaksın ama gruptan nasıl çıkacaksın hocam 
Ümit Aktan - Türkiye 

Böyle düşünmemiştik 
Yani savaşta karşından tank geliyor, bir de piyade tüfekli bir adam geliyor. Bu ikisinin psikolojik etkisini bir düşünün. Hakan Şükür bu. 
Hıncal Uluç - Pas Fotomaç 

Ordan, burdan, her yerden... 

- Bence bu sene Galatasaray şampiyon olacak. 
- Hayır Fenerbahçe. Bizi Federasyon bile durduramaz. 
- Aurelio olmadığı zaman sizin orta saha çöküyor. 
- Aurelio nereye gidiyor ki 
- Bir yere gittiği yok da, iki kırmızı kart görür, gider sizin 6 puan 
- O zor biraz... 
- Galatasaray maçından önce kırmızı kart gördü. Sonra nasıl oynadığınızı gördük 
- Selçuk falan yapar onun görevini. Bizim asıl derdimiz kanatlar 
- Eee, forvetlerlerden kanat yaparsanız böyle olur. 
- Her şey gibi, sahte rakı gibi, sol kanadımız da tamamen sahte... 


</TEXT>
</DOC>
