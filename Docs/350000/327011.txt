<DOC>
<DOCNO> 327011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko18.html </URL>
<DATE> 2005/03/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Akaryakıt pompa fiyatları artırıldı 
</HEADLINE>
<TEXT>

     Benzin türleri ve motorinde rafineri çıkış fiyatının artırılmasından sonra, benzinin pompa fiyatları bugünden geçerli olmak üzere yaklaşık yüzde 2.1 ile yüzde 2.5 oranında arttı. Motorinin fiyatındaki artış oranı yüzde 2.1 oldu. 
     Zammın parasal karşılığı, benzin türlerinin litresinde 5-6 YKr'yi 50-60 bin lira buluyor. Motorindeki fiyat artışı ise litrede 4 Ykr. bir başka deyişle 40 bin lira olarak belirlendi. 
     Rafineri çıkış fiyatındaki artırım sonrası ana dağıtım firmaları, pompa satış tavan fiyatlarını belirlemeye başladı. 
     Buna göre, Petrol Ofisi, Shell, OPET ve BP'de Ankara'da kurşunsuz benzinin fiyatı Petrol Ofisi bayilerinde 2.48 YTL'ye İstanbul'un Anadolu yakasında 2.49 YTL'ye, İzmir'de ise 2.48 YTL'ye çıktı. 
     Aynı dağıtım şirketlerinin motorin için belirlediği pompa satış fiyatı Ankara'da 1,92 YTL, İstanbul'un Anadolu yakasında 1.91 YTL, İzmir'de 1.90 YTL oldu. 
     Akaryakıt fiyatlandırmasındaki serbesti nedeniyle, pompa fiyatları dağıtım şirketleri tarafından belirleniyor. Fiyatlar dağıtım şirketleri yanında, aynı grubun akaryakıt bayileri arasında bile farklılık gösterebiliyor. 

     
</TEXT>
</DOC>
