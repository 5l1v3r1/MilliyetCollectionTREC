<DOC>
<DOCNO> 316825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/ekonomi/eko05.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li milletvekili bira fabrikası açtı 
</HEADLINE>
<TEXT>


Süral Şirketler Grubu'nun Antalya'da kurduğu kola ve bira fabrikasını Ak Parti Antalya Milletvekili Mevlüt Çavuşoğlu açtı 


Kaynak suyu işleme tesisinin yanı sıra, narenciye paketleme tesisi ve beş yıldızlı 3 otele sahip Süral Şirketler Grubu'nun, 20 milyon euro yatırımla kurduğu kola ve bira fabrikası açıldı. Düzenlenen açılış törenine Süral ailesi, Ak Parti Antalya Milletvekili Mevlüt Çavuşoğlu ve çok sayıda işadamı katıldı. Fabrikanın açılışı nedeniyle gönderilen davet mektubunda, açılışı Kültür ve Turizm Bakanı Erkan Mumcu'nun yapacağı belirtilmişti. 
Açılışta konuşan Süral Şirketler Grubu Yönetim Kurulu Başkanı Süleyman Süral, böyle bir fabrikaya Antalya bölgesinin ihtiyacı olduğunu belirterek, bundan sonra Antalya'daki otellerin, bira ve kolayı daha ucuza satın alacaklarını söyledi. 
Ak Parti Milletvekili Mevlüt Çavuşoğlu da, kurulan bu fabrikanın bölge için önem taşıdığını, Süleyman Süral'ın turizm, tarım ve sanayide önemli yatırımlar yapmış değerli bir işadamı olduğunu belirtti. Çavuşoğlu, "Burası önemsenmesi gereken bir fabrikadır" dedi. 

20 milyon euro 
Açılışta sanatçı Murat Göğebakan bir konser verdi. Side Cola ve Perge Pilsener Bira fabrikası günde 200-300 hektolitre kola ve bira üretecek. 23 dönüm üzerine kurulan fabrika 20 milyon euroya mal oldu. 


</TEXT>
</DOC>
