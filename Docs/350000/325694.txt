<DOC>
<DOCNO> 325694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas19.html </URL>
<DATE> 2005/03/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
465. Geleneksel Manisa Mesir Şenlikleri başladı 
</HEADLINE>
<TEXT>

     465. Geleneksel Manisa Mesir Şenlikleri, düzenlenen törenle başladı. 
     Şenlikler, Atatürk ve Milli Egemenlik Anıtı'na çelenk konulmasıyla başladı. Düzenlenen törende konuşan Manisa Valisi Orhan Işın, ''Şehzadeler Şehri'' olarak bilinen Manisa'nın şanslı bir coğrafya üzerinde yer aldığını belirterek, ''Tarihi Sultan Camii Bimarhanesi'nde Hekimbaşı Merkez Efendi tarafından, Kanuni Sultan Süleyman'ın annesi Hafsa Sultan'ı iyileştirmek için hazırlanan şifalı mesir macunu, 465 yıldır süren Mesir Şenlikleri geleneğini yaratmıştır'' dedi. Mesir Şenlikleri'nin, başlangıçtan itibaren kendi gelenek, görenek ve kültür yapısını koruduğunu bildiren Işın, şunları söyledi 
     ''Tarihi dokusu, kültürel ve doğal güzellikleri, termal turizm kaynakları yönünden zengin olan Manisa, mesiri 465 yıldır en iyi şekilde günümüze taşımayı başarmıştır. Manisa'nın tanıtımı açısından çok önemli bir yeri olan Mesir Şenlikleri, aynı zamanda ekonomiye de ciddi katkıda bulunacak potansiyele sahiptir. Bu yıldan itibaren Mesir Şenlikleri, Nevruz Bayramı ile başlayarak kutlanacaktır. Hedefimiz, mesir şenliklerini uluslararası boyuta taşımaktır.'' Manisa Belediye Başkanı Bülent Kar, 41 çeşit bitki ve baharatın karıştırılmasıyla hazırlanan mesir macununun, ''doğa harikası'' olduğunu savunarak, ''Manisa ve mesirin adı, artık birbiriyle özdeşleşmiştir. Mesirin başkenti, Manisa'dır'' dedi. 
     Manisa'yı Tanıtma ve Turizm Derneği Başkanı Yavuz Özgün, Manisalıların bu geleneğe sahip çıkması gerektiğini belirterek, sözlerini şöyle sürdürdü 
     ''Bu mirası korumak ve özüne sadık kalmak amacıyla Nevruz haftasına taşınan mesir etkinlikleri, bir hafta boyunca sürecektir. 27 Mart 2005 Pazar günü, Sultan Camii'nin kubbe ve minarelerinden mesir macunu saçılmasıyla şenlikler son bulacaktır.'' Konuşmaların ardından halk oyunları gösterileri yapıldı ve mesir macunu karma töreni için, Sultan Camisi Bimarhanesi'ne gidildi. 
     
</TEXT>
</DOC>
