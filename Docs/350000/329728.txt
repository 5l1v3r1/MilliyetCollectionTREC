<DOC>
<DOCNO> 329728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur20.html </URL>
<DATE> 2005/04/02/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İstanbul'da bugün ve yarın karla karışık yağmur görülecek... 
</HEADLINE>
<TEXT>

     İstanbul Meteoroloji Bölge Müdürü Mustafa Yıldırım, kentte bugün ve yarın karla karışık yağmur, yüksek yerlerde ise kar yağışı görüleceğini belirterek, hava sıcaklıklarının 5 Nisan Salı gününden itibaren mevsim normallerine döneceğini bildirdi. 
     Yıldırım, AA muhabirine yaptığı açıklamada, İstanbul'da hava sıcaklığının şu anda 3-4 derece civarında olduğunu, bugün en yüksek sıcaklığın da 7 derece olarak beklendiğini söyledi. 
     Kentte kuvvetli poyrazın sürdüğünü ve özellikle Boğaz'da etkili olan poyrazın hızının saatte 55-60 kilometreyi bulduğunu dile getiren Yıldırım, poyrazın hızının yarın etkisini kaybedeceğini ifade etti. 
     Yıldırım, İstanbul'un bazı yüksek bölgelerinde sabah başlayan karla karışık yağmurun öğleden sonra hafif ve aralıklarla süreceğine işaret ederek, Anadolu Yakası'nın kuzey kesimlerinde sabah saatlerinde kar yağışı görüldüğünü kaydetti. 
     Mustafa Yıldırım, ''Kentte bugün ve yarın karla karışık yağmur, yüksek yerlerde de kar yağışı görülecek. Ancak etkili bir yağış yok'' dedi. 
     İstanbul'da 4 Nisan Pazartesi günü yağış olmayacağını ve havaların ısınmaya başlayacağını belirten Yıldırım, ''Hava sıcaklıkları salı gününden itibaren mevsim normallerine çıkacak. Hava sıcaklıkları pazartesi günü 10, salı günü ise 15 derece civarında olacak'' diye konuştu. 

     
</TEXT>
</DOC>
