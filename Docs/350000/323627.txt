<DOC>
<DOCNO> 323627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun38.html </URL>
<DATE> 2005/03/14/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Talat Annan, Papadopulas'tan adım atmasını bekliyor... 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, karşılarında, her türlü manevra ile çözümden kaçmayı düşünen bir Rum lideri olduğunu belirterek, BM Genel Sekreteri Kofi Annan'ın Kıbrıs konusunda adım atmayı Rum yönetimi lideri Tasos Papadopulos'tan beklediğini söyledi. 
     Başbakan Talat, Cumhuriyet Meclisi'nde, muhalefetin, Cumhuriyetçi Türk Partisi CTP -Demokrat Parti DP koalisyon hükümetinin programı üzerindeki eleştirilerini yanıtladı. 
     Talat, CTP-DP hükümetinin 17 Nisan cumhurbaşkanlığı seçimine kadar görev yapacak bir ''geçiş hükümeti'' olduğunu belirterek, cumhurbaşkanlığı seçiminden sonra yeni bir icraat hükümeti oluşacağını söyledi. 
     Avrupa Birliği hazırlık çalışmalarını ciddi şekilde sürdürdüklerini anlatan Talat, anayasa değişikliği konusunda siyasi partiler arasında uzlaşma arayışı içinde olacaklarını kaydetti. Talat, partilere, işbirliği ve sağduyusu çağrısı yaptı. 
     Kıbrıs konusunda adım atması gerekenin Rum tarafı olduğunu, BM Genel Sekreteri'nin de bunu söylediğini belirten Talat, Annan'ın Kıbrıs konusunda adım atmayı Rum tarafından beklediğini söyledi. 
     
     ''TÜRKİYE İLE ANLAYIŞ BİRLİĞİNE VARARAK ADIM ATIYORUZ'' 
     Türkiye'nin Kıbrıs konusunda çok büyük söz hakkına sahip olduğunu ifade eden Talat, Türk hükümeti ile anlayış birliğine vararak adım attıklarını, Türkiye'nin Kıbrıs konusunda, kendilerine bilgi vermeden hareket etmediğini anlattı. 
     ''Konfederasyon politikası ilan edileceği zaman neredeyse hükümetin haber yoktu'' diyen Talat, ''O günün politikalarında hükümetin neredeyse haberi olmadan, emin değilim belki bir gün önce söylenmişti, belki hükümet ilgilenirdi, belki ilgilenmezdi onu da bilmiyorum, ama politika öyle yürütülüyordu'' dedi. 
     Geçmişte, Ulusal Birlik Partisi'nin UBP , ''Kıbrıs konusuyla birlikte ekonomiyi de Türkiye'ye havale ettiğini'' ifade eden Talat, hükümetleri döneminde bunun böyle gitmediğini kaydetti. Talat, şimdi, ekonomik olarak bağımlılığın çok büyük ölçüde azaldığını ve yerel gelirle cari giderleri karşılama oranının büyük ölçüde arttığını, bunun önemli bir başarı olduğunu söyledi. Talat, ''Bu hükümet, ekonomide de, Kıbrıs Türkünü dünyada tanıtmada da en başarılı hükümet olmuştur'' dedi. 
     ''Dünyada dışlanan bir toplum olmaktan, dünyada kabul gören bir toplum haline gelmenin başarı olduğunu'' kaydeden Talat, yeni hükümetin, dünyayla uyumlu, çağdaş politikası ile daha da başarılı olacağına inandığını belirtti. 
     Hükümetin adının ''geçiş hükümeti'' olduğunu, ancak tam donanımlı bir hükümet olduğunu ifade eden Talat, meclisten hükümete destek vermesini talep etti. 
     
     SERDAR DENKTAŞ'IN KONUŞMASI 
     KKTC Başbakan Yardımcısı ve Dışişleri Bakanı, Demokrat Parti DP Genel Başkanı Serdar Denktaş da genel seçimlerin cumhurbaşkanlığı seçimine yakın olması ve cumhurbaşkanlığı seçiminin ardından yeni bir hükümet programı oluşturmamak için, seçime kadar eski hükümetin devamına karar verdiklerini ve bunun için kısa bir program hazırladıklarını belirtti. 
     Hükümetin 17 Nisan'daki cumhurbaşkanlığı seçimine kadar devam edeceğini, seçimden sonra yeni bir hükümet kurulacağını kaydeden Serdar Denktaş, bu nedenle hükümeti ''geçiş hükümeti'' olarak gördüklerini söyledi. 
     ''Geçiş hükümeti''nin 2004 bütçesini meclisten geçirmek ve anayasa değişikliğini sağlamak yönünde iki temel görevi olacağının altını çizen Denktaş, anayasal değişikliğin sağlanmasında UBP'ye de görev düştüğünü kaydetti. 
     
     GÜVENOYLAMASI ÇARŞAMBA GÜNÜ 
     Hükümet programı üzerindeki görüşme tamamlandı. Güvenoylaması ise 16 Mart Çarşamba günü yapılacak. CTP-DP koalisyon hükümetin güvenoyu sorunu bulunmuyor. 
     50 sandalyeli Cumhuriyet Meclisi'nde CTP'nin 24, DP'nin 6, UBP'nin 19, Barış ve Demokrasi Hareketi'nin de 1 milletvekili bulunuyor. Güvenoyu için 26 milletvekilinin onayı yeterli. 
     
</TEXT>
</DOC>
