<DOC>
<DOCNO> 316391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun49.html </URL>
<DATE> 2005/02/18/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Türkiye ile AB arasında Irak görüşmeleri... 
</HEADLINE>
<TEXT>

     Türkiye'nin Irak Özel Temsilcisi Büyükelçi Osman Korutürk başkanlığında bir heyet, AB Yüksek Temsilcisi Javier Solana'nın yanı sıra, AB Komisyonu'nun dış ilişkilerden sorumlu üyesi Benita Ferrero Waldner ve çeşitli yetkililerle görüştü. 
     Heyette, Büyükelçi Korutürk ile birlikte Irak Özel Temsilci Yardımcısı Elçi Ethem Tokdemir, Ortadoğu Dairesi Genel Müdür Yardımcısı Elçi Şafat Göktürk ve Türkiye'nin AB Daimi Temsilcisi Büyükelçi Oğuz Demiralp yer aldı. 
     Görüşmelerde, Türkiye'nin Irak politikası konusunda AB ile görüş alışverişinde bulunulduğu, bazı kaygıların aktarıldığı ve paylaşıldığı ifade edildi. Türkiye'nin, bölge ülkesi olarak konuya verdiği önemi yansıttığı ve deneyimlerini aktardığı belirtiliyor. 
     Büyükelçi Korutürk, temaslar hakkında basını bilgilendirirken, ''Irak'taki gelişmelerle çok yakından ilgileniyoruz. Irak'ı bir bütün olarak görüyoruz ve oradaki tüm gruplara aynı mesafede yaklaşıyoruz'' dedi ve özetle, şunları anlattı 
     ''Temaslarımızda, Irak konusundaki yaklaşım ve tespitlerimizi ortaya koyduk. Irak'ın bütünlüğü Türkiye'nin çok üstünde durduğu bir konu. AB de aynı konuya önem veriyor. Irak'taki demokrasinin gelişmesini teşvik ediyoruz ve buna katkıda bulunmak istiyoruz.'' ''Kerkük sorunu da bizim için önemli'' diyen Büyükelçi Korutürk, ''Bunun başlıca nedeni, Irak'ta bir etnik çatışma çıkarsa bütünlüğünü korumak mümkün olmaz. Etnik çatışmanın çıkabileceği, potansiyel tehlike oluşturan yerlerin başında Kerkük geliyor. Kerkük, Irak kentidir, hiçbir sosyal veya etnik grubun bu kent üzerinde hak iddia etmemesi lazımdır. Bunları konuştuk'' dedi. 
     Korutürk, ''Temaslarda, AB'nin tutumları ile bizim tutumumuz arasında çok büyük yakınlık gördük. Muhataplarımız bizden aldıkları bilgilerden çok memnun oldular. Irak konusunda geniş bir deneyime sahibiz. Deneyimlerimizi bundan sonra paylaşmamızı istediler'' dedi. 
     ''İyi anlaşılması gereken bir şey var'' diyen Büyükelçi Korutürk şunları söyledi 
     ''Biz Irak'ı bir ilişkiler yumağı gibi görüyor, geniş bir perspektiften bakıyoruz. Irak'ı bir bütün olarak tutmak istiyoruz. Demokrasiye yöneltip uluslararası camiaya katılmasına katkıda bulunmaya çalışıyoruz. Türkiye'nin Irak ile ilgili gizli bir ajandası yoktur ve bunu herkes söylüyor. AB'nin Irak konusunda aktif hale gelmesini biz de destekliyoruz, çünkü uluslararası topluluğun Irak'a dikkat etmesini istiyoruz. Sorunlar Irak içinde ve uluslararası destekle çözümlenmelidir.'' Büyükelçi Korutürk, AB'nin, Irak'ın bütünlüğünün korunması konusunda tam bir irade yansıttığını belirtti ve bu konunun bölge istikrarı ve dengeleri için çok önemli olduğunu söyledi. 
     
</TEXT>
</DOC>
