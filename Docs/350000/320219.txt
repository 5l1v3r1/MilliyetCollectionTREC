<DOC>
<DOCNO> 320219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/spor/spo02.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan karşı atak 
</HEADLINE>
<TEXT>


Alman haber ajansı SIB, Fenerbahçe'nin Lucescu'yu istediği yolundaki iddiaların Alman hocayı rahatsız ettiğini yazdı. Daum ise yönetim ile sorununun olmadığını ve yakın zamanda masaya oturacağını açıkladı 


Almanlar takipte 
DAUM'UN bu sezon sonunda sözleşmesinin sona erecek olması ve Fenerbahçe Yönetimi'nin Lucescu'yu takımın başına getirme iddiası, Alman basınına da konu oldu. Almanya'nın ünlü haber ajanslarından SIB, Fenerbahçe'nin başına Rumen çalıştırıcının getirileceğini, yönetime kırgın olan Teknik Direktör Daum'un ise Valencia'ya gidebileceğini yazdı. 

Türkiye'de çok mutlu 
FENERBAHÇE'NİN UEFA'dan elenmesinin ardından Daum ile yönetimin arasına kara kedi girdiği belirtilirken, Alman hoca, SIB'da bulunan haberden sonra, aynı ajansa açıklamalar yaptı. Söylendiği gibi yönetimle bir kırgınlığının bulunmadığını vurgulayan Fenerbahçe Teknik Direktörü, Türkiye'de çalışmaktan son derece memnun olduğunu bildirdi. 

'Masaya oturacağız' 
TEKNİK Direktör Daum, Kayserispor karşılaşmasından sonra da konuyla ilgili açıklamalar yaptı. Alman çalıştırıcı, "Başkanımız Aziz Yıldırım ile daha önce görüşmüştük. Zaragoza maçından sonra masaya oturmak için anlaştık. Önümüzdeki günlerde bu görüşme gerçekleşecek. Şu anda tek düşüncem iki hedefe birden ulaşmak" ifadelerini kullandı. 


</TEXT>
</DOC>
