<DOC>
<DOCNO> 347664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/guncel/axgun01.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Festival küslüğü 
</HEADLINE>
<TEXT>


Milli Savunma Komisyonu üyesi milletvekilleri, geçen ay Marmaris'te yapılan Denizcilik Festivali'ne davet edilmeyince askere küstü 

SALİHA ÇOLAK Ankara 

TBMM Milli Savunma Komisyonu üyesi milletvekilleri, geçen ay yapılan Denizcilik Festivali'ne davet edilmeyince askere küstü. Komisyon Başkanı, AKP İstanbul Milletvekili Cengiz Kaptanoğlu ile Komisyon Üyesi ve AKP İstanbul Milletvekili İnci Gülser Özdemir, Milli Savunma Bakanı Vecdi Gönül'e sitem etti. 
Özdemir, "Bundan sonra ben de yasa tasarılarınızı kabul etmeyeceğim" diyerek espriyle kırgınlığını ifade etti. 

Tasarıya karşı 
Milli Savunma Bakanlığı'nın, akademik personelin askerlik mesleğindeki terfisine ilişkin sicil notlarını düzenleyen tasarısını geçen hafta kabul eden komisyon, subayların akademik çalışmaları için gerekli sicil notunu düzenleyen tasarıya karşı çıktı. 
Gönül, "Burada TSK'nın sicil sistemini tartışmıyoruz" diye tepki gösterirken, konu hakkında komisyon üyelerinin bilgilendirilmesi için görüşmenin ertelenmesini istedi. Bunun üzerine görüşme, askerin konuyla ilgili brifing vermesi için yarına ertelendi. 

Kırgınlığın nedeni 
Toplantının hemen ardından Kaptanoğlu ile Özdemir'in, Gönül ile yaptığı sohbet, askerden gelen yasalara çoğu zaman tartışmasız onay veren komisyondaki kırgınlığın nedenini ortaya çıkardı. 
Kaptanoğlu ve Özdemir, Gönül'e, "Bizi neden Denizcilik Festivali'ne çağırmadınız " diye sordu. Gönül de, bundan bakanlığının sorumlu olmadığını söyledi 
Kaptanoğlu ve Özdemir'in sitemlerini sürdürmesi üzerine Gönül, "Meclis Komisyonu değil misiniz, bir toplantı yaparsınız, sizi kim çağırmadıysa bir karar alır onları kapatırsınız" diye espri yaptı. 
Özdemir de, "Madem bizi çağırmıyorsunuz, o zaman biz de bundan sonra tasarılarını kabul etmeyiz" yanıtını verdi. 
Bunun üzerine Kaptanoğlu araya girerek, "O kadar da değil İnci Hanım. O ayrı, bu ayrı" karşılığını verdi. 



</TEXT>
</DOC>
