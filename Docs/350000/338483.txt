<DOC>
<DOCNO> 338483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur05.html </URL>
<DATE> 2005/04/30/ </DATE>
<TIME> 02.50 </TIME>
<AUTHOR>  </AUTHOR>
<HEADLINE>
Esrarlı nargileye ceza 
</HEADLINE>
<TEXT>

     İsmail AKDUMAN SAMSUN, DHA 
     SAMSUN’da sahibi olduğu kafede müşterilerine nargileyle birlikte esrar içirdiği iddiasıyla tutuklanan 38 yaşındaki Selim Aksu 2 yıl 11 ay hapis cezasına çarptırıldı. Aksu'nun esrarı satın aldığını öne sürdüğü 42 yaşındaki Mustafa Çayönü'ne de 3 yıl 4 ay hapis cezası verildi. 
     Sanayi sitesinde 4 ay önce asayiş uygulaması yapan polis, Selim Aksu'ya ait kafede nargile tütünün içinde esrar tespit etti. İşyeri sahibi Selim Aksu ile birlikte esrarlı nargile içtikleri belirlenen 35 yaşındaki Mehmet Atlı, 38 yaşındaki Ali Faik Kınalı ve 44 yaşındaki Ermek Özkemallı gözaltına alındı. Kafede yapılan aramada 1 kilogram esrar ele geçirildi. 
     Selim Aksu'nun, esrarı satın aldığını söylediği çiftçi Mustafa Çayönü'nün evine yapılan baskında da 2.5 kilogram esrar ele geçirildi. Gözaltına alınan Mustafa Çayönü ile Selim Aksu tutuklanırken, diğer 3 zanlı tutuksuz yargılanmak üzere serbest bırakıldı. 
     Samsun 1’inci Ağır Ceza Mahkemesi’nde bugün yapılan son duruşmada tutuklu yargılanan sanıklardan kafe sahibi Selim Aksu, savunmasında suçunu kabul ederek pişman olduğunu söyledi, Beni affedinö dedi. Mustafa Çayönü de suçunu kabul ederek, evinde bulunan esrarın kendisine ait olduğunu söyledi. 
     Mahkeme heyeti, Selim Aksu'yu 2 yıl 11 ay 10 gün, Mustafa Çayönü’de 3 yıl 4 ay hapis cezasına çarptırdı. Tutuksuz yargılanan Mehmet Atlı, Ali Faik Kınalı ve Serdar Ekrem Özkemallı ise beraat etti. 
     
</TEXT>
</DOC>
