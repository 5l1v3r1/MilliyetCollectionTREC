<DOC>
<DOCNO> 304288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun18.html </URL>
<DATE> 2005/01/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İngiltere'de 100 milyon sterlin, Belçika'da 112 milyon euro toplandı 
</HEADLINE>
<TEXT>

     Dilek Kocabaş bildiriyor 

İngiltere'de halkın Güney Asya'daki tsunami felaketinin kurbanları için topladığı bağışlar 100 milyon sterline ulaştı. 
     Felaket Yardım Komisyonu DEC Başkanı Brendan Gromley, İngiliz halkının cömert yardımlarının felaketzedelerin yaralarını saracağına inandığını bildirdi. 
     İngiltere veliahdı Prens Charles da Londra'da bir Budist tapınağını ziyareti sırasında İngiliz halkının cömert yardımları için teşekkür etti ve bu yardımların sürmesi çağrısında bulundu. 
     Londra'nın Chiswick bölgesindeki tapınağı ziyareti sırasında, burada açılan yardım kampanyasına bağışta bulunduğu da belirtilen Prensin bağış miktarıysa gizli tutuldu. 
     Prens Charles, trajediyi tarif etmenin pek çok kişi için imkansız olduğuna dikkati çekerek, böyle bir felaketin ardından bölgenin yitirdiklerinin yerine konulmasının kolay olmayacağını kaydetti. 
     
     BELÇİKA'DA MİKTAR 112 MİLYON EURO ÇIKTI 

     Hollanda'da, Güney Asya ülkelerindeki felaketten zarar görenlere toplanan yardımın tutarı, 112 milyon euroya ulaştı. 
     Bu miktar, Hollanda'da bugüne kadar açılan yardım kampanyalarında toplanan en yüksek miktarı oluşturdu. 
     Yardımın büyük bölümü, kamu ve özel radyo-televizyon kuruluşlarının dün akşam ortaklaşa yürüttükleri ve yaklaşık 6 saat süren ortak yayında sağlandı. 
     Yardım amacıyla açılan 555 nolu hesaba yayın süresince 50 milyon eurodan fazla para yatırıldı. 
     Hollanda'da daha önce en çok yardım, 52 milyon euro ile Kosova savaşından sonra bu ülke halkı için toplanmıştı. 1999 Marmara depreminden sonra Türkiye için düzenlenen kampanya da ise 30 milyon euro yardım sağlanmıştı. 
     Güneydoğu Asya depremi için toplanan yardım miktarının 27 milyon eurosu hükümet tarafından verildi. 
     Hollanda'da yardım kuruluşları adına açılan ortak hesapta toplanan para, felaketten etkilenen bölge halkına nakit olarak doğrudan aktarılmıyor, Novib, Cordaid, Sınır Tanımayan Doktorlar Örgütü, UNICEF Hollanda, Kızılhaç, Mülteciler Vakfı gibi yardım kuruluşları aracılığıyla bölgede yapılacak çalışmalarda harcanıyor. 
     
     S.ARABİSTAN'DA 82 MİLYON DOLAR TOPLANDI 

     Öte yandan, Suudi Arabistan'da, devlet televizyonu aracılığıyla yapılan yardım kampanyasında 82.13 milyon dolar toplandığı bildirildi. 
     Dünyanın en büyük petrol ihracatçısı olan ve bu sektörde on binlerce Asyalıyı çalıştıran Suudi Arabistan, felaket bölgelerine az yardım yapmakla eleştiriliyordu. 
     
     49 İNGİLİZ ÖLDÜ 

     Öte yandan, İngiltere Dışişleri Bakanı Jack Straw, Güney Asya'daki deprem ve tsunami felaketinde 49 İngiliz'in öldüğünün doğrulandığını söyledi. 
     Endonezya'nın başkenti Cakarta'da dün yapılan yardım konferansına katılan ve felaket bölgelerinde incelemelerde bulunan Straw, 391 İngiliz'den de halen haber alınamadığını belirtti. 
     İngiltere hükümetinden daha önce yapılan açıklamada, yaklaşık 199 İngiliz'in öldüğünün tahmin edildiği bildirilmişti. 
     
</TEXT>
</DOC>
