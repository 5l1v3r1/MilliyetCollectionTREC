<DOC>
<DOCNO> 345916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo06.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yordanov Kayseri'de 
</HEADLINE>
<TEXT>


Şampiyonlar Ligi Finali için İstanbul'da bulunan Başkan Recep Mamur, İstanbulspor'un Bulgar yıldızının menajeriyle masaya oturdu, her konuda anlaşma sağladı. Sarı-Kırmızılılar resmi açıklamayı pazartesi yapacak 


Ankaraspor'dan en az bir puan alıp ligde kalmayı garantilemek isteyen Kayserispor, ilk transferini İstanbul'da gerçekleştirdi. Sarı - Kırmızılılar, İstanbulspor'un başarılı oyuncusu Alex Yordanov ile anlaştı. 
Futbol Şube Sorumlusu Yücel Şahin, Şampiyon Kulüpler Finali için İstanbul'da bulunan Başkan Recep Mamur'un Bulgar oyuncunun menajeriyle her konuda anlaştığını belirterek, "Resmi açıklama pazartesi günü yapılacak. Üzerinde ısrarla durduğumuz Yordanov'u renklerimize bağlayarak gücümüze güç katacağız" dedi. 
Şahin, iç transferde sorun yaşamadıklarını söyleyerek, şunları söyledi "Kayserispor olarak Süper Lig'de kalıcı olacağımızı önceden görerek oyuncularımızla olan mukavelelerimizi 2-5 yıla yaydık. O nedenle 2005-2006 sezonunda transfer açısından rahat olacağız. Kulübümüzün bonservis bedelleri açısından da geçen sezon kadar sıkıntısı olmayacak." 


</TEXT>
</DOC>
