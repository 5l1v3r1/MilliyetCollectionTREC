<DOC>
<DOCNO> 342358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonyas18.html </URL>
<DATE> 2005/05/13/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Dünyada yıllık net orman kaybı 9.4 milyon hektar 
</HEADLINE>
<TEXT>

     Birleşmiş Milletler BM tarafından hazırlanan bir raporda, dünyada orman tahribatının endişe verici düzeyde devam ettiği, her yıl net 9,4 milyon hektar ormanın kaybedildiği bildirildi. 
     BM Orman Forumu’nun 16-27 Mayıs tarihleri arasında BM Genel Merkezi’nde yapacağı toplantıda sunulmak üzere hazırlanan raporda, ulusal ormancılık politikalarının belirlenmesi ve uygulanmasında kayda değer ilerlemeler sağlanmasına rağmen, orman tahribatının alarm verici düzeyde devam ettiği kaydedildi. 
     Raporda, 1990’lı yıllarda yılda ortalama 14,6 milyon hektar orman tahrip olurken, ağaçlandırma yoluyla ormanlaşmanın sadece 5,2 milyon hektar arttığının tahmin edildiği, yıllık ortalama net orman tahribatının 9,4 milyon hektar olduğu ifade edildi. 
     Orman tahribatının büyük kısmının tropikal bölgelerde görüldüğüne dikkat çekilen raporda, tropikal olmayan bölgelerde ise tarım arazilerinin terk edilmesi ya da ağaçlandırma programları sayesinde ormanlık alanların genişlediği belirtildi. 
     BM Genel Sekreteri Kofi Annan tarafından hazırlatılan raporda, değişik seviyelerde olsa da dünyada 1,6 milyar insanın geçiminin ormanlara bağlı olduğu belirtilerek, BM Binyıl Kalkınma Hedeflerine ulaşmada ormanların hayati önemine işaret edildi. 
     Raporda, ormanlık alanlarda ya da bu alanların yakınlarında yaşayan 350 milyon insanın tüm gelirini ormanlardan sağladığı, orman sanayiinin 100 milyon insanı istihdam ettiği kaydedildi. 
     Raporda, orman tahribatına karşı mücadele çağrısı yapılarak, mevcut ormanları korumanın yanı sıra ağaçlandırma kampanyalarının önemine dikkat çekildi. 
     BM Ekonomik ve Sosyal Konseyi ECOSOC tarafından kurulan ve ormanlarla ilgili temel meseleleri ele alan BM Orman Forumu, ormanların yönetimi, korunması ve sürdürülebilir gelişimi için uzun dönemli politikalar belirleyen bir organ. 
     BM Orman Forumu’nun 16-27 Mayıs tarihleri arasında yapılacak Ormanlara Dair Uluslararası Düzenleme’nin IAF beşinci gözden geçirme toplantılarına dünyadan 40’ı bakan olmak üzere 300 hükümet yetkilisinin katılacağı bildirildi. 
     Bu yılki toplantıların ana gündem maddelerinden birini ormanlarla uluslararası kalkınma hedefleri arasındaki ilişkinin oluşturacağı belirtildi. 
     Toplantıda, ormancılık alanında yaptığı faaliyetlerle tanınan Nobel ödüllü çevreci Wangari Maathai’nin de bir konuşma yapacağı kaydedildi. 
     
</TEXT>
</DOC>
