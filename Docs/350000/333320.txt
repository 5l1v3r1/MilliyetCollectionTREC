<DOC>
<DOCNO> 333320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko26.html </URL>
<DATE> 2005/04/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Renault Modus, Türkiye yollarına çıkıyor... 
</HEADLINE>
<TEXT>

     Renault'un küçük otomobiller sınıfındaki yeni modeli Modus, Mayıs ayı başında Türkiye pazarına sunulacak. 
     Kendine özgü tasarımıyla Renault'un yeni bir ürünü olan Modus'un basın deneme organizasyonu, Bodrum-Kuşadası-Selçuk-İzmir güzergahında gerçekleştirildi. 
     Kuşadası Korumar Otel'de düzenlenen değerlendirme toplantısında gazetecilerin sorularını yanıtlayan Renault Mais Genel Müdürü İbrahim Aybar, pazarın gelişmesine bağlı olarak bu yıl için 2 bin 500 ile 3 bin arasında satış rakamı hedeflediklerini söyledi. 
     Modus'un fiyatının şu an için 27.5 milyar liradan başlamasının öngörüldüğünü, ancak bunun kesin olmadığını ifade eden Aybar, ithal bir otomobil olan Modus'un fiyatının bu ayın sonunda döviz-TL paritesine bağlı olarak netlik kazanacağını bildirdi. 
     Aybar, Modus'un yepyeni bir konsept, son derece donanımlı bir otomobil olduğunu belirterek, ''Neticede pazarda göreceğiz ama biz bu fiyatın çok iyi algılanacağını düşünüyoruz'' dedi. 
     Talebe göre yöneleceklerini, çeşitlerinin bol olduğunu dile getiren Aybar, hedef kitlelerine ilişkin de ''Aslında içindeki çocuğu özgürce açığa çıkarmak isteyen herkese bu otomobili tavsiye ediyoruz'' diye konuştu. 
     Aybar, Modus adının, modülarite ve moderniteden geldiğini dile getirerek, ''Bu aracımızın gerçekten büyük sükse yapacağını düşünüyoruz. Hep birlikte göreceğiz'' dedi. 
     İbrahim Aybar, Modus'un, yakın gelecekleri için çok güzel sinyaller vereceğini sözlerine ekledi. 
     Renault Mais Ürün Sorumlusu Murat Elal da Modus'un, küçük otomobiller sınıfında yer almasına rağmen geniş iç mekanı, konfor ve güvenliğiyle daha büyük bir araç satın almayı gereksiz kılacak bir otomobil olduğunu söyledi. 
     Modus'un rakipleri arasında Honda Jazz, Opel Meriva, Ford Fusion, Fiat İdea, Mitsubishi Colt ve Hyundai Getz'in sayılabileceğini ifade eden Elal, hedef kitlelerinin başında kadınların geldiğini bildirdi. 
     
     2 FARKLI EKİPMAN SEVİYESİ 
     Modus ürün gamı, Authentique ve Dynamique olmak üzere 2 farklı ekipman seviyesinden oluşuyor. Authentique versiyonunda ABS EBV, acil fren destek sistemi, sürücü, yolcu ve yan hava yastıkları, klima, refakatçi aydınlatma sistemi ve çift optik halojen farlar gibi ekipmanlar standart olarak sunuluyor. 
     Dynamique versiyonunda ise, bu ekipmanlara ek olarak perde hava yastıkları, hız ayar sınırlayıcı, radyo-CD, elektrikli dış dikiz aynaları, sürücü koltuğu yükseklik ayarı, gövde rengi tampon ve yan aynalar standart olarak yer alıyor. 
     Bu versiyonda ayrıca, opsiyonel ''style paketi'' ile sis farları ve alüminyum alaşımlı jantlar, serbest opsiyon olarak ise elektrikli panoramik açılır tavan sunuluyor. 
     
     MOTOR SEÇENEKLERİ 
     Modus'un benzinli motor gamı, 1.4 16V 100 bg ve 1.6 16V 115 bg'den oluşuyor. 1.6 16V motor seçeneği otomatik vitesli olarak sunuluyor. Dizel olarak ise bu yılın ikinci yarısında 80 bg gücünde 1.5 dCi motor piyasaya verilecek. 
     Güvenlik konusunda, bağımsız kuruluş Euro NCAP tarafından gerçekleştirilen testlerden 5 yıldız alan otomobil, İspanya'da yıllık 300 bin araç kapasiteli Valladolid fabrikasında üretiliyor. 
     3 bin 792 milimetre uzunluğundaki Modus'da iki koltuklu konumdan üç koltuklu düzene geçebilen raylı arka koltuklar dikkat çekiyor. Bu model için özel olarak tasarlanmış bisiklet taşıma tertibatı ise ürün gamında aksesuar olarak sunuluyor. 
     ''Son derece kompakt dış boyutlarıyla geniş bir iç mekan sunabilen, hem küçük hem de geniş bir otomobil'' olarak nitelendirilen Modus'un tanıtım kampanyasında, ''İçindeki çocuğu açığa çıkar'' ve ''Büyümek mi, niye ki'' sloganları kullanılacak. 
     
</TEXT>
</DOC>
