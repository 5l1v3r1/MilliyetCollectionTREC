<DOC>
<DOCNO> 342739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun12.html </URL>
<DATE> 2005/05/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Özbekistan'da yeni çatışma 8 asker öldü 
</HEADLINE>
<TEXT>

     Özbekistan’ın Kırgızistan sınırına yakın Tefektoş adlı bir yerleşim biriminde, silahlı kişilerin 8 Özbek askerini öldürdüğü iddia edildi. 
     AP’nin haberine göre, Tefektoş’taki görgü tanıkları, bu sabah tan ağarmadan önce nereden geldikleri bilinmeyen silahlı kişilerle askerler arasında çatışma çıktığını söyledi. Tanıklar, silahlı kişilerin 8 askeri öldürdüğünü, daha sonra Kırgızistan sınırına kaçtığını belirtti. 
     Andican’da kökten dincilikle suçlanan 23 kişinin yargılanmasının protesto edilmesiyle başlayan olaylar isyana dönmüştü. Çatışmalarla birlikte binlerce kişi Kırgızistan sınırını geçerek ülkeden kaçmıştı. 
     Özbekistan Devlet Başkanı İslam Kerimov olaylarda 10 kadar asker ve polisin, bu sayıdan çok daha fazla da göstericinin öldüğünü açıklamıştı. Sivil toplum kuruluşlarıysa ölü sayısının 500 olabileceğini duyurmuştu. 

     
</TEXT>
</DOC>
