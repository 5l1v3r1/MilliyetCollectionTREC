<DOC>
<DOCNO> 320890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/dunya/adun.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumların şeytani planı 
</HEADLINE>
<TEXT>


Kıbrıs Rum Kesimi'nin Adalet ve Kamu Düzeni Bakanı Theodoru, '3 Ekim'e kadar müzakereden kaçacağız. AB'ye girdikten sonra çözüme ihtiyacımız kalmadı. Sorun, AB hukuku içinde yavaş yavaş çözülecek' dedi 

Sefa Karahasan - Lefkoşa 


Kıbrıs Rum Yönetimi Adalet ve Kamu Düzeni Bakanı Doros Theodoru, Rum yönetiminin Türkiye'nin AB'ye üyelik müzakerelerinin başlayacağı 3 Ekim tarihine kadar adada çözüm müzakerelerinden kaçacağını açıkladı. 
Güney Kıbrıs'ta yayımlanan Alithia gazetesinin "Theodoru New York'ta ağzını açtı" başlığıyla manşetten verdiği haberde, "Theodoru, Tasos Papadopulos'un, Kıbrıs sorunundaki bugüne kadar örtbas edilen taktiğini açıklamaya karar verdi" ifadesini kullandı. Gazeteye göre Theodoru, "hükümetin bütün mantığının Kıbrıs'ın AB'ye üye olduğu andan itibaren Kıbrıs sorununu çözmeye ihtiyacının kalmadığı, çözümün artık yavaş yavaş Avrupa normları içine gireceği yönünde olduğunu" anlattı. Alithia, Theodoru'nun açıkladığı taktikleri şöyle sıraladı 
3 Ekim'e kadar müzakerelerden kaçınmaya çalışacağız.Bugüne kadarki çaba, çözümü engellemekti.Kıbrıs sorununun çözümü, zamana yayılarak ve Avrupa Birliği hukuku içinde aranacak. 

Salam politikası 
New York'ta bulunan Theodoru yaptığı açıklamada, 24 Nisan'da yapılan referandumdan çıkan "hayır" yanıtının kendileri için bir başarı olduğunu, çünkü 'hayır' yanıtıyla devlet olmaya devam ettiklerini kaydetti. Bir devlet olarak Avrupa Birliği'ne üye olduklarını vurgulayan Theodoru, "AB'de sesimiz var ve oynayacak role sahibiz" dedi. 
Adada çözüm için acele eden tarafından kendileri değil Türkiye olduğunu belirten Rum bakan, "Biz Türkiye'yi kontrol edecek ve rol sahibi olacağız. Bu, Avrupa çözümüdür. AB çerçevesi içinde, işgalle alakalı olan bütün bu küçük ve çok sayıdaki sorun, AB organlarında ve Türkiye'nin üyelik müzakerelerinde göğüslenecek ve çözüm bulunacak" diye konuştu. 

'Acele etmiyoruz' 
Theoduru, Güney Kıbrıs'ın AB üyeliğinin, Kıbrıs sorununu, "sadece BM tekelinin yeni şartları içinde, sadece çıkarların hesap edildiği BM çerçevesinde tamamen siyasi olmaktan çıkarıp AB çerçevesinde hukuki - siyasi bir konu haline getirdiğini" söyledi. Rum bakan, "Bu AB çerçevesi içinde, faaliyet ve müdahale olanaklarımızın olacağı ve AB'nin hukuk rejimi ile Avrupa normlarını da yanımıza alacağımız ve AB ilkeleriyle şekillenen bu çerçevede Kıbrıs sorununa, BM Genel Sekreteri'nin önerdiğinden çok daha kabul edilebilir bir çözümü aşamalı olarak başarabileceğimiz için iyimser olabiliriz" dedi. 


</TEXT>
</DOC>
