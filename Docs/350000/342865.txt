<DOC>
<DOCNO> 342865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/axspo03.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gemileri yaktı 1-2 
</HEADLINE>
<TEXT>


Galatasaray, liderin yıkıldığı haftada, avantajını kullanamadı, Ali Sami Yen Stadı'ndaki Gençlerbirliği yenilgisiyle hem şampiyonluğu hem de Şampiyonlar Ligi'ne ateşe attı 


90 dakika 

Kaçan balık büyük 
HALİL ÖZER 

Galatasaray, Ali Sami Yen'de yüzyılın fırsatını kaçırdı desek, sanırım yanlış olmaz. Üç gün önce Fenerbahçe'ye beş atmışsın, ardından şampiyonluk yarışındaki ezeli rakibin Ankara'da mağlup olmuş ve sen kendi sahanda şu maçı kazanma adına hiçbir şey yapmadan teslim bayrağını çekmişsin. Şimdi Aslan, avuçlarının içinden kayıp giden koca bir şampiyonluğa ne kadar yansa azdır. 
Artık çok zor... Bundan sonra mucize gerek. Peki neden böyleydi Galatasaray .. Sanki tüm her şeyini Olimpiyat'ta bırakmış gibiydi. Halen 5'liğin sarhoşluğu içindeydi. Gençlerbirliği maçını ne hikmetse garanti görüp, sahaya çıkmışlardı. Oysa Gençlerbirliği, ligin orta alanda en iyi top yapan ve hücumda en iyi atağa kalkan ekibi. Kısacası zaafı affetmiyorlar. Ve affetmediler de. 
Üstelik karşısında da futbol adına hiçbir şey yapamayan, tanınmaz haldeki Galatasaray vardı. Maçın başında gelen gole rağmen Galatasaray, ne savunmada, ne hücumda, ne orta alanda oyuna konsantre olabildi. Top yapamadı, rakibine üstünlük sağlayamadı, baskı kuramadı ve doğal olarak da pozisyon bulamadı. Kısacası futbolun gerektirdiklerinin hiçbirini uygulayamadı. Fenerbahçe maçında her şey yolunda gitmişti. Dün ise hiçbir şey yolunda gitmedi. 
Ve Hagi oyuna damgasını vuran isimdi. Bir beraberlik bile şampiyonluk ibresini lehlerine çevirecekken, ne kadar kötü oynarsa oynasın, Hagi'nin Hakan Şükür'ü çıkarmaması gerekirdi. Futbolu hiç bilmeyen bir kişi bile orada Hakan'ı çıkarmazdı. Kötü olduğuna kabul, ancak zaten mağlupsun. Kaybedecek neyin var Ancak bir gol bile çok şey demek. Böylesine gergin bir atmosferde yerine Cafercan'ı almak ayrı bir olay. 
Kısacası al birini, vur ötekine. Bir yanda Hagi, bir yanda Daum. Ve koca iki takım kimlerin elinde. 

'Yazık çok yazık' 

Galatasaray'ın yenilgisi Hagi'yi şoke etti. Rumen teknik adam, "Korktuğumuz başımıza geldi. Başımız eğik. Önümüzdeki iki maç kaldı ve çok büyük bir fırsat teptik" dedi 

ERHAN TELLİ 

Cim Bom'un sahadan puansız ayrılarak şampiyonluk yarışında ağır yara alması Teknik Direktör Hagi'yi adeta yıktı. Bir haftada 3 maç oynadıklarını kaydeden Rumen hoca, "Gençlerbirliği maçından korkuyordum. Sahada çok iyi çalışan ve her topa müdahale eden güçlü bir takıma karşı mücadele ettik. Korktuğumuz başımıza geldi ve maalesef maçı kaybettik" diye konuştu. 
Maça golle başladıklarını vurgulayan Sarı - Kırmızılı takımın hocası, "Yazık. Çok iyi başlamış ve erken gol bulmuştuk. Bundan sonra daha akıllı oynamamız gerekirken uzun toplarla oynamaya başladık. Başımız eğik. Önümüzde 2 maç var ve çok büyük bir fırsat teptik" ifadesini kullandı. 
Hagi, gazetecilerin çok moralsiz göründüğünü belirtmeleri üzerine ise "Üzülüyorum. Çarşamba akşamı tepelerdeydik, şimdi ise tersi bir durum var. Ben susarak kendi yoluma bakacağım. Zaten boşuna konuşuyorum" yorumunu yaptı. 

Hakan Şükür çileden çıktı 

Sarı - Kırmızılılar'ın golcüsü, ikinci yarıda oyundan alınınca çok sinirlendi. Saha içinde ellerini açıp Hagi'ye tepki gösteren tecrübeli futbolcu, kaptanlık bandını da yere attı 

Galatasaray dün akşam kaybettiği 3 puanın yanı sıra Teknik Direktör Gheorghe Hagi ile Hakan Şükür arasında yaşanan gerilimin de şokuna girdi. Sarı - Kırmızılı takımın gol için bastırdığı dakikalarda Hakan Şükür, Hagi tarafından oyundan alınınca çok sinirlendi. Saha içinde kollarını açarak, "Niye ben " diye bağıran yıldız futbolcu, uzun süre sinirli bir şekilde kulübeye baktı. Sinirlerine hakim olamayan Hakan Şükür, kolundaki kaptanlık bandını da yere fırlattı. Yedek kulübesine gitmeyen yıldız futbolcu, maçın kalan bölümünü saha kenarında kızgın bir şekilde izledi. Şükür'ün oyundan alınmasına sinirlenen taraftarlar ise Hagi'ye, "Malzemeciyi de oyuna sok" diye tepki gösterdi. 
Rumen teknik adam, basın toplantısında Hakan Şükür'ün davranışının kendisi için sürpriz olduğunu dile getirdi. Hagi, "Böyle bir hareket beklemiyordum. Hakan'ın o dakikalarda sinirli ve yorgun olduğunu düşünüyorum" dedi. 
Galatasaray Teknik Direktörü'nün, Hakan Şükür'ün davranışlarını yönetime taşıyıp taşımayacağı merakla bekleniyor. Hagi'nin rapor etmesi durumunda Hakan'a ceza verilmesi gündeme gelecek. 
İkinci Başkan Ergun Gürsoy ise Hakan Şükür'ün oyundan alınmasıyla ilgili olarak yorum yapmak istemediğini söyledi ve "Bu teknik bir konu" dedi. 

'Avantajları kullandık' 

Gençlerbirliği Teknik Direktörü Ziya Doğan, Galatasaray'ın Türkiye Kupası'nı kazanmış olmasının kendileri için avantaj yarattığını söyledi. Doğan, "Galatasaray'ın dezavantajları biçim için avantaj oldu. İlk yarı daha farklı bir skor yakalayabilirdik. İkinci yarı skoru koruma içgüdüsüyle hareket ettik. Bu bir hataydı. Ancak futbolcularımı mücadelelerinden ötürü kutluyorum" dedi. 

Kadıköy'de zafer şart 

Galatasaray, Gençlerbirliği'ne yenilerek sadece şampiyonluk şansını kaçırmadı, ligi ikinci sırada bitirip Şampiyonlar Ligi'ne katılma avantajını da riske attı. Trabzonspor'un Çaykur Rizespor'u yenmesiyle birlikte aradaki puan farkının 2'ye inmesi hesapları karıştırdı. Eğer Galatasaray önümüzdeki hafta Fenerbahçe'ye yenilir, Trabzonspor da Samsunspor'u devirirse, Karadeniz ekibi ikinciliğe yükselecek. Sarı - Kırmızılılar'ın Kadıköy'den bir puanla dönmesi durumunda bile ikili averajdaki üstünlüğü nedeniyle Trabzonspor'a, Samsunspor galibiyeti ikincilik için yetecek. 

Gürsoy'un tadı kaçtı 

İkinci Başkan Ergun Gürsoy, Gençlerbirliği yenilgisinin mazeretinin olamayacağını söyledi. Gürsoy, "Deplasmanda oynar gibiydik. Bu sonuçla ikincilik şansımız da zora girdi. Şampiyonlar Ligi'ne katılabilmek için iki maçımızı da kazanmamız gerekiyor" dedi. Ergun Gürsoy, Hakan Şükür'ün oyundan alınmasının teknik bir konu olduğunu ve yorum yapmak istemediğini belirtti. Hakemin yönetimini de beğenmediğini açıklayan Galatasaray İkinci Başkanı, "Sertliğe çok izin verdi. Kartlarını yeterince iyi kullanmadı" dedi. 

Golü attı özür diledi 

Gençlerbirliği'nin ikinci golünü atarak, Galatasaray'a şampiyonluk yolunda en ağır darbeyi vuran Erkan, karşılaşmadan sonra babasından özür diledi. Yıldız futbolcu, "Babam çok iyi bir Galatasaraylı. Attığım gol Gençlerbirliği'ni sevindirdi ama babamı üzdüğünü biliyorum. Bu yüzden kendisinden özür diliyorum" ifadelerini kullandı. 

'Hakan Yakın geri döner' 

Galatasaray Futbol Şube Sorumluları'ndan Fatih Gökşen, İsviçre'ye giden Hakan Yakın'ın geri döneceğini dile getirdi. Gökşen, yıldız futbolcunun Galatasaray'dan kaçtığı yolundaki iddiaları yalanlayarak, "Biz istemediğimiz sürece kimse kulüpten ayrılamaz. Hakan Yakın'ın da sözleşmesi var. Tedavisini bitirdikten sonra yeniden Türkiye'ye dönecek. Böyle bir sıkıntımız yok" diye konuştu. 

Şanssız Ümit Bozkurt 

Gençlerbirliği'nin savunmadaki başarılı ismi Ümit Bozkurt, Galatasaraylı Cihan'ın attığı ilk golde sakatlanarak oyundan çıkmak zorunda kaldı. Yıldız futbolcunun yapılan ilk kontrollerinde elmacık kemiğinin kırıklığı tespit edildi. Ümit hemen hastaneye kaldırıldı ve tedavi altına alındı. Bu arada Gençlerbirliği kafilesi karşılaşmanın ardından hasteneye koşarak tecrübeli futbolcuyu ziyaret etti. Ümit Bozkurt'un bugün taburcu edilmesi bekleniyor. 

Tribünden manzaralar 

Galatasaraylı taraftarlar, Türkiye Kupası'nda Fenerbahçe'ye karşı alınan 5-1'lik galibiyeti ilginç pankartlarla kutlamayı ihmal etmedi. Sarı - Kırmızılılar maç öncesinde tribünlere ezeli rakibi taşlayan bir sürü pankart astı. İşte Ali Sami Yen'deki dikkat çekici mesajlar 
- Sizin hayal ettiğiniz kupalar bizim müzemizde saklı 
- Şans topu 5 1 çekildi 
- Bu da mı tesadüf Aziz bey 5-1 
- Alo tesadüf hattı. Tel 515 51 51 
- 22 yıllık rüya. K bus oldu sonunda 
- FenerBeşçe 
- Te5adüf oldu galiba 
- 5'i 1 yerde, sıra Kadıköy'de 

SEZONUN KIRILMA NOKTASI 
Gençler sınavı 
Galatasaray, Kadıköy'de ligin en önemli maçına çıkmayı planlarken, Ali Sami Yen'deki Gençlerbirliği sınavı şampiyonluk düğümünü büyük ölçüde çözen bir 90 dakika oldu. Bu maçta beraberliği bile yakalasa, şampiyonluğa ortak olacaktı. Ancak, Fenerbahçe'nin yenilmesiyle önemi daha da artan, kader niteliğindeki maçı kaybederek, 100. yılı çifte kupa ile kapatma fırsatını teptiler, Şampiyonlar Ligi'ni dahi ateşe attılar. Ummadık taş baş yarar atasözünü unuttular. 

MAÇIN HAKEMİ 
Vasat yönetim 
Yunus Yıldırım, 90 dakika boyunca yüksek stres altında geçen mücadelede oyunu kontrol altında tutmaya çalıştı, ancak zaman zaman bunda başarılı olamadı. İkinci yarıdaki müthiş atmosfere rağmen bu baskı karşısında rahat olduğu gözlenen Yıldırım, yine de hatalara düşmekten kendini alıkoyamadı. Çok koşması, pozisyonlara yakın olması, oyuncular arasındaki elektriği bastırması artısıydı. Ancak bazı kararları tartışma yarattı. 

MAÇIN DAKİKALARI 
Çabuk söndü 

4 Ribery sağdan ok gibi sarktı, klasik ortasını yaptı. Necati kafayı vurdu, Ömer topu son anda kornere attı. Kornerden gelen topa Cihan dokundu, Sarı-Kırmızılı takım golünü buldu 1-0 
17 Youla ara pasıyla Ali Tandoğan'ı gördü. Bu oyuncunun şutunu Mondragon önledi. 
27 Uğur'un geri pasını Ali Tandoğan yakaladı. Mondragon iyi bir zamanlamayla yine tehlikeyi savuşturdu. 
31 Galatasaray orta alanda bir top kaptırdı. Ali Tandoğan sağdan sarktı, sıfıra indi, kesti. Youla topla birlikte içeriye girdi 1-1 
40 Başkent ekibi bir korner atışı kazandı. Ali Tandoğan'ın soldan ortasında bütün savunmayı geçen topu arka direkte Erkan şık bir vuruşla ağlara gönderdi, takımını öne geçirdi 1-2. 
45 Ribery, Hakan'ı kaçırdı. Ancak golcü futbolcu kötü vurdu, top kaleci Ömer'in ellerinde kaldı. 
53 Hakan'ın topunu Hasan şutladı, ancak top yine Ömer'in elinde kaldı. 
75 Cihan sağdan kesti, Necati altı pastan kafayı vurdu, top auta gitti. 
83 Youla, Tomas'ın hatasından yararlanarak kaptığı topla Mondragon ile karşı karşıya kaldı. Ancak Kolombiyalı eldiven gol izni vermedi. 

MAÇIN HAYAL KIRIKLIĞI 
Hagi'nin çöküşü 
Gheorghe Hagi'nin takımını böylesine bir maça iyi motive edememesi, arada üç gün olmasına rağmen futbolcuların son derece isteksiz oluşu dikkat çekiciydi. Rumen hoca, futbolcularını ateşlemek için gerek oyun öncesi, gerekse oyun sırasında hiçbir hamlede bulunamadı. Yaptığı hatalı değişikliklerle de Galatasaray'ın maça ortak olmasını engelledi. Hakan Şükür'ü çıkarması en önemli hatasıydı. Bir golün bile hesabının yapıldığı maçta Hagi'nin formsuzluğu, sahadaki futbolcuları aratmadı. 

YILDIZ TABLOSU 
GALATASARAY 1 Mondragon 6 33 Uğur 4 58 Hasan Kabze Dk.46 4 4 Song 5 2 Tomas 5 67 Ergün 5 28 Ribery 5 8 Conceiaço 5 19 Cihan 6 18 Ayhan 5 55 Sabri Dk.46 4 25 Necati 5 9 Hakan Şükür 5 15 Cafercan Dk.72 4 

YEDEKLER 
17 Fevzi, 3 Bülent, 20 Volkan, 23 Zafer 

GENÇLERBİRLİĞİ 1 Ömer 5 5 El Saka 5 14 Ümit 33 İsmail Dk.6 5 6 Erkan 6 20 Uğur 5 44 Erhan 5 22 Ali Tandoğan 5 61 Hakan Dk.63 5 12 Ayman 6 4 Kerem 6 15 Skoko Dk.57 5 8 Mustafa 5 11 Youla 6 
YEDEKLER 
99 Gökhan, 24 Steve, 30 Atilla, 55 Mehmet Naz 



</TEXT>
</DOC>
