<DOC>
<DOCNO> 305860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo40.html </URL>
<DATE> 2005/01/12/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Fenerbahçe-Antalyaspor maçının biletleri maç günü satışa çıkacak 
</HEADLINE>
<TEXT>

     Antalyaspor ile Fenerbahçe arasında 14 Ocak Cuma günü yapılacak maçın biletleri, aynı gün satışa sunulacak. 
     Antalyaspor Kulübü Basın Sözcüsü Necdet Alacan, biletlerin, maçın yapılacağı gün saat 12.00'den itibaren satışa çıkarılacağını ve 8 gişeden satış yapılacağını söyledi. 
     Alacan, açık tribün biletlerinin 10, kapalı tribün biletlerinin 15, Adopen tribünü biletlerinin de 5 milyon liradan satışa çıkarılacağını kaydetti. 
     Atatürk Stadı'nda saat 19.00'da başlayacak Antalyaspor-Fenerbahçe özel karşılaşmasında stadın tamamıyla dolmasını beklediklerini belirten Alacan, Antalyaspor taraftarının bu maça gelerek takımı desteklemesini istedi. 
     Taraftarların, bu maçta yeni transferleri görme olanağı bulacağını da dile getiren Alacan, ''Bu maçta yeni transferlerimizi deneyerek takımımızın gerçek gücünü görme imkanı bulacağız'' dedi. 
     
</TEXT>
</DOC>
