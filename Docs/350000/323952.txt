<DOC>
<DOCNO> 323952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun12.html </URL>
<DATE> 2005/03/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kuzey Kore, yarım asırdan sonra Güney Kore'den elektrik alıyor 
</HEADLINE>
<TEXT>

     Kuzey Kore, yaklaşık yarım asırdan sonra Güney Kore'den elektrik almaya başladı. 
     Güney Kore şirketi Korea Electric Power, yaklaşık yarım asırdır kesik olan elektrik hatlarından enerji verilmeye başlandığını ve elektriğin sınırdaki Kaesong sanayi parkındaki Güney Kore fabrikalarında kullanılacağını açıkladı. 
     Şirket açıklamasında, ''Güney Kore'nin elektrik vermesinin tarihi bir anlamı var, çünkü iki Kore'nin ayrılmasından bu yana Güney'den gelen elektrik ilk kez sınırı geçiyor'' ifadesi yer aldı. 
     Elektrik hattı 1948'de kesilmişti. 2000'de yapılan tarihi zirveden sonra taraflar arasında bir uzlaşma dönemi başlamış, bu çerçevede Güney Kore, iki taraf arasındaki sınıra 10 kilometre uzaklıktaki Kaesong parkını inşa etmişti. 
     Bu proje, Kuzey Kore'nin arsa ve ucuz işgücü temin etmesini, Güney Kore'nin de altyapı hizmeti sunmasını öngörüyor. Parkta 15 Güney Koreli şirketin faaliyetine izin veriliyor. Bunlardan üçünde mutfak malzemesi ve giysi üretimi başladı. 
     
</TEXT>
</DOC>
