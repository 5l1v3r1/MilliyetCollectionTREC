<DOC>
<DOCNO> 333986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/soneko10.html </URL>
<DATE> 2005/04/16/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Hisarcıklıoğlu Biz kimsenin arka bahçesi olamayız... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Odalar Birliği'nin kamuoyunda edindiği saygınlığı korumak için siyasete karşı hep muhafaza tetiği eşit mesafeyi bundan sonra da korumaya dikkat etmesi gerektiğini belirterek, ''Biz kimsenin arka bahçesi olamayız. Bizim takip edeceğimiz tek siyaset, ekonominin büyümesi ve ülkemizin kalkınması siyasetidir'' dedi. 
     Odalar Birliği'ne bağlı 364 oda ve borsanın yönetimine yeni seçilen yönetim kurulu başkanları, bugün TOBB merkezinde, tanışma amacı ile bir araya geldi. 
     TOBB Başkanı Rifat Hisarcıklıoğlu, toplantının yapıldığı salona, yönetim kurulu başkanlarının yoğun alkışları altında girerek oda ve borsa başkanlarını selamladı. Daha sonra bir konuşma yapan Hisarcıklıoğlu, zorlu ve uzun bir seçim maratonunun geride bırakıldığını, bundan dolayı herkesi ayrı ayrı kutladığını söyledi. 
     Oda ve borsa başkanlarının ülke ekonomisinin geleceğinin şekillenmesinde çok önemli bir görev ve sorumluluk yüklendiğini belirten Hisarcıklıoğlu, ''Asla unutmayalım ki bu makamlar hepimiz için geçicidir. Kalıcı olan ise yarın arkamıza dönüp baktığımızda onur duyacağımız eserlerdir. Çocuklarımıza bırakacağımız ismimiz ve itibarımızdır'' dedi. 
     
     ''UÇURUMUN KENARINDAN DÖNÜŞ'' 
     ''Son 4 yılda ülkemiz uçurumun kenarından dönmüşse, bunda en büyük pay sizlerindir'' diyen Hisarcıklıoğlu, işadamlarının büyük acıları sabırla göğüslediğini, umutsuzluğa kapılmadığını ve büyük Türkiye'nin yeniden inşasında yeniden yer aldığını söyledi. Şimdi, bir dünkü Türkiye'ye bir de bugünkü Türkiye'ye baktığında, dün, 2001 krizinin hemen sonrasında yaralı ve mutsuz olduklarını anlatan Hisarcıklıoğlu, ancak şimdi kendilerine güvendiklerini, bugün geldikleri noktada, reel sektörün katlandığı fedakarlıkların payının büyük olduğunu kaydetti. 
     Hisarcıklıoğlu, şöyle devam etti 
     ''Bizler Türkiye'nin dengeleri düzelmeden hayatımızın ve işlerimizin iyiye doğru gidemeyeceği ilkesine inanarak, üzerimize düşeni yaptık. Türkiye ekonomisinin, kamu kesimi kemer sıkarken, özel sektöre dayalı olarak hızlı bir biçimde toparlanabileceğini herkese gösterdik. Kat ettiğimiz mesafenin önemli olduğunu hiç akıldan çıkarmayalım. Artık bu iktisadi toparlanma sürecini istihdam sağlayan kalıcı bir büyüme sürecine dönüştürmek zorundayız. Açıktır ki bizler bunu da başarabiliriz. Yeter ki eşit şartlarda rekabetin ilke olduğu kurumların ve kuralların hakim olduğu bir ortamda iş yapabilelim.'' Kriz ortamında Odalar Birliği'nin yaptığı çalışmaları konuşmasında ayrıntıları ile anlatan Hisarcıklıoğlu, TOBB'un bugün sadece yurtiçinde değil, yurtdışında da saygı duyulan ve görüşleri alınan bir kurum haline gelirken, karar alma merkezleri içinde de bir çekim merkezine dönüştüğünü söyledi. 
     Hisarcıklıoğlu, bugün TOBB'un odaları ve borsaları ile birlikte Türkiye'nin nabzını en iyi şekilde tutan, en çok sözü ve görüşleri dinlenen, eleştirmenin ötesinde somut öneriler getiren ve bunların hayata geçirilmesini başaran, bu sayede de yurtiçinde değil yurtdışında da büyük prestij sağlayan bir noktaya gelmişse bunu hep birlikte çalışarak sağladıklarını anlattı. 
     
     ''BİZ KİMSENİN ARKA BAHÇESİ OLMAYIZ'' 
     Bugün şehirlerde model haline gelen kamu-özel sektör birlikteliğinin örnek alınması ve bölgelerdeki kamu idarecileri ile yakın bir çalışma ortamı kurulması gerektiğine değinen Hisarcıklıoğlu, artık oda ve borsalarda seçim döneminin de geride kaldığını söyledi. 
     Seçimlerdeki rekabetin de geride kaldığına dikkat çeken Hisarcıklıoğlu, şöyle devam etti 
     ''Zaman birlik zamanıdır, birlikte hizmet zamanıdır. Öte yandan kamuoyunda edindiğimiz saygınlığı korumak için siyasete karşı hep muhafaza ettiğimiz eşit mesafeyi bundan sonra da korumaya dikkat etmeliyiz. Biz kimsenin arka bahçesi olmayız. Bizim takip edeceğimiz tek siyaset ekonominin büyümesi ve ülkemizin kalkınması siyasetidir.'' Çocuklarına gurur duyacakları bir ülke bırakmak için el ele gayret göstermeye, bu ülkenin sorumluluğunu taşımak için birbirlerine omuz vermeye devam etmeleri gerektiğini de vurgulayan Hisarcıklıoğlu, ''Ben sizlere ve bu büyük camianın başarı inancına ve azmine inanıyorum. Sizlerle birlikte omuz omuza çalışmaktan dolayı da büyük bir gurur duyuyorum'' dedi. 
     Hisarcıklıoğlu'nun bu sözleri, salonda bulunan oda ve borsa başkanlarının yoğun alkışları ve ''bravo'' tezahüratları ile karşılandı. Hisarcıklıoğlu, konuşması boyunca zaman zaman aynı tezahüratlarla karşılandı. 
     Öte yandan toplantıya katılan oda ve borsa başkanları, salona sığmadı. Bazı oda ve borsa başkanları toplantıyı ayakta izledi. 
     
</TEXT>
</DOC>
