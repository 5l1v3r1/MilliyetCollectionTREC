<DOC>
<DOCNO> 312723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur20.html </URL>
<DATE> 2005/02/05/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Sivas, Kayseri ve Adıyaman'da 536 köy yolu ulaşıma kapandı... 
</HEADLINE>
<TEXT>

     Yurdun büyük bölümünde etkili olan soğuk hava ve kar yağışı yaşamı olumsuz etkiliyor. 
     Sivas Valiliği bünyesinde oluşturulan kriz merkezinden alınan bilgiye göre, kar yağışı ve tipi nedeniyle merkez ve ilçelere bağlı 181 köy yolu ulaşıma kapalı bulunuyor. 
     Karayolları ekipleri, kapalı köy yollarından 100'ünün açılması için çalışmalarını sürdürüyor. 
     Öte yandan, ağır kış şartları nedeniyle 38 köye elektrik verilemediği, 36 köyle de telefon hatlarındaki arıza nedeniyle haberleşme sağlanamadığı bildirildi. 
     
     BOLU DAĞI DÜZCE KESİMİNDE YOĞUN SİS 

     Bolu Dağı'nın Düzce kesiminde, yoğun sis nedeniyle görüş mesafesi 40 metreye kadar indi. 
     Karayolları ve trafik ekipleri, Bolu Dağı kesiminde sis işaret lambalarını yakarak geçişleri kolaylaştırmaya çalışıyor. Ekipler, ayrıca, sürücüleri yavaş gitmeleri konusunda uyarıyor. 
     Öte yandan, D-655 Düzce-Akçakoca karayolunun Tepeköy mevkiinde de sisin etkili olduğu bildirildi. 
     
     KAYSERİ 

     Kayseri'de, dün gece başlayan ve aralıklarla devam eden kar yağışı nedeniyle Sarız, Pınarbaşı, Yahyalı, Develi ve Akkışla ilçelerine bağlı 55 köy yolu ulaşıma kapandı. 
     Köy Hizmetleri İl Müdürlüğü'ne bağlı ekipler, kapanan köy yollarını ulaşıma açmak için çalışmalara başladı. 
     Bölge trafik ekipleri, Kayseri-Malatya karayolunun Mazıkıran, Kayseri-Kahramanmaraş karayolunun Dokuzdolambaç bölgelerindeki tipi nedeniyle, sürücüleri dikkatli seyretmeleri konusunda uyarıyor. 
     
     ADIYAMAN 

     Adıyaman'da yoğun kar yağışı nedeniyle, merkez ilçenin dağlık kesimleri ile Çelikhan, Sincik, Gölbaşı, Gerger ve Besni ilçelerine bağlı toplam 300 köy ve 400 mezra yolu ulaşıma kapalı bulunuyor. 
     Köy Hizmetleri İl Müdürü Eşref Keser, yaptığı açıklamada, kar yağışının devam etmesi nedeniyle köy yollarını ulaşıma açık tutmakta güçlük yaşadıklarını belirtti. 
     Keser, kapanan köy yollarını açmak için 12 ekibin çalışmalarını aralıksız sürdürdüğünü kaydetti. 
     
     BOLU 

     Bolu'da, aralıksız devam eden kar yağışı sonrasında Kartalkaya Kayak Merkezi'nde kar kalınlığı 1 metre 10 santimetreye ulaştı. 
     Meteoroloji Müdürlüğü yetkilileri, kar yağışının özellikle yüksek kesimlerde 3 gün boyunca süreceğini bildirdi. 
     
</TEXT>
</DOC>
