<DOC>
<DOCNO> 310390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonyas12.html </URL>
<DATE> 2005/01/28/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Cat Stevens, tsunamizedeler için Endonezya'da sahneye çıkıyor 
</HEADLINE>
<TEXT>

     Yusuf İslam adını alarak 30 yıl önce Müslümanlığı seçen İngiliz şarkıcı Cat Stevens, tsunami kurbanları yararına gelecek hafta Endonezya'nın başkenti Cakarta'da konser verecek. 
     Ünlü şarkıcı internet sitesinden yaptığı açıklamada, felaketin vurduğu Açe bölgesine giderek dua etmek ve ayrıca Endonezya'da kendisine ait yardım kuruluşu Small Kindness'ın temsilciliğinin açılışını yapmak istediğini bildirdi. 
     Yusuf İslam, ''Bu Cat Stevens'ın dönüşü değil, bunu daha çok Müslüman ve sanatçı olarak acımı ifade etmek için doğal bir yanıt olarak görüyorum'' dedi. 
     Ünlü şarkıcı, felaketin ardından Norveçli grup A-Ha'dan Magne Furuholmen ve İngiliz grup Travis'ten Neil Pirmrose ile ''Indian Ocean'' Hint Okyanusu adlı bir şarkı yaptı. 
     Güney Asya ülkeleriyle birlikte Endonezya'yı da vuran felaketten önce Alanis Morissette, Alicia Keys, Missy Elliott ve Norah Jones terör endişesiyle Cakarta konserlerini iptal etmişlerdi. 
     
</TEXT>
</DOC>
