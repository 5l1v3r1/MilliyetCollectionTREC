<DOC>
<DOCNO> 326158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/yazar/asik.html </URL>
<DATE> 2005/03/23/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Urfa efsanesi 
</HEADLINE>
<TEXT>


Kimi söylentiler vardır ki, doğrulanması çok kolay olduğu halde kimse doğrulamaz, söylenti giderek efsaneye bazen de korkuya, k busa dönüşür... 
Bunlardan biri de, İsrail'in GAP bölgesinde özellikle Urfa'nın Harran Ovası'nda büyük araziler kapattığıdır... 
Arkadaşımız Oral Çalışlar, bu efsanelerin gerçeklik derecesini Urfa Barosu Başkanı Müslüm Akalın'a soruyor... Akalın anlatıyor 
- 3083 sayılı kanuna göre Urfa'nın toprakları özel bir denetim altında. Bu topraklardaki mülkiyet yine özel statüye tabi. Urfa'da bir kişi sulu arazide 600 dönümden, kuru arazide 2000 dönümden fazla toprağa sahip olursa, bu miktarın üzerindeki arazi devlet tarafından kamulaştırılabilir. Bu kanun nedeniyle büyük arazi sahipleri, ya arazi fazlasını sattılar ya da çocukları arasında pay ettiler. Bu kadar özel statüye sahip topraklarda, yabancıların mülk edinmesi çok zordur ve Tarım Reformu Genel Müdürlüğü'nün denetimine tabidir. Arazi sınırlaması yalnız Türk uyruklular için değil, aynı zamanda yabancı uyruklular için de geçerlidir... 
Müslüm Akalın, ne İsraillilerin ne de Sabancı'nın Urfa'da toprak aldığını duyduğunu ekliyor. Kaygılanacak bir durum yok. 

Yeşil sermayeli kuruluş Endüstri Holding'de 300 trilyon lira buharlaşmış. 
Holdinge para yatıran vatandaşlar, paralarının üstüne bir bardak zemzem suyu içebilirler... 
Haldun Ertem 

Çanakkale içinde Çanakkale deyince orada 250 bin şehit verdiğimiz dile getirilir. Başbakan Erdoğan da 270 bin şehitten söz etti Çanakkale törenleri sırasında. Prof. Toktamış Ateş, Genelkurmay'a göre şehit sayısının "60 bin" dolayında olduğunu anımsatıyordu dünkü yazısında. 
Bir başka efsane de tıbbiye son sınıf öğrencilerinin tümünün Çanakkale'de şehit olduğudur. Toktamış Ateş, bunun doğru olmadığını, ancak İstanbul Lisesi son sınıf öğrencilerinin tümünün Çanakkale'de şehit ya da gazi olduğunu yazıyor. Okulun renkleri o yüzden sarı - siyah imiş. 

Dini söylemlerle para toplayan Endüstri Holding'in halkı dolandırdığı ortaya çıkmış... 
Dini söylemlerle oy toplayanların halkı dolandırdığı da ortaya çıkar mı dersiniz 
Arif Ayhan 

Kurtoğlu geliyor Dünya Bankası Başkanı Wolfensohn'un yerine ABD Savunma Bakan Yardımcısı Wolfowitz'in gelmesi söz konusu... Biri Almanya, diğeri Polonya asıllı. İkisinin soyadı da kendi dilinde "Kurtoğlu" anlamına geliyor. Bizde de yaygındır "Kurtoğlu" soyadı. Hatta fıkraları vardır. Ağanın biri fiyakalı olsun diye Kurtoğlu soyadını almış. Bir süre sonra adamlarından birine sormuş "Söyle bakalım, benim soyadım neydi " 
Adam düşünmüş taşınmış... Bulamamış 
- Kusura bakma ağam, demiş, bir hayvanın oğluydun ama hangisinindi unuttum. 

Deli gömleği Yeni Ceza Yasası'nda düşünce yaşamına deli gömleği giydirecek maddelerden biri daha 
Madde 305 - Temel milli yararlara karşı fiillerde bulunmak maksadıyla veya bu nedenle yabancı kişi veya kuruluşlardan doğrudan doğruya veya dolaylı olarak kendisi veya başkası için maddi yarar sağlayan vatandaşa, üç yıldan on yıla kadar hapis ve on bin güne kadar adli para cezası verilir. Yarar sağlayan veya vaat eden kişi hakkında da aynı ceza uygulanır. 
Temel milli yararlar deyiminden bağımsızlık, toprak bütünlüğü, milli güvenlik, cumhuriyetin Anayasada belirtilen temel nitelikleri anlaşılır." 
Suç eğer basın yoluyla işlenirse yarı oranda artırılıyor. 
Yasanın gerekçesinde suç örnekleri veriliyor 
"... Para, yarar veya vaat kabulü suretiyle bugün Türk askerinin Kıbrıs'tan çekilmesi veya bu konuda Türkiye aleyhine bir çözüm yolunun kabulü için veya sırf Türkiye'ye zarar vermek maksadıyla, tarihsel gerçeklere aykırı olarak, Birinci Dünya Savaşı sonrasında Ermenilerin soykırımına uğradıklarının basın ve yayın yoluyla propagandasının yapılması gibi" 
Basınla ilgili konularda uzman Avukat Fikret İlkiz diyor ki 
- Bu madde ile herkesin resmi görüşe uygun düşünmesi isteniyor. Aydınlar, gazeteciler, panelde konuşanlar, sivil toplum kuruluşları, bu maddeyle aniden "sanık" olabilirler. Avrupa Birliği fonlarından para alan sivil toplum kuruluşları yabancılardan "maddi yarar" sağlamış sayılırsa, cezası üç yıldan on yıla kadar hapistir. 



</TEXT>
</DOC>
