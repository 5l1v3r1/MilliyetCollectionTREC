<DOC>
<DOCNO> 317994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur15.html </URL>
<DATE> 2005/02/23/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yedizlerin annesinden "bahis" tepkisi .. 
</HEADLINE>
<TEXT>

     Arzu ÇETİK İZMİR, DHA 
     

      İZMİR'in Aliağa İlçesi'nde aşılama yöntemiyle yediz bebeğe hamile kalan Sibel Deniz, "Benim ve bebeklerin sağlığında sorun olmadıktan sonra, bir anne olarak bebeklerin hepsini doğurmak istiyorum'' dedi. 
     Dünyada ilk kez ABD'de bir kadının yedizlere hamile kaldığını, bebeklerden bir kısmının alınması önerisine karşı çıkıp yedisini de sağlıklı bir şekilde dünyaya getirip büyüttüğünü öğrenen Sibel Deniz, henüz kesinleştirmemekle birlikte aynı kararı verebileceğini söyledi. 
     Hamileliğinde 8.5 haftayı geride bırakan bir çocuk annesi 34 yaşındaki Sibel Deniz ve eşi Hüseyin Deniz, bebeklerin sayısının fetal redüksiyon' yöntemiyle 3'e düşürülüp düşürülmemesi için karar verecek. Kesin karar için önlerinde 2.5 hafta kalan Deniz çifti, "Karar vermek çok zor'' dedi. 
     8 yıl çocuk sahibi olamayan ve 3 yıl önce yine aşılama yöntemiyle İbrahim Özer adını verdikleri bir erkek çocuğuyla annelik duygusunu tadan Sibel Deniz, yavaş yavaş karnındaki bebekleri hissetmeye başladığını söyledi. Deniz, "Gün geçtikçe karar vermekte zorlanıyorum. Yediz bebek sürprizi çok güzel duygular yaşatıyor. Kelimelerle ifade etmekte zorlanıyorum. İkinci bir çocuk düşünürken yediz haberi aldık. Hala şoku atlatmış değilim'' dedi. 
     
     GECE UYKULARIMIZ KAÇIYOR 
     Sibel Deniz, doktorun yedi bebeğin sağlıklı doğma ve yaşama ihtimaline yüzde 20 şans verdiğini belirterek şöyle dedi 
     "Aslında bebeklerin hepsini istiyorum. Ama doktorumun yüzde 20 şans vermesi beni biraz korkutuyor. Bebeklerin hepsinin sağlıklı bir şekilde doğup yaşayabileceğini bilsem, bana da sağlık yönünden bir sakıncası olmasa, emin olabilsem hepsini doğurmak istiyorum. Kafamda soru işaretleri var. 7 çocuğun hepsinin sağlıklı doğmama riski, 7'si de doğsa bakabilir miyim endişesi bizi düşündürüyor. Ama önce sağlık diyoruz. Eşimle önümüzdeki günlerde kesin kararı vereceğiz.'' Tüpraş'ta işçi olarak çalışan ve 600 YTL 600 milyon lira ücretle evinin geçimini sağlamaya çalışan Hüseyin Deniz de eşiyle aynı duyguları paylaştığını dile getirdi. Hüseyin Deniz, "Çok zor bir karar olacak bizim için. Gönlümden hepsinin dünyaya gelmesini geçiriyorum. Yediz bebek haberini aldığımızda evimiz birkaç gün ziyaretçilerle doldu taştı. Ne olduğunu anlayamadık. Rüya gibiydi. Daha yeni yeni eşimle yalnız kalıyoruz. Başımızı yastığa koyduğumuzda uykularımız kaçıyor'' dedi. 
     8 yıl çocuk özlemi çektiklerini söyleyen Hüseyin Deniz, "Allah sanki bize ilk çocuğumuz İbrahim Özer ve yediz bebekle birlikte her yıla bir çocuk verdi. Bunu düşününce daha da duygulanıyorum. 11'inci haftaya doğru geldikçe karar vermenin heyecanı bizi sarıyor. Yine de son karar doktorumuz Özer Gürbüz'ün olacak. O'na çok güveniyoruz'' diyerek kararsızlığını dile getirdi. 
     
     BAHİSLERE ANNEDEN TEPKİ 
     Öte yandan bebeklerin bakımı için bebeklerin kaçının yaşayacağı, ne zaman doğacığı şeklinde bahis oynatılarak sponsor bulunması şeklinde ortaya atılan önerilere anne Sibel Deniz tepki gösterdi. Deniz, "Bahisler çok çirkin şeyler. Bu iş iddiaya bakmıyor. Önemli olan benim ve bebeklerimin sağlığı'' dedi. 
     İlginç yardım teklifleri geldiğini de hatırlatan Deniz, "Sadece Aliağa Belediye Başkanımız Tansu Kaya 5 bin YTL 5 milyar lira değerinde çek vererek, belediye kreşlerine kapılarının açık olduğunu belirtip, sonsuz yardımda bulunacaklarını söyledi. Bunun dışında resmi bir teklif yok. Doktorum ya da basın aracılığıyla çeşitli sponsorluk tekliflerini duyuyoruz. Kimisi inek vermek istiyor. Herkese çok teşekkür ediyoruz'' diye konuştu. 
     Hüseyin Deniz, yediz hamilelikle birlikte çevrelerinden büyük destek aldıklarını ifade etti. Deniz, "İş yerinde, kahvehanede arkadaşlar adımı unuttu artık. Beni yediz babası' diye çağırıyorlar. Bir anda Türkiye'nin en çok konuşulan çifti olduk'' dedi. 
     
     YÜK DOKTORDA 
     Yedizlerin doktoru Central Hospital Başhekimi Kadın Hastalıkları ve Doğum Uzmanı Opr. Dr. Özer Gürbüz, bebeklerin yedisinin dünyaya sağlıklı gelme ve yaşama şansının yüzde 20 olduğunu hatırlattı. Opr. Dr. Özer Gürbüz, "Fetal redüksiyon dediğimiz, özellikle üçüz ve daha fazla olan gebeliklerde çiftlerin isteği halinde rahim içine girilerek bebeklerin istenilen sayıya düşürülmesi işleminden yanayım. Dünya tıp otoriteleri bu düşünceden yana. Bebek sayısının düşürülmesi diğer bebeklerin şansını arttırır. Üç bebeğin sağlıklı olarak doğma şansı yüzde 77. Amacımız bebeklerin yaşaması için tüm riskleri en aza indirmek. Aile kararı bana bırakıyor. Bu da beni vicdani sorumluluk altında bırakıyor'' dedi. 
     Bebeklerin doğumdan sonra yeni doğan yoğun bakım ünitesinde bakıma alınmasının şart olduğuna dikkat çeken Opr. Dr. Gürbüz, "Bir üniversite ile işbirliği yaparak, bebeklerin doğumdan sonra yeni doğan yoğun bakım ünitesinde tedavi altın alınmasını sağlayacağız. Doğum 27 veya 28'inci haftada erken olacak. Dünyanın gözü bizde. Bebekler sağlıklı doğar ve yaşarsa bu Türk tıbbının başarısı olacak'' şeklinde konuştu. 
     
</TEXT>
</DOC>
