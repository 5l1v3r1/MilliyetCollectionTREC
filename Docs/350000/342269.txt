<DOC>
<DOCNO> 342269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo28.html </URL>
<DATE> 2005/05/13/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Galatasaraylı Ayhan Fenerbahçe'nin puan kaybetmesini bekleyeceğiz 
</HEADLINE>
<TEXT>

     Türkiye Kupası’nı ezeli rakipleri Fenerbahçe’yi 5-1 yenerek müzesine götüren Galatasaray’da futbolcular, gözünü lig şampiyonluğuna çevirdi. 
     Florya Metin Oktay Tesisleri’nde sabah yapılan antrenmanın ardından sarı-kırmızılı futbolculardan Ayhan, basın mensuplarının sorularını yanıtladı. 
     Türkiye Kupası’nın, Fenerbahçe ile finali oynamaları nedeniyle ayrı bir önem kazandığını anlatan Ayhan, "100. yılımızda taraftar ve camiamıza bu kupayı hediye etmek istiyorduk, bunu da başardık" dedi. 
     Ligde Fenerbahçe ile çok önemli bir maç daha yapacaklarını anlatan Ayhan, şunları söyledi 
     "Türkiye Kupası ile lig birbirinden çok farklı. Biz kazandığımız maçı geride bıraktık ve tamamen lige konsantre olduk. Şimdi Gençlerbirliği, Fenerbahçe ve Denizlispor ile maçlarımız var. Her şey bizim elimizde değil. Fenerbahçe’nin de puan kaybetmesi lazım. Biz kendi maçlarımızı kazanıp onların puan kaybetmesini bekleyeceğiz. 
     Fenerbahçe ile gerçekten çok ciddi bir oynayacağız. Futbolda dün ile yaşanmıyor. Hep geleceğe bakmak gerekiyor. Şükrü Saracoğlu Stadı’nda çok güzel bir maç olacak ve öncesinde puan kaybederlerse de final olabilir. Amacımız en iyi şekilde maçı bitirmek. Kendimize güveniyoruz. Fenerbahçe eğer Ankaragücü’ne takılırsa, bizim maç tamamen final havasında geçer ve kazanan şampiyonluğunu ilan eder." Ayhan, bu sezon takımdaki performansının geçen sezonlara oranla çok daha yüksek olduğunun hatırlatılması üzerine, tek değişikliğin oynadığı mevki olduğunu kaydederek, "Geçtiğimiz sezonlanda ön liberi gibi oynuyordum ama bu sezon daha ofansif bir yerde oynama imkanı buldum. O yüzden sanırım daha fazla gündeme geliyorum. Bu sezon benim açımdan gayet iyi geçiyor" dedi. 
     
</TEXT>
</DOC>
