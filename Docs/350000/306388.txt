<DOC>
<DOCNO> 306388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun15.html </URL>
<DATE> 2005/01/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sarkozy, Türkiye için Chirac'a meydan okuyor 
</HEADLINE>
<TEXT>

     Fransız basını, ''Cumhurbaşkanı Jacques Chirac ve iktidardaki Halk Hareketi Birliği UMP lideri Nicolas Sarkozy arasındaki çekişmenin, Türkiye, AB, göçmenler ve vergilerin düşürülmesi konusundaki görüş ayrılıkları yüzünden büyüdüğünü'' yazdı. 
     Sarkozy'nin dün basına yaptığı açıklamaları manşete taşıyan gazeteler, ''UMP liderinin, Chirac'a artık açık şekilde meydan okuduğu'' yorumunu yaptılar. 
     Fransız gazeteleri, Chirac ve Sarkozy arasındaki güç çekişmesinin iktidardaki UMP ve bakanlar kurulu içindeki görüş ayrılıklarını da derinleştirdiği görüşünde birleştiler. 
     Le Figaro gazetesi, ''Sarkozy, farklılığını ortaya koydu'' başlığıyla verdiği haberde, UMP liderinin 6 Mart'ta yapılacak oylama ile partinin Türkiye konusundaki tavrına açıklık getirmesini isteğini bildirdi. 
     Gazete, Türkiye'nin AB üyeliğini destekleyen Chirac'ın aksine Sarkozy'nin Türkiye'ye ''özel ortaklık'' verilmesini savunduğunu hatırlattı. 
     Le Monde gazetesi de ''Türkiye ve göç konusunda Sarkozy, Chirac'a meydan okuyor'' başlığıyla yine manşetten verdiği haberde, UMP liderinin 6 Mart'ta, ''Türkiye'nin üyeliği'', ''AB anayasası'' ve ''nasıl bir Avrupa istiyoruz'' konularında parti içinde oylama yapılmasını istediğini belirtti. 
     Gazete, Sarkozy'nin ülkeye gelecek göçmenler için kota konulması ve Fransa'nın bu konuda daha seçici olmasını istediğini bildirdi. 
     Liberation ise ''Sarkozy, Chirac karşıtı kampanyasını başlattı'' başlığıyla verdiği haberde, Sarkozy'nin, 2007 yılında yapılacak cumhurbaşkanlığı seçimleri için UMP adayının parti tarafından belirlenmesine ilişkin önersini ön plana çıkarttı. 
     
</TEXT>
</DOC>
