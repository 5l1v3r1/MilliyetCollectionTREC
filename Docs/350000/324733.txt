<DOC>
<DOCNO> 324733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko07.html </URL>
<DATE> 2005/03/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Taşıt üretiminde ilk iki ayın lideri Ford Otosan oldu 
</HEADLINE>
<TEXT>

     Bu yılın ilk iki ayında en fazla taşıt aracını Ford Otosan üretti. Ford Otosan, ilk iki ayda 125.8 bin adet olan taşıt araçları üretiminde 35 bin araçla ve 86 bin olan taşıt ihracatında da 26.4 binle ilk sırada yer aldı. 
     Otomotiv Sanayii Derneğinin OSD verilerine göre, ocak-şubat dönemindeki toplam taşıt araçları üretimi 125 bin 811 adet oldu. Üretim, geçen yılın eş dönemindeki 109 bin 
     355'lik düzeyine göre yüzde 15 arttı. 
     Otomobil üretimi yüzde 1 artarak 60 bin 862'ye çıktı. 
     Toplam ticari araç üretimi de yüzde 39'luk artışla 60 bin 78'e ulaştı. 
     
     FORD OTOSAN İLK SIRADA 
     Fabrikalara göre bakıldığında, üretimde Ford Otosan ilk sırada yer aldı. Ford Otosan, ilk iki ayda toplam 34 bin 960 adet taşıt aracı üretti. Firma toplam üretimde yüzde 28'lik paya sahip oldu. 
     Toyota 23 bin 229 araç üretimiyle ikinci, Tofaş 22 bin 387 araç üretimiyle üçüncü oldu. Toyota toplamda yüzde 18.5, 
     Tofaş yüzde 17.8 oranında pay aldı. 
     Daha sonra 20 bin 805 araç üretimiyle Oyak Renault, 10 bin 150'yle Hyundai Assan, 2 bin 842'yle Türk Traktör, 2 bin 189'la BMC geldi. 
     
     OTOMOBİL ÜRETİMİNDE TOYOTA İLK SIRADA 
     Otomobil üretiminde ise lider Toyota oldu. İlk iki ayda 60 bin 862 adet olan otomobil üretiminin, yüzde 38 
     oranındaki 23 bin 229'luk bölümünü Toyota gerçekleştirdi. 
     Oyak Renault yüzde 34 oranındaki 20 bin 805 otomobil üretimiyle ikinci, Tofaş yüzde 17 oranındaki 10 bin 185 otomobille üçüncü sırada yer aldı. 
     
     DİĞER ARAÇLAR 
     Kamyonet üretiminde ise Ford Otosan ilk sırada bulunuyor. Ocak-şubat döneminde 49 bin 882 adet olan kamyonet üretiminin, yüzde 63 oranındaki 31 bin 348'lik bölümünü Ford Otosan yaptı. Ford Otosan'ı 12 bin 202 kamyonetle Tofaş, 4 bin 75 kamyonetle Hyundai Assan izledi. 
     İki ayda 4 bin 14 adet büyük kamyon üretiminde yüzde 38 payla Mercedes Benz Türk, 904 adet olan küçük kamyon üretiminde yüzde 42 payla A.I.O.S birinci oldu. 
     Minibüs üretiminde yüzde 66 payla Ford Otosan, midibüste yüzde 48'le A.I.O.S., otobüste yüzde 34'le Mercedes Benz Türk, traktörde yüzde 58'le Türk Traktör lider konumda bulunuyor. 
     
     İHRACATIN LİDERİ FORD OTOSAN 
     Türkiye'nin ocak-şubat döneminde taşıt araçları ihracatı 86 bin 38 adet olarak gerçekleşti. İhracatta geçen yılın aynı ayındaki 63 bin 568'lik düzeyine göre yüzde 35.3'lük hızlı bir artış gözlendi. 
     Taşıt ihracatında da Ford Otosan ilk sırada yer aldı. 
     Ford Otosan'ın iki aydaki ihracatı, yüzde 124.8 büyüyerek 26 bin 425'e çıktı. 
     Toyota 20 bin 586 adetlik ihracatla ikinci, Tofaş 15 bin 641 adetle üçüncü sırada yer aldı. Toyota'nın ihracatı yüzde 26.2, Tofaş'ın ihracatı yüzde 19.3 arttı. 
     Oyak Renault'nun ihracatı yüzde 7.7 azalarak 14 bin 708'e gerilerken, Hyundai Assan'ın ihracatı yüzde 68.6 
     artarak 5 bin 99'a çıktı. 
     Daha sonra 948 adetlik taşıt ihracatıyla Türk Traktör, 779'la Uzel, 640'la Mercedes Benz Türk, 351'le Honda 
     Türkiye, 291'le BMC, 196'yla MAN, 177'yle Otokar geldi. 
     
</TEXT>
</DOC>
