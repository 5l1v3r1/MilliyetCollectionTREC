<DOC>
<DOCNO> 314078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun39.html </URL>
<DATE> 2005/02/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
KKTC'de propaganda evlere ve kahvelere yöneldi 
</HEADLINE>
<TEXT>

     KKTC'de 20 Şubat'ta yapılacak erken genel seçimlere yönelik propaganda faaliyetleri, hava şartlarının da etkisiyle yoğun olarak ev ve köy ziyaretlerine odaklandı. Siyasi partilerin bazıları, son haftada ilçe merkezlerinde büyük meydan mitinglerine hazırlanıyor. 
     Cumhuriyetçi Türk Partisi CTP , 14 Şubat Pazartesi'den 17 Şubat Perşembe gününe kadar sırasıyla Güzelyurt, Gazimağusa, İskele ve Girne'de mitingler düzenleyecek. CTP'nin son mitingi 18 Şubat Cuma günü Lefkoşa İnönü Meydanı'nda yapılacak. 
     Ulusal Birlik Partisi UBP , ilçe merkezlerinin tümünde miting yapacak. İlk büyük mitingini 15 Şubat Salı günü Güzelyurt'ta yapacak olan UBP, ertesi gün Lefkoşa'da, Perşembe günü Girne'de ve Cuma günü Gazimağusa'da miting düzenleyecek. UBP'nin son mitingi ise 19 Şubat Cumartesi İskele'de olacak. 
     Demokrat Parti DP , ilk büyük mitingini 13 Şubat Pazar günü Girne'de yapmayı planlıyor. 14 Şubat Pazartesi İskele'de yapılacak mitingin ardından 16 Şubat Çarşamba günü Gazimağusa ve Güzelyurt'ta mitingler yapılması planlandı. DP'nin son mitingi 17 Şubat Perşembe günü Lefkoşa'da olacak. 
     Barış ve Demokrasi Hareketi BDH , soğuk havayı dikkate alarak salonda şölen düzenleyecek. 14 Şubat Pazartesi günü Sevgililer Günü olduğunu da dikkate alan BDH, Lefkoşa Atatürk Spor Salonu'nda ''Sevgi ve Barış Şöleni'' düzenleyecek. BDH, 17 Şubat Perşembe günü de Lefkoşa'da miting düzenlemeyi planlıyor. 
     Birleşik Kıbrıs Partisi BKP ile ittifak halinde seçimlere katılan Toplumcu Kurtuluş Partisi TKP de miting yerine şölen düzenleyecek partilerden. TKP'nin şöleni 18 Şubat Cuma günü Yakın Doğu Üniversitesi YDÜ Atatürk Kongre ve Kültür Merkezi'nde yapılacak. 
     Yeni Parti YAP 13 Şubat Pazar günü Gazimağusa, 18 Şubat Cuma günü de Lefkoşa'da miting düzenlemeyi planlarken, Milliyetçi Adalet Partisi'nin MAP planlanmış tek mitingi 18 Şubat Cuma günü Lefkoşa'da gerçekleşecek. 
     Turuncu, yeşil, kırmızı ve beyaz renkleri, bayrakları, bere ve atkılarıyla şölen havasında devam eden propaganda dönemi 19 Şubat Cumartesi günü saat 18.00'de son bulacak. 
     Cumhuriyet Meclisi'ndeki 50 sandalye için 20 Şubat Pazar günü yapılacak seçimlerde 7 siyasi parti ve 2 bağımsız aday yarışacak. 
     
</TEXT>
</DOC>
