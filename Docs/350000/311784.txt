<DOC>
<DOCNO> 311784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur25.html </URL>
<DATE> 2005/02/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Telekom'un gecikme faizleri için indirim süresi 28 Şubat'ta sona eriyor 
</HEADLINE>
<TEXT>

     Türk Telekom'un tahsil edilemeyen alacaklarının gecikme faizleri için uyguladığı indirimden yararlanma süresi 28 Şubat 2005'te sona eriyor. 
     Türk Telekom'dan yapılan açıklamaya göre, Türk Telekom, kaynağına ve yargıya intikal edip etmediğine bakılmaksızın, yargı kararıyla kesinleşenler hariç tüm alacakları için müşterileriyle sulh anlaşmaları imzaladı. 
     Kurumun 2 Temmuz 2004 tarihine kadar son ödeme tarihi geçmiş ve sulh sözleşmelerinin imzalanma tarihine kadar herhangi bir şekilde ödenmemiş olan alacaklarının sulh kapsamına girdiği belirtilen açıklamada, bu çerçevede, düşük faiz oranlarıyla yeniden yapılandırılan alacakların, borç tutarlarına göre 4 ile 10 taksit arasında taksitlendirildiği kaydedildi. 
     Açıklamada, Türk Telekom ile sulhen uzlaşmak isteyen borçluların 28 Şubat Pazartesi gününe kadar sulhe konu haberleşme aracının bağlı olduğu Telekom müdürlüğüne ya da dosyalarının bulunduğu Türk Telekom avukatlarına başvurmaları gerekiyor. 
     İlgililer, konu hakkında 0312 555 23 24 ve 0312 555 26 73 numaralı telefonlardan bilgi alabilecek. 
     
</TEXT>
</DOC>
