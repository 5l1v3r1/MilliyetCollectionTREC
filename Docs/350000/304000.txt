<DOC>
<DOCNO> 304000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko02.html </URL>
<DATE> 2005/01/06/ </DATE>
<TIME> 02.31 </TIME>
<AUTHOR>  </AUTHOR>
<HEADLINE>
Bakü-Tiflis-Ceyhan'da geri sayım 
</HEADLINE>
<TEXT>

     Yüksel EKER ADANA, DHA 

      HAZAR petrolünü Türkiye üzerinden uluslararası piyasaya taşıyacak Bakü-Tiflis- Ceyhan BTC Ham Petrol Boru Hattı'nın Adana'nın Ceyhan İlçesi ile Sivas arasındaki 333 kilometrelik bölümü oluşturan Lot-C sahasında boruların tamamı döşendi, vanalar takılmaya başlandı. 
     Lot-C Saha Müdürü Burçin Yandımata, boru hattında geri sayımın başladığını ifade ederek, mayıs ayı sonunda ya da haziran başında petrol akışının sağlanacağını söyledi. Projede sağlık, emniyet, çevre ve kalitenin ön plana çıktığını anlatan Yandımata, "Takdire şayan bir proje gerçekleştirmenin gururunu yaşıyoruz. Bu projede Türkiye'nin en büyük kazancı ise ekibimiz oldu. Her çalışanımızda zamanında bitirmenin haklı gururu var. Proje Türkiye'ye bir meslek olarak bilinmese de başarılı, çalışkan boru hatçılar kazandırdı'' dedi. 
     
     DİK YAMAÇLARA TEHLİKELİ ÇÖZÜM 
     BP operatör , SOCAR, Unocal, Statoil, TPAO, ENI, Total, Itochu, Inpex, ConocoPhillips ve Amerada Hess'ten oluşan BTC Ham Petrol Boru Hattı Şirketi'nin çalışanları, boruların döşenmesi çalışmaları sırasında çeşitli zorluklarla karşılaştı. Zorlukların başında coğrafi koşulların geldiğini belirten Burçin Yandımata, "Yüksek dağlar, dik yamaçlar, ırmaklar, dereler, bitki örtüleri, hepsi birbirinden farklı zorluklar içeriyor. Alışılmış inşaat teknikleri kimi noktalarda işe yaramadı, coğrafi koşullar ekipleri daha yaratıcı olmaya zorladı. Kimi dik yamaçlarda iş makinelerini, iki iş makinesine çelik halatlarla bağlayarak aşağı indirip, boru hattını açıp, boruları yerleştirdik. Neyse ki, bu çalışmalarımızın tamamını herhangi bir sorunla karşılaşmadan tamamladık. Zorlu dağlardan ve dik yamaçlardan geçirilen boru hattının inşası sırasında hiçbir iş kazası olmadı'' diye konuştu. 
     
     YÜZDE 91'İ TAMAMLANDI 
     Projede, 3 Aralık itibariyle yüzde 91 ilerleme kaydedildiğini belirten BTC Proje Direktör Yardımcısı M. Gökmen Çöloğlu da, "Tam kapasitede yılda 50 milyon ton petrol taşıyacak şekilde tasarlanan bu hatta petrol sevki 2005 yılının ilk yarısında, hattan ilk petrol sevkıyatı ise 2005 yılının ikinci yarısında yapılacak'' dedi. 
     Öte yandan, hattın Türkiye'deki son noktası olan Adana'nın Ceyhan İlçesi'ndeki Haydar Aliyev Deniz Terminali Proje Müdürü Murat Kalkanlı da, sona doğru yaklaşılan projeyi kazasız sonuçlandırmayı hedeflediklerini belirterek, "Sağlık ve emniyet, çevre ve sosyal konularda 6 bin kişiye eğitim verdik. Bunun sürekliliğini sağladığımızda aynı disiplinle, güvenli, sağlıklı bir şekilde işçilerimizi evlerine gönderebiliriz'' dedi. 
     Bu arada, Haydar Aliyev Deniz Terminali'nde petrolün depolanacağını 7 dev tankın yapımı da tamamlanıp, test çalışmalarına geçildi. Terminaldeki, 2.6 kilometre uzunluğundaki iskele de hazır. İskelenin inşaatında zorlu bölümlerinden biri olan kazıkların deniz dibine çakılmasıyla önemli aşamaya ulaşıldı. 
     
     
Maliyet 2.9 milyar dolar TÜRKİYE kesimi 1.4 milyar dolar olmak üzere 2.9 milyar dolar maliyetli, 1776 kilometre uzunluğundaki boru hattı projesinde, hattın 1076 kilometresi Türkiye, 260 kilometresi Gürcistan, 440 kilometresi de Azerbaycan sınırları içinde yer alıyor. İlk temeli 2002'nin eylül ayında Bakü'de, Türkiye, Gürcistan ve Azerbaycan Cumhurbaşkanlarının katılımıyla atılan BTC Ham Petrol Boru Hattı'ndan, Türkiye 1-16 yıllar arasında yıllık 200-250 milyon dolar transit geçiş ücreti alacak. Bu ücret 16-40 yılda 350-400 milyon dolar olacak. 
     
     
Doğaya duyarlı davrandık KİMİ bölgelerde balıkların, kuşların ya da diğer canlıların üreme mevsiminde çalışmaları durdurduklarını, endemik bitkilerin tohum vermesini bekleyip, tohumlarını aldıktan sonra çalışmaları sürdürdüklerini anlatan Burçin Yandımata, şunları söyledi "Bu yüzden bir günde geçeceğimiz yeri bir ayda geçtik. Tarihi kalıntılar, arkeolojik alanlar bulundu, güzergahı değiştirdik. Hat boyunca bitki uzmanları araştırma yaptı. Endemik bitkilerin tohumları toplandı, borular döşendikten sonra örtü eski haline getirildi. Boru hattı güzergahında iz bırakmadık. Kazdığımız yerleri eski haline getirdik. Bütün hat üzerinde ağaçların kökleri sayıldı. 40 bin kök ağaç ve çalı kestik. Aynı sayıda da dikiyoruz. Göçmen kuşların konakladıkları zamanda çalışmaları durdurduk. Bunlar önemli şeyler. Çevreyi sevmezsek boru hatçı da olamayız. Çevre önemsenmezse boru hattı belki daha erken biter diye düşünülebilir. Fakat böyle bir durumda sonuçları daha pahalıya patlar. Çevre olmazsa insanlar mutlu olmaz. Çevrenin, insan hayatının maddi karşılığı yok. Bir petrol kuyusunda çalışanlar, petrolü bulduğunda onunla yıkanır. Ham petrol zor temizlenir üzerinizden. Ancak, buna rağmen BTC çalışanlarımızdan bazıları vanaları açıp, petrolle yıkanacak.'' 
     
</TEXT>
</DOC>
