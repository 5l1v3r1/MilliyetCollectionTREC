<DOC>
<DOCNO> 332919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko16.html </URL>
<DATE> 2005/04/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kretschmer Ekonomik istikrar, müzakere sürecinde önem taşır 
</HEADLINE>
<TEXT>

     Avrupa Birliği Komisyonu Türkiye Delegasyonu Başkanı Büyükelçi Hasjörgen Kretschmer, Türkiye'deki ekonomik istikrarın, siyasi istikrara katkı yanında müzakere sürecinde önem taşıdığını bildirdi. 
     Kretschmer, Türkiye'nin IMF ile Mayıs ayının ilk yarısında Stand-By düzenlemesi imzalayacağını hatırlatıp, ''Bunun AB sürecine etkisi ne olur'' şeklindeki sorusu üzerine, şunları söyledi 
     ''Bu anlaşma, Türkiye'nin ekonomik istikrarına yeni bir katkıda bulunma yolunda çok yardımcı olacaktır. Ekonomik istikrar, IMF'nin Türkiye'ye olan güveni açısından önem taşıyor. Bu anlaşma, yabancı yatırımcıların Türkiye'ye duydukları güvenin de artmasına katkıda bulunacaktır. Ekonomik istikrar, siyasi istikrara katkı yanında müzakere sürecinde önem taşır.'' Kretschmer, Trabzon'da yaşanan gelişmelerle ilgili de, ''Trabzon'daki olayları Türkiye'deki herkes gibi biz de büyük endişeyle izliyoruz. Umuyoruz ki yetkililer, doğru ve sorumlu şekilde hareket ederler'' dedi. 
     
</TEXT>
</DOC>
