<DOC>
<DOCNO> 337413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy25.html </URL>
<DATE> 2005/04/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ankara Bush'un sözlerini olumlu buldu, Koçaryan'ın mektubu inceleniyor 
</HEADLINE>
<TEXT>

     Dışişleri Bakanlığı, ABD Başkanı George W. Bush'un 24 Nisan Ermeni anma günü nedeniyle yaptığı yazılı açıklamada, Türkiye'nin bazı hassasiyetlerinin de göz önünde bulundurulmasını ve ortak komisyon kurulması önerisinin desteklenmesini olumlu buluyor. 
     Dışişleri Bakanlığı Sözcüsü Namık Tan, haftalık basın toplantısında bir soru üzerine, Bush'un her yıl 24 Nisan'da yaptığı yazılı açıklama uygulamasının bu yıl da sürdüğünü belirtti. 
     ''Bu açıklamada yer alan bazı veri ve değerlendirmelere katılmamız tabiatıyla mümkün değildir. Tarih ancak gerçekliği tartışılamayacak resmi belgeler temelinde yazılır ve değerlendirilir'' diyen Tan, Başbakan Recep Tayyip Erdoğan tarafından getirilen ve TBMM'nin benimsediği ortak komisyon önerisinin konuşmada yer almasının ise olumlu bir gelişme olduğunu kaydetti. Tan, ''Bu ifadeleri, Türkiye'nin hassasiyetlerinin de dikkate alındığının bir göstergesi olarak görüyoruz'' diye konuştu. Tan, ortak komisyon kurulmasıyla başlayacak sürecin iki halk arasındaki hoşgörü ve uzlaşının tesisinde önemli bir adım oluşturacağını ve bölge barış ve istikrarına katkıda bulunacağını belirtti. 
     Ermenistan Cumhurbaşkanı Robert Koçaryan'ın Ankara'ya ulaşan mektubuna ilişkin bir soru üzerine Tan, mektubun değerlendirileceğini, mektubun muhatabının Başbakan Erdoğan olduğunu ve değerlendirmeler olgunlaştıktan sonra bunların kamuoyuyla paylaşılacağını söyledi. 
     
     RUSYA'NIN ANKARA MASLAHATGÜZARI DIŞİŞLERİNE ÇAĞRILDI 

     Rusya Parlamentosu'nun alt kanadı Duma'nın sözde Ermeni soykırımına ilişkin açıklaması ve Dışişleri Bakanlığı'nın dün yaptığı yazılı açıklamaya yönelik bir soru üzerine Tan, ''son dönemde bazı ülke parlamentolarında buna benzer kararlar alındığını üzüntüyle görmekte olduklarını'' söyledi. 
     Benzer bir kararın Polonya Parlamentosunca da alındığını hatırlatan Tan, Bakanlığın yaptığı açıklamanın yanı sıra gerek Varşova'da gerekse Ankara'da gerekli girişimlerin yapıldığını kaydetti. 
     Tan, Rusya Federasyonu'nun Ankara'daki maslahatgüzarının Dışişleri Bakanlığı'na çağrıldığını, bugün öğleden sonra gerekli girişimlerin Ankara'da yapılacağını, dün de Türkiye'nin Moskova Büyükelçisi'nin Rusya Dışişleri Bakanlığı'na nota tebliğ ederek Türkiye'nin protestosunu ilettiğini açıkladı. 
     Soykırım iddialarına karşılık çeşitli ülkelerdeki çalışmalarının devam ettiğini kaydeden Tan, Bakanlığın çalışmaları sonucu bazı ülkelerdeki girişimlerin engellendiğini söyledi. 
     Tan, bir soru üzerine, Almanya'da da içinde soykırım ifadesi yer almayan bir karar taslağının meclis dış ilişkiler komisyonunda olduğunu belirterek, bu yöndeki girişimlerin de sürdüğünü ve Almanya Başbakan Gerhard Schröder'in Ankara temasları sırasında konunun değişik platformlarda ele alınacağını kaydetti. 
     
</TEXT>
</DOC>
