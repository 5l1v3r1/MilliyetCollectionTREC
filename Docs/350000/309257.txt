<DOC>
<DOCNO> 309257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo18.html </URL>
<DATE> 2005/01/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Galatasaray idmanında Orhan ve Hasan çalışmayı yarım bıraktı... 
</HEADLINE>
<TEXT>

     Galatasaray, ligde ikinci yarının start alacağı, Konyaspor ile cuma günü yapacağı maçın hazırlıklarını sürdürürken, Orhan ve Hasan'ın peş peşe sakatlanması teknik heyetin moralini bozdu. 
     Teknik Direktör Gheorghe Hagi yönetiminde, Florya Metin Oktay Tesisleri'nde yapılan ve yaklaşık 1,5 saat süren çalışmanın başlangıcında futbolcular ile teknik heyetin neşeli hareketleri dikkat çekerken, çalışmada art arda gelen sakatlıklar şok etkisi yarattı. 
     Koşunun ardından istasyon çalışması ve yarı sahada çift kale maç yapan Galatasaray'da, önce Orhan, girdiği bir ikili mücadele sonunda sağ dizine darbe alarak yerde kaldı. İdmana devam edemeyen bu oyuncu, tesis içinde kullanılan golf arabasıyla sahadan götürüldü. 
     Teknik heyette Orhan'ın durumu rahatsızlık yaratırken, antrenmanın bitmesine kısa bir süre kala bu sefer de Hasan bir anda yerde kaldı. Kasığını tutan yıldız oyuncunun acı içinde kıvrandığı gözlenirken, Hasan da yine Orhan gibi golf arabasıyla sahayı terk etti. 
     Antrenmana, dizinde ödem bulunan Song ile aşil tendonundan sakat olan Tomas katılmadı. Bu futbolcular, tesislerde tedavi oldu. 
     Sarı-kırmızılıların yarı sahada yapılan çift kale maçında oynayan Teknik Direktör Hagi, yine yaptığı şık hareketlerle dikkat çekerken, Rumen çalıştırıcının 2 oyuncuyu çalımlayarak attığı gol ise idmanı izleyen taraftarlardan büyük alkış aldı. 
     Galatasaray, Konyaspor maçının hazırlıklarını yarın yapacağı idmanla sürdürecek. 
     
     YENİ GURBETÇİ 
     Galatasaray, Almanya Gençler 1. Ligi takımlarından Tenis Borussia takımından transfer ettiği gurbetçi oyuncu Ali Avcıoğlu'nu PAF takımıyla çalışmalara başlattı. 
     Alman Genç Milli Takımı formasını 5 kez giyen 19 yaşındaki gurbetçi oyuncunun PAF takımıyla bir kaç gün çalışmalara katıldıktan sonra A takımla idmanlara çıkmaya başlayacağı öğrenildi. 
     
</TEXT>
</DOC>
