<DOC>
<DOCNO> 323731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo11.html </URL>
<DATE> 2005/03/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hidayet yine takımının en skoreri oldu... 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 10 maçla devam edildi. 
     Doğu Konferansı'nda iddiasını sürdürmek isteyen Orlando Magic, Hidayet Türkoğlu'nun iyi oyununa rağmen sahasında New Jersey Nets'e 98-82 yenilmekten kurtulamadı. 
     Maça yedekler arasında başlayan ve 27 dakika forma şansı bulan Hidayet 23 sayı, 3 ribaunt ve 3 asistle takımının en skorer oyuncusu oldu. Hidayet, 2 sayılık atışlarda 8'de 3, 3 sayılık atışlarda 8'de 5 ve serbest atışlarda 2'de 2 isabet yakaladı. 
     Sakatlığının ardından yeniden sahalara dönen Grant Hill, rakip potaya gönderdiği 23 sayıyla Hidayet ile birlikte takımın en skoreriydi. Magic'te Jameer Nelson'un 13 sayılık çabası galibiyet için yeterli olmadı. 
     Doğu Konferansı Atlantik Grubu'nda kötü günler geçiren New Jersey Nets, ligdeki 27. galibiyetini aldı. Nets'te Vince Carter, 33 sayı ve 7 ribauntla maçın en skorer oyuncusu olurken, 22 sayıyla maçı tamamlayan Jaque Vaughn ve 14 sayı, 10 ribaunt ve 10 asistle ''trible double'' yapmayı başaran Jason Kidd galibiyette etkili oldular. 
     
     MEHMET OKUR ESKİ TAKIMINA 7 SAYI ATTI 

     Batı Konferansı'nın zayıf takımlarından Utah Jazz, deplasmanda geçen yılın şampiyonu Detroit Pistons'a 64-62 yenildi. 
     Mehmet Okur, 36 dakika forma giydiği karşılaşmayı 7 sayı, 11 ribaunt, 3 asist ve 1 top çalmayla tamamladı. Mehmet Okur, 2 sayılık atışlarda 9'da 2 ve serbest atışlarda 4'te 3 potayı tutturdu. 
     Jazz'da Andrei Kirilenko 27 sayı ve 14 ribauntla ''double double'' yaparak takımının en etkili oyuncusu oldu. Rakip potaya 10 sayı gönderen Matt Harpring de Jazz'ın yenilgisini engelleyemedi. 
     Geçen yılın şampiyonu Detroit Pistons'ta Richard Hamilton 15 sayılık, Chauncey Billups ise 12 sayılık performanslarıyla takımlarına galibiyeti getirdiler. 
     
     Ligde karşılaşmalarda alınan sonuçlar şöyle 

     Dallas Mavericks-Minnesota Timberwolves 102-93. 
     Los Angeles Clippers-Chicago Bulls 83-78. 
     Houston Rockets-Sacramento Kings 111-96. 
     Boston Celtics-Washington Wizards 105-101. 
     Seattle Supersonics-New York Knicks 90-80. 
     Toronto Raptors-Philadelphia 76ers 128-110. 
     Cleveland Cavaliers-Indiana Pacers 98-86. 
     Phoenix Suns-Denver Nuggets 106-101. 

     
</TEXT>
</DOC>
