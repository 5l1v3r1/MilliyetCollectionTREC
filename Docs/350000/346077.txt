<DOC>
<DOCNO> 346077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo02.html </URL>
<DATE> 2005/05/26/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Benitez Seneye Şampiyonlar Ligi'nde oynamamız gerekir 
</HEADLINE>
<TEXT>

     Avrupa Şampiyonlar Ligi finalinde AC Milan’ı penaltılarla yenerek şampiyon olan Liverpool’un Teknik Direktörü Rafael Benitez, inandıklarını ve başarıya ulaştıklarını söyledi. 
     Benitez, maç sonrası düzenlediği basın toplantısında, kötü bir başlangıç yapıp, erken yedikleri golle yenik duruma düştüklerini belirterek, "Devre arasında bir şeyleri değiştirmemiz gerektiğini düşündük. Çok kötü goller yemiştik. Savunma ve golcümüzü değiştirdik. 
     Taraftarımızın da müthiş desteğiyle, inandık ve başardık" dedi. 
     İspanyol teknik adam, bir gazetecinin, gelecek sezon Şampiyonlar Ligi’nde oynayıp oynamayacaklarını sorması üzerine, "Sanırım Şampiyonlar Ligi’nde oynamamız gerekir. Kazanan ekibin bu onurunu ve derecesini koruması lazım" yanıtını verdi. 
     
     GERRARD EN DEĞERLİ OYUNCU 

     Karşılaşmanın en değerli oyuncusu, Liverpoollu Steven Gerrard seçildi. 
     Benitez ile birlikte basın toplantısına katılan İngiliz futbolcu, ödülünü, toplantı öncesi teknik direktörünün elinden aldı. 
     Gerrard, yaptığı açıklamada, hayatının en muhteşem gününü yaşadığını vurgulayarak, "Çok iyi bir takıma karşı oynadık. Rakibimiz önce oyuna ağırlığını koydu. Değişikliklerden sonra bize inanç geldi. 
     Taraftarımızın da müthiş desteğiyle bu zaferi yaşadık" dedi. 
     Turnuvanın başında, buraya kadar geleceklerini hiç düşünmediğini kaydeden Gerrard, iyi mücadele ettiklerini ve mutlu sona ulaştıklarını söyledi. 
     
</TEXT>
</DOC>
