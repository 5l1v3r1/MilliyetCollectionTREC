<DOC>
<DOCNO> 325990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur05.html </URL>
<DATE> 2005/03/22/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
İzmir'de Nevruz kutlamalarına "şiddet" karıştı 
</HEADLINE>
<TEXT>

     İzmir'in Kadifekale semtinde, Nevruz kutlamalarından dağılan bazı göstericiler, polise taşla saldırdı. Olaylarda, biri resmi 3 ekip otosu ile bölgesel yayın yapan bir televizyon kanalının otomobili hasar gördü. 
     Tarihi Kale içinde ateşler yakarak ve şarkılar eşliğinde Nevruz'u kutladıktan sonra dağılan kalabalık içinden bir grup, terör örgütü lehinde sloganlar atarak Kadifekale Karakolu önünde güvenlik önlemi alan Çevik Kuvvet Müdürlüğü'ne ait panzerler ve polislere taş atmaya başladı. Kalkanlar ile panzerlerin arkasına saklanarak kendilerini taşlardan koruyan polisler, göstericilere karşılık vermedi. Bir süre sonra saldırıya son veren göstericiler, ara sokaklara dağıldı. 
     Bunun üzerine emniyet güçleri grubun dağıldığı ara sokaklarda arama yaptılar. Bu sırada başka bir taraftan gelen göstericiler, yeniden taş atmaya başladılar. Bölgeye gönderilen takviye kuvvetleri gören göstericiler, tekrar ara sokaklara kaçtılar. 
     Göstericilerin attıkları taşlarla biri resmi 3 ekip otosu ile bölgesel yayın yapan Ege TV kanalına ait otomobilin camları kırıldı. 
     Bölgede durum normale dönerken, polis önlem almaya devam ediyor. 
     
</TEXT>
</DOC>
