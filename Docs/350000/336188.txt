<DOC>
<DOCNO> 336188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/soneko02.html </URL>
<DATE> 2005/04/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Konya'da üç tekerlekli fayton bisiklet üretilecek... 
</HEADLINE>
<TEXT>

     Konya'da bisiklet üretimi yapan bir firma, toplu ulaşımda kullanılmak üzere ''Rickshaw'' olarak bilinen üç tekerlekli bisiklet faytonlar üretmeye hazırlanıyor. 
     Sakallıoğlu A.Ş. Yönetim kurulu Başkanı Yusuf Küçüksakallı, AA muhabirine yaptığı açıklamada, 60 yıldır, aralarında çocuk, yetişkin ve üç tekerlekli gibi çeşitlerin bulunduğu 25 farklı tipte bisiklet ürettiklerini söyledi. 
     Türkiye'nin 45 ayrı kentinde bayilerinin bulunduğunu belirten Küçüksakallı, ''Suriye, Finlandiya ve Almanya'ya da çocuk bisikleti ihraç ediyoruz. Önümüzdeki en büyük engel, kalitesiz olduğu için ucuza satılan Çin malı bisikletler'' dedi. 
     Kalitesiz Çin malı almak istemeyen ülkelerden kaliteli bisiklet talebi geldiğine dikkati çeken Küçüksakallı, bu taleplerin değerlendirildiğini, önümüzdeki yıllarda çeşitli ülkelere 10 binin üzerinde bisiklet ihraç etmeyi planladıklarını ifade etti. 
     
     ÜÇ TEKERLEKLİ BİSİKLET FAYTON 
     Firma olarak klasik bisiklet türlerinin dışında farklı tiplerde üretimleri de gerçekleştirdiklerini dile getiren Küçüksakallı, şunları söyledi 
     ''Geçtiğimiz yıllarda akülü bisiklet ürettik. Bu model de çok ilgi gördü. Şimdi de Uzakdoğu ülkelerinde ve bazı Avrupa ülkelerinde yaygın olan ''Rickshaw'' üretmeyi planlıyoruz. Faytonun üç tekerlekli bisikletle yürütülen küçük bir modeli olarak tasarladığımız bu araçlarda, 3 kişi taşınabilecek. Ticari taksi gibi kullanılacak üç tekerlekli bisiklet faytonlar, Türkiye'de ilk kez Konyalıların hizmetine sunulacak.'' Arkasında iki ya da üç yolcu taşıma kapasitesine sahip olacak üç tekerlekli bisiklet faytonlarını, 2005 yılının Kasım ya da Aralık aylarında piyasaya sunmayı planladıklarını belirten Küçüksakallı, bu araçların özellikle yaz aylarında büyük ilgi görmesini beklediklerini ifade etti. 
     Genelde at koşularak yürütülen faytonların, bisikletli modellerinin tatil kentlerinde de ilgi göreceğini dile getiren Küçüksakallı, hava kirliliği yaratmadığı için çevreci olan bu araçların Konya gibi düz bir coğrafyada rahatlıkla kullanılabileceğini kaydetti. 
     
</TEXT>
</DOC>
