<DOC>
<DOCNO> 322650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur44.html </URL>
<DATE> 2005/03/10/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Tekneyle dünya turuna çıkan Türk kızı Kemer'de 
</HEADLINE>
<TEXT>

     Bir havayolu şirketinde kargo satış müdürü olarak çalışırken 1995 yılında tanıştığı İngiliz denizciyle evlenen ve tekneyle dünya turuna çıkan Hülya Leigh, Kemer'e geldi. 
     Eşi Derek Leigh ile tekneleri Blue-Belle ile Kemer Park Marina'ya demirleyen Hülya Leigh, kendisini ziyaret eden Kemer Belediye Başkan Yardımcısı İsmail Şandan'a, gezisiyle ilgili notları aktardı. 
     Hülya Leigh, denizle ilgisinin yok denecek kadar az olduğu bir dönemde tesadüfen gittiği Kemer Marina'da İngiliz Mühendis Derek Leigh ile tanıştığını ve bir süre sonra evlendiklerini anlattı. Daha sonra tekneyle dünya turuna çıkmaya karar verince, evini sattığını söyleyen Hülya Leigh, 6 yıllık dünya turunu ''Okyanusta Bir Türk Kızı'' adıyla kitap olarak yayınladığını kaydetti. 
     
     ''BİR TÜRK KADINI OLARAK GURUR DUYUYORUM'' 

     Eşinin denizci olmasından ötürü dünya turuna çıkmaya cesaret ettiğini ifade eden Hülya Leigh, ''Kendi yaptığımız tekneyle dünyanın birçok ülkesini dolaştık. Bir Türk kadını olarak dünyanın dört bir yanında ülkemi en iyi şekilde anlattım ve tanıttığıma inanıyorum. Bundan da son derece gurur duyuyorum'' dedi. 
     Eşiyle birlikte gerçekleştirdiği ve yaklaşık 6 yıl süren dünya turu boyunca tuttuğu notlar ve çektiği fotoğraflarla ''Okyanusta Bir Türk Kızı'' adlı kitap yayınladığını belirten Leigh, şunları söyledi 
     ''Bir Türk kadını olarak okyanusları aşarak tekrar Türkiye'ye ve Kemer'e döndüğüm için mutluyum. Maceracı bir yapım var. Coğrafyaya olan ilgim çok fazla. Dünya turu boyunca yazdığım notları ve çektiğim resimlerle bir kitap yazdım. Kitabımı özellikle kadınların okumalarını istiyorum. İnanın deniz, kara kadar güvenli ve çok daha temiz.'' 
     
     ''DENİZDEN KARAYI SEYRETMEK DAHA GÜZEL'' 

     Denizde yaşamanın bir ayrıcalık olduğuna da değinen Hülya Leigh, ''Deniz manzaralı ev hiçbir şey değil. Asıl, denizden karayı seyretmek çok daha güzel'' diye konuştu. 
     Kadınlara da seslenen Hülya Leigh, şöyle devam etti 
     ''Lütfen denize açılın. Bir tekneye binin ve denizden karayı bir seyredin. İnanılmaz bir güzellik görecek ve çok mutlu olacaksınız. Deniz manzaralı bir ev almak yerine, bir tekne alıp denizde yaşamanın mutluluğuna varın. Bakın göreceksiniz, çok mutlu olacaksınız. Atatürk'ün kurduğu Türkiye Cumhuriyeti'nde, Cumhuriyet kadını olarak denizlerde yaptığım mücadeleden duyduğum gururu yaşıyorum.'' Kemer Park Marina'daki teknede yaşam sürdürmekten duyduğu mutluluğu da dile getiren Hülya Leigh, 6 yıl aradan sonra geldikleri Kemer'deki değişimi gördüklerinde, inanamadıklarını anlattı. 
     
</TEXT>
</DOC>
