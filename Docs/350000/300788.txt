<DOC>
<DOCNO> 300788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/siyaset/siy01.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam üyelikte bile vize 
</HEADLINE>
<TEXT>


Serbest dolaşımla ilgili ifadedeki 'işçi' kelimesinin 'kişi' olarak değiştirilmesi yüzünden, tam üyelikte bile vize almak zorundayız 

UTKU ÇAKIRÖZER Ankara 


Brüksel'deki 17 Aralık zirvesinde, uzun dönemli ya da kalıcı olabileceği ifade edilen serbest dolaşım sınırlamasının, sadece Avrupa ülkelerinde çalışmak isteyen işçiler için değil, eğitim ya da turistik amaçlı ziyaretler dahil, tüm Türk vatandaşlarının tamamı için geçerli olacağı tartışılıyor. 
AB Komisyonu'nun 6 Ekim'de açıkladığı ve zirve kararına temel teşkil eden Türkiye İlerleme Raporu'nun sonuç bölümünde kısıtlama getirilebilecek alanlar arasında, "işçilerin serbest dolaşımı" sıralanırken, 17 Aralık zirvesi için hazırlanan karar taslaklarında bu ifade, "kişilerin serbest dolaşımı" olarak değiştirildi. 
Uzmanların uyarılarına rağmen zirvede yapılan görüşmelerde değiştirilemeyen ifade, 17 Aralık karar metninde aynen korundu. 
Brüksel zirvesi sonuç bildirisinin 23. maddesinde de, tam üye olması durumunda Türkiye için uzun geçiş dönemleri, özel düzenlemeler, istisnalar ve kalıcı koruma önlemleri düşünülebileceği belirtilerek, bu tedbirlerin uygulanabileceği alanlara örnek olarak, "kişilerin serbest dolaşımı" gösterildi. 
İlerleme Raporu'ndaki "işçi" worker ifadesinin zirve kararında "kişi" person olarak değiştirilmesi, Türk vatandaşlarının tamamının tam üyelik gerçekleştikten sonra da AB içinde serbest seyahat hakkından uzun yıllar ya da kalıcı olarak yararlanamayacağı anlamına geliyor. 
Bu durumda AB tam üyesi olacak Türkiye'nin vatandaşları birlik içindeki diğer ülkelere turistik ve eğitim amaçlı ziyaretlerinde dahi Schengen Vizesi almak durumunda kalacak. 

Müzakerelerde daralır 
Dışişleri Bakanlığı'nın AB uzmanları ise AB ile müzakere masasına oturulduğunda, "kişilerin serbest dolaşımı" ile neyin kastedildiğinin açıkça sorulacağını, sınırlamanın işgücü dışındaki toplum kesimlerini de kapsayacak biçimde geniş tutulması istendiğinde buna itiraz edilebileceğini belirtti. 
AB'nin hangi alanlarda ne kadar süreyle kısıtlamaya gitme hazırlığında olduğunun şubat ayında AB Komisyonu tarafından hazırlanacak, "müzakerelerin çerçevesi belgesi"nde ortaya çıkacağı belirtildi. 
CHP Genel Başkan Yardımcısı Onur Öymen, henüz üye olmayan Bulgaristan ve Romanya vatandaşlarına 3 yıl önce birlik içinde vizesiz serbest seyahat hakkı verildiğini anımsattı. Öymen, "Türkiye ise bu karara göre tam üye olduktan sonra da, belki kalıcı olarak bu hakka sahip olmayacak. Zirve öncesi bu kelime değişikliği için hükümeti çok uyardık" dedi. 



</TEXT>
</DOC>
