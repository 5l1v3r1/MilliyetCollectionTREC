<DOC>
<DOCNO> 319996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy11.html </URL>
<DATE> 2005/03/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yargıtay Başkanı Laik Batı hukukuna karşı olduğumuz düşünülemez 
</HEADLINE>
<TEXT>

     Yargıtay Başkanı Osman Arslan, temel kanunlarda yapılan değişimin, Mahmut Esat Bozkurt'la başlayan hukuk devrimi sürecinin devamı niteliğinde olduğunu belirterek, "Yıllardır çağdaş hukuku uygulayan bizlerin, Bozkurt ve onun ülkemize getirdiği laik Batı hukukuna karşı olduğumuz düşünülemez. Böylesi söylemler de asla kabul edilemez" dedi. 
     Arslan, düzenlediği basın toplantısında, son günlerde Yargıtay Ceza Genel Kurulu'nun bir kararı ile Yargıtay Başkanvekilinin kişisel görüşleri vesile edilerek, basın organlarında bazı yayınlar yapıldığını belirtti. 
     Yüce Atatürk'ün gerçekleştirdiği devrimlerin en önemlisinin hukuk devrimi olduğunu ifade eden Arslan şöyle devam etti 
     "Hukuk devrimine öncülük eden kişi ise Kuvayi Milliye'nin bayraklaşmış isimlerinden, dönemin Adalet Bakanı, seçkin hukukçu Mahmut Esat Bozkurt'tur. O, eserleri ve yaptıklarıyla tarihteki saygın yerini almıştır. Bunun yadsınması da mümkün değildir. 
     Yargıtay çatısı altında adalet dağıtanlar, onun tarafından ülkemize getirilen çağdaş hukuk eğitimini alarak yetişmişlerdir. Böyle yetişen, bu şekilde düşünen ve yıllardır çağdaş hukuku uygulayan bizlerin, Mahmut Esat Bozkurt ve onun ülkemize getirdiği laik Batı hukukuna karşı olduğumuz düşünülemez. Böylesi söylemler de asla kabul edilemez." Temel kanunlar yeniden yapılandırılırken Yargıtay'ın yaklaşık 80 yıllık uygulamaları ile bilim adamlarının görüşleri ve mukayeseli hukuktaki gelişmelerin göz önünde tutulduğunu kaydeden Arslan, "Yapılan değişim, Mahmut Esat Bozkurt'la başlayan hukuk devrimi sürecinin devamı niteliğindedir. Bu oluşumun değişik ve aykırı yorumlara konu edilmesi bilimsel gerçeklere aykırıdır" dedi. 
     
</TEXT>
</DOC>
