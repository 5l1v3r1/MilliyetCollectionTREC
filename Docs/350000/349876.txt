<DOC>
<DOCNO> 349876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yasam/axyas02.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul servisinde ihmal faciası 
</HEADLINE>
<TEXT>


TED öğrencisi Bilge Atıcı'nın canını, Yavuz Tuğrul'un da kolunu alan kazadan yine ihmal iddiası çıktı Serviste rehber öğretmen ve emniyet kemeri yoktu 

ANKARA Milliyet 

Ankara'da önceki gün meydana gelen trafik kazası, kronik sorun haline gelen okul servisleriyle ilgili bir dizi ihmali yeniden gündeme taşıdı. 
TED Ankara Koleji Vakfı Okulları öğrencilerinden 11 yaşındaki Bilge Atıcı'nın öldüğü, Yavuz Tuğrul'un ağır yaralandığı kaza sırasında serviste rehber öğretmen olmadığı ortaya çıktı. 
Atıcı'nın araç seyir halindeyken ayakta olduğu, Tuğrul'un kolunu camdan çıkardığı ve hiçbir öğrencinin emniyet kemeri takmadığı öne sürüldü. 

Savrulup bariyere çarptı 
Kaza, önceki akşam kireç yüklü bir TIR'ın aniden şerit değiştirmesi sonucu servis şoförü Murat Yıldırım'ın direksiyonu kıramaması üzerine meydana geldi. TIR'ın sol arka kısmına çarpan servis minibüsü savrularak bariyerlere çarptı. 
Kaza sonucu Yargıtay 16. Hukuk Dairesi Üyesi Müjde Atıcı'nın ilköğretim 5. sınıf öğrencisi kızı Bilge Atıcı, kaldırıldığı Gazi Üniversitesi Hastanesi'nde yapılan tüm müdahalelere rağmen kurtarılamadı. 

'Baba, kolum nerede ' 
TED Koleji müdür yardımcılarından Süreyya Tuğrul'un yine 5. sınıf öğrencisi oğlu Yavuz'un ise sağ kolu koptu. 
Çarpma sonucu yola fırlayan hafif yaralı öğrenciler Deniz Güven, Ayça Güven, İlkiz Öztürk, Kağan Erener, Sertan Gürün, Berk Namal, Hakan Doğan, Münevver Elif Asar, Merve Yöney ve Erkan Bıyıklı'yı, arkadan gelen diğer servislerdeki öğretmenler kurtardı. 
Tuğrul'un parçalanan kolunu da öğretmenler hastaneye yetiştirdi. Ancak dokuları tamamen zedelendiği için kol yerine dikilemedi. 
Sabah yoğun bakımdan çıkan Tuğrul'un, uyanınca "Baba, kolum nerede Sakın kolumu kesmeyin" dediği öğrenildi. 

Rehberin primi yüksek 
Vakıf yöneticilerinden edinilen bilgiye göre, kaza yapan serviste rehber yoktu. 
Yöneticiler, rehberin yüksek SSK primleri nedeniyle alınamadığını belirtti. TED Ankara Koleji Vakfı Okulları Genel Müdürü Süha Günel ise, "Okulöncesi servislere hostes veriyoruz" dedi. 
Jandarmanın gözaltına aldığı servis sürücüsü Murat Yıldırım tutuklanma istemiyle mahkemeye çıkarılırken, TIR sürücüsü serbest bırakıldı. 
TCK'nın 85. maddesi uyarınca tutuklanan Murat Yıldırım'ın, "Araç önüme kırdığı için ben de çarpmak zorunda kaldım" dediği öğrenildi. 

Okul servisinde rehber zorunlu 

İçişleri Bakanlığı Okul Servis Araçları Hizmet Yönetmeliği'nin 5. maddesinde, rehber öğretmenlerle ilgili şöyle deniyor "Okul servis araçları ile taşımacılık yapanlar, öğrencilerin oturarak rahat bir yolculuk yapmalarını sağlayacak tedbirleri alarak, taahhüt ettiği yere kadar götürülüp getirmekle ve servis hizmeti sırasında taşıta başka herhangi bir yolcu almamakla, taşıt içi düzeni sağlamak, anaokulu ve ilköğretim statüsündeki okul öğrencilerinin inme ve binmeleri sırasında yardımcı olmak üzere rehber personel bulundurmakla yükümlüdür." 


</TEXT>
</DOC>
