<DOC>
<DOCNO> 342723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/yazar/tamer.html </URL>
<DATE> 2005/05/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Emine Hanım'la Budapeşte'de sohbet... 
</HEADLINE>
<TEXT>
'Hanım hanıma fotoğraf istiyoruz' 
Tam kadın kadına fotoğraf çektirirken, Başbakan yanımıza geldi. Emine Hanım da eşini hoş tutan ve muzip bir üslupla, "Başbakanlar her fotoğrafta yer alacak diye bir şey yok" dedi 

Başbakan Erdoğan'ın Macaristan'a yaptığı 2 günlük resmi ziyaretin son durağı Gülbaba Türbesi'nde, Emine Erdoğan'la ayaküstü sohbet ettik. Foto muhabiri arkadaşımız Bünyamin Aygün, tam ikimizin kadın kadına fotoğrafını çekiyordu ki, eşini hep göz açısı içinde tutmaya özen gösteren Başbakan yanımıza gelip fotoğraf karesinde yer aldı. Emine Hanım kısa bir süre bekledi, baktı ki Erdoğan yanımızdan ayrılmıyor hem eşini hoş tutan, hem de kendine güvenen muzip bir üslupla, "Başbakanlar her fotoğrafta yer alacak diye bir şey yok. Biz hanım hanıma fotoğraf çektirmek istiyoruz" dedi. Ve böylelikle Erdoğan'la konuşabilmek için Gülbaba'da saatlerdir bekleyen Macaristan'daki Türklere gün doğmuş oldu. 

Kaç tane Gülbaba var 
Emine Hanım'ın Macaristan'a ikinci gelişi, Gülbaba Türbesi'ni de ikinci ziyareti. Erdoğan'ın belediye başkanlığı döneminde geldiklerinde türbe harabe halindeymiş. Türk heyetinden bazı işadamları Bektaşi dervişi Gülbaba'ya Başbakan'ın ilgisini yadırgamış, diğer bazıları ise Gülbaba'nın Merzifonlu değil, Ispartalı olduğuna dair yeni bulgulardan söz etmişti. Emine Hanım'a Bektaşi meselesini sordum, "Farklı görüşler var, olmayabilir de" dedi. 
Asistanım Özlem Ertem'in dün internette yaptığı taramada kimisi Sünni, kimisi Alevi birden çok Gülbaba olduğu, Evliya Çelebi'nin Gülbaba'ları birbirine karıştırarak Fatih döneminden başlayıp Kanuni dönemine kadar 120 yıl yaşamış gibi gösterdiği, Galatasaray'daki Enderun Mektebi'nin ise İstanbul'da yaşamış bir başka Gülbaba'nın tavsiyesiyle kurulduğu bilgilerine ulaştık. 

Kızlarımız okula... 
Emine Hanım ile sohbetimizde, Milliyet'in 'Baba Beni Okula Gönder' kampanyası da gündeme geldi. Emine Hanım, Milli Eğitim Bakanlığı ve UNICEF'in kampanyası çerçevesinde kızların okula gönderilmesi için ev ev dolaştığını ve bugüne kadar habersiz girdiği hiçbir evden eli boş dönmediğini anlattı. 
Bayan Erdoğan'a, anne babaları nasıl ikna ettiğini sordum. "Hiç zor olmuyor. Onlara kızlarınızı okutmazsanız, onların geleceğini karartırsınız diyorum. Maddi imk nsızlıktan söz edenlere bakanlığın ayda 40 YTL burs verdiğini anlatıyorum. Bu bursların nasıl alınacağıyla ilgili fikri olmayanlara yol gösteriyorum. Başbakan'ın yurt gezilerinde bazen ondan ayrılıp kızların okula gönderilmediği yörelerde habersiz ev ziyaretleri yapıyorum. Bugüne kadar ikna edemediğim aile olmadı..." 

Türbanlı oluşu avantaj 
Kendisi herhangi bir imada bulunmadı ama ben, Emine Erdoğan'ı dinlerken onun sadece Başbakan eşi değil, türbanlı oluşu nedeniyle de Doğu ve Güneydoğu'da aileleri daha kolay ikna etmiş olabileceğini düşündüm. Böyle bakınca önemli bir misyon üstlenmiş oluyor. Macaristan Başbakanı'nın eşinin ise bu tür bir misyon üstlenmesi söz konusu değil zira komünist dönemden kalma alışkanlıkla okula gitmeyen ya da gönderilmeyen çocuk diye bir mefhum yok. Okur yazarlık 99.7. Evlerin 33.2'sinde PC var. İnternet kullanımı 17.4. 

Macaristan'a Türk malı girer, Türk kamyonu giremez Budapeşte'ye giden Türk işadamları grubu içinde en dertlileri nakliyecilerdi. Macaristan ve Avusturya, Avrupa ülkelerine karayoluyla yaptığımız ihracatta 2 kilit ülke, çünkü bu ülkelerden transit geçmeden çoğu Avrupa ülkesine mal teslimatı yapılamıyor. 
Avusturya ile sorun yok. TIR'ı trene yükleyerek yapılan her 1 geçişe, karayolundan da 1 geçiş hakkı veriyor. Kendi nakliyecilerini güçlendirmek isteyen Macar yetkili makamları ise bizim kamyoncuları yüksek cezalarla canından bezdiriyor. 
Uluslararası Nakliyeciler Derneği Başkanı Çetin Nuhoğlu'nun, 2 günlük Macaristan ziyareti sırasında uçaktan asansöre, yakaladığı her fırsatta altını çizdiği önemli bir nokta var Macaristan'la Türkiye arasında 1992'de imzalanmış bir karayolu taşıma anlaşması var. AB çevre standartlarını esas alan bu anlaşmada taraflar, çevreyi koruyan yeşil kamyonlardan geçiş ücreti ve izin belgesi talep etmemeyi taahhüt ediyor. Bizim Ulaştırma Bakanlığı ve Karayollarımız, bu hakkı talep etmedikleri için nakliyecilerimiz yılda 10 milyon euro ceza ödemek zorunda kalıyorlar. Macarlara 1992'deki anlaşma hatırlatıldığında verilen cevap ise "Siz bugüne kadar bu hakkınızı talep etmediğiniz için müruru zamana uğramış " 
Nuhoğlu, "Karayolları da hatalı, bizler de hatalıyız. Ama devletlerarası anlaşmalarda hiç müruru zaman olur mu " diye isyan ediyor. Uçakta cam kenarında oturan Feniş'in sahiplerinden Sedat Aloğlu'ndan Nuhoğlu'na destek geliyor "Nakliye pahalı olunca, bizim ihracatımızın da maliyeti artıyor. Oysa artık kıl payı marjlarla çalışıyoruz." 
Bu mesaj Başbakan Erdoğan'a da net olarak verildi. Erdoğan'ın Macar yetkililerle resmi temaslarda nasıl bir noktaya vardığını önümüzdeki günlerde öğreniriz. 



</TEXT>
</DOC>
