<DOC>
<DOCNO> 334782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko16.html </URL>
<DATE> 2005/04/19/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TOBB Genel Kurulu, 8 Mayıs Pazar günü yapılacak... 
</HEADLINE>
<TEXT>

     Türkiye Odalar ve Borsalar Birliği'nin 60. 'Seçimli' Olağan Genel Kurulu, 8 Mayıs Pazar günü Ankara'da yapılacak. 
     TOBB'un, günlük gazetelerin birine verdiği ilanda, genel kurul çalışmaları ile seçim takviminin ayrıntıları yer aldı. 
     Buna göre Akyurt'daki Büyük Anadolu Oteli Mustafa Özbek Kongre ve Spor Merkezi'nde gerçekleştirilecek genel kurul, 8 Mayıs Pazar günü saygı duruşunda bulunulması ve istiklal marşının okunmasının ardından çalışmalarına başlayacak. 
     Genel kurula, Başbakan Recep Tayyip Erdoğan'ın yanı sıra çok sayıda bakanın katılması bekleniyor. 
     TOBB'un genel kurulunda önce bir mültivizyon gösterisi sunulacak, ardından da Türkiye Odalar ve Borsalar Birliği TOBB Başkanı Rifat Hisarcıklıoğlu açılış konuşması yapacak. 
     Davetlilerin konuşmalarının tamamlanmasının ardından, TOBB bünyesinde oluşturulan mevzuat, dilekleri inceleme, iktisadi rapor ve hesapları inceleme komisyonları genel kurulda birer sunuşta bulunacak. 
     Daha sonra genel kurulda 2003-2004 yılındaki son iki aylık dönemin kesin hesabının onayı, 2004-2005 yılındaki on aylık dönemin kesin hesabı ile 2005-2006 dönemi gelir ve gider bütçe teklifi onaya sunulacak. 
     Faaliyet raporunun müzakere ve onaylanmasının ardından birlik Başkanlığına aday olan üyeler, adaylıklarını açıklayacak, ardından da başkanlık seçimine geçilecek. 
     
     ADAYLIĞINI AÇIKLAYAN TEK KİŞİ HİSARCIKLIOĞLU 
     Bu arada 16 Nisan Cumartesi günü TOBB Birlik Merkezi'nde, yeni seçilen oda ve borsa başkanlarının katıldığı tanışma toplantısında, TOBB Başkanı Rifat Hisarcıklıoğlu TOBB Başkanlığına adaylığını resmen açıklamıştı. 
     Toplantıda TOBB bünyesinde bulunan 5 konsey başkanının yanı sıra birçok oda ve borsa başkanı da, yoğun alkış ve tezahüratlar arasında Hisarcıklıoğlu'nun adaylığına destek vermişlerdi. 
     Bilindiği gibi TOBB yasası ile Oda ve Borsalar Organ Seçimleri Yönetmeliği'ne göre, Odalar Birliği Başkanlığına aday olmak isteyen Oda ve Borsa Yönetim Kurulu Başkan ve Üyeleri ile meclis başkanlarının, seçimlerden 15 gün önce bu görevlerinden istifa etmeleri şartı bulunuyor. 
     Yine Oda, Borsa Yönetim Kurulu Başkan ve üyeleri ile meclis başkanı dışında kalan delegelerin başkanlığa aday olabilmeleri için ise genel kurul delegelerinin 'yüzde 10'unun' imzası ile aday gösterilmeleri gerekiyor. 
     
     TOBB BAŞKANINI, DELEGELER SEÇECEK 
     Odalar Birliği'nin Pazar günü yapılacak ve öncekilerin aksine bir günlük genel kurulda, TOBB Başkanı yaklaşık bin 400 delege tarafından seçilecek. 
     Daha önceki düzenlemede TOBB Başkanı, Odalar Birliği bünyesinde oluşturulan 5 konseyde yer alan üyeler tarafından belirleniyordu. 
     TOBB'un Pazar günü yapılacak genel kurulunda gerçekleştirilecek seçimlerin ardından, yeni seçilecek başkan bir teşekkür konuşması yapacak. Daha sonra birlik yönetim kurulu, konseyler ve yüksek disiplin kurulu asil ve yedek üyelerinin seçimi ile genel kurul komisyonlarının seçimleri gerçekleştirilecek. 
     Genel kurulda ayrıca TOBB Personeli Sigorta ve Emeklilik Sandığı Vakfına Odalar, Borsalar ve Birlik Bütçesinden ayrılacak yüzde birlik payı onaylanacak ve KOSGEB genel kuruluna katılacak temsilcilerin seçimi de tamamlanacak. 
     Genel kurulda, oda ve borsa meclis üyelerine verilecek huzur hakkının tespiti, munzam sandık kurulması konuları da ele alınacak. Genel kurul çalışmalarını, dilek ve temenniler bölümü ile tamamlayacak. 
     
</TEXT>
</DOC>
