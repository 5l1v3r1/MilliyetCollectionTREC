<DOC>
<DOCNO> 301364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur12.html </URL>
<DATE> 2004/12/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İzmirli kadın, tsunamiyi anlattı ''Güneşleniyordum, dalgalar geldi..'' 
</HEADLINE>
<TEXT>

     Endonezya'nın Sumatra Adası'nın batı sahili açıklarında meydana gelen 9.0 büyüklüğündeki depremi, tatilde olduğu Şeysel adalarında yaşayan İzmirli Pınar Görücüoğlu, ''Sarsıntı olmadı. Denizin çekilen suları bir dakika içinde apartman boyunda dalgalar olarak geri geldi ve her şeyi yuttu gitti'' dedi. 
     Pınar Görücüoğlu, 2 gün önce tatil amacıyla yakınları olan İtalyan bir aileyle birlikte Milano'dan uçakla hareket ettiklerini, Şeysel adalarına ulaştıklarında ''gözlerine inanamadığını'' ve adanın ''yalancı cennet'' olduğunu düşündüğünü söyledi. 
     Görücüoğlu, dehşet dakikalarını şöyle anlattı 
     ''Otelin sahilinde şezlongda güneşleniyordum. Yanımda aile dostumuz İtalyan çift vardı. 7 yaşındaki oğlum Yusuf da İtalyan ailenin çocuklarıyla denizdeydi. Dalgalar önce şezlongu hafif hafif karaya doğru sürüklemeye başladı. Bu olay ağır ağır devam ederken, denizin sularının çekildiğini gördüm ve denizin içi görünmeye başladı. Balıklar can çekişiyordu. İtalyan dostum adalarda böyle şeylerin olabileceğini söyledi, ama ben ikna olmadım. Hayretler içindeydim. Bir dakika sonra denizin ortasında bir çukur açıldı ve o çekilen sular apartman boyunda dev dalgalar, hortum şeklinde döndü. Sahildeki herkes çığlıklar atarak dağa doğru koşuşturdu. Arkama dönüp baktığımda o devasa dalgalar sahildeki her şeyi yutuyordu. Yüzlerce yat ve tesisleri yutan dalgalar geri çekildiğinde geride hiç bir şey bırakmamıştı.'' 

     
</TEXT>
</DOC>
