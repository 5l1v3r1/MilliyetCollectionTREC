<DOC>
<DOCNO> 342620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonyas03.html </URL>
<DATE> 2005/05/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Eurovision ekibi Ukrayna'ya gitti... 
</HEADLINE>
<TEXT>

     Ukrayna’nın başkenti Kiev’de 21 Mayıs’ta yapılacak 50. Eurovision Şarkı Yarışması’nda Türkiye’yi "Rimi Rimi Ley" adlı parçayla temsil edecek olan Gülseren ve eki arkadaşları, bu ülkeye gitti. 
     THY’ye ait uçakla Kiev’e hareketinden önce Atatürk Havalimanı’nda son derece neşeli ve moralli görünen Gülseren, basın mensuplarına yaptığı açıklamada, "Çok iyi bir çalışma yaptık, hazırlıklıyız. 
     Ekibimle çok güzel bir koreografi sunacağız" dedi. 
     Günde 5 saat yoğun bir tempo ile çalıştıklarını anlatan Gülseren, şunları söyledi 
     "İnşallah güzel bir sonuç alacağız. Kuvvetli bir şovla çıkıyoruz. 
     Rimi Rimi Ley ile uyuduk Leylim Ley ile kalktık. Eurovision için ne gerekiyorsa onları çalıştık. Herkesin sevgisine ve desteğine ihtiyacımız var. Zor bir yarışma, elimizden gelini yapacağız. 
     Kendimize güveniyoruz. Ben bu işe dün başlamadım. Sahneye 12 yıldır çıkıyorum. Eurovision, bir sanatçı için tramplen. Yeni ufuklar, yeni kapılar açılıyor. Şu an çok güzel duygular yaşıyorum." Gülseren, tüm ülkelerin seslendireceği parçayı beğeneceğini kaydederek, "Çok kuvvetli ve akılda kalacak bir parça. Tekerlemesi kuvvetli" diye konuştu. 
     Sahne çekimlerinin de çok önemli olduğuna dikkat çeken Gülseren, "Biz ne kadar hazır olsak bile çekimin mükemmel olması lazım. Orada bizi çekecek insanların, sahnedeki enerjimizi ekrana yansıtması lazım" dedi. 
     Eurovision’da seslendirilecek diğer parçaların da çok güzel olduğunu ifade eden Gülseren, Yunanistan, Macaristan ve Fransa’yı favori gördüğünü sözlerine ekledi. 
     
     BESTECİDEN ELEŞTİRİLERE YANIT... 
     Şarkının bestecisi Erdinç Tunç da, "Bütün hazırlıklar bunun içindi. İyi bir netice almak için gidiyoruz. Hedefimiz bu" diye konuştu. 
     Şarkıya yapılan bazı eleştirilere de değinen Tunç, şunları söyledi 
     "Parçamız son derece esprili, yurtdışı için yapıldı. Türkiye’deki şarkılarla bir kıstasa gidildi. Türkiye normları içerisinde bu şarkının değerlendirilmesi yanlış olur. Biz ’Rimi Rimi Ley’in manasını tartışa duralım, onlar dillerine doladılar bile. İnşallah şarkı amacına ulaşacak. Hepimiz bunu istiyoruz. Yapılması gereken bütün şeyler yapıldı. Ülkemizi en iyi şekilde temsil etmeye çalışacağız. 
     Ülkemizi temsil, sadece sahnede bize verilen 3 dakikalık zamanla sınırlı değil. Ülkemin bana verdiği bütün terbiyeyi, bütün kültürü, oraya yansıtmaya gidiyorum." Tunç, "Sertab Erener’e verilen destek size verilmedi mi " sorusunu ise şöyle yanıtladı 
     "Buna katılmıyorum. Sertab’a verilen desteğin tarzı ile bizimki farklı oldu, ama desteğin karşılaştırılması çok doğru olmaz. ’Sertab’a destek verildi de bize verilmedi’ görüşüne karşıyım. Sertab’ın belki tanınmışlığı veya arkasındaki güçle alakalı bir görüntüydü o. Sertab’a da, bu görevi aldıktan sonra yoğun eleştiriler yapıldı. Ama bizimkinde belki seviye zorlandı." Bunun Türkiye’nin bir tarzı olduğunu kaydeden besteci Erdinç Tunç, "Türkiye’yi temsil edecek bütün şarkıları önce bir yerden yere vururlar. Ondan sonra da iyi bir netice alma durumunda ’bravo’, kötü neticede ’biz demiştik zaten’ tarzımız oldu. Bu, diğer ülkelerde de var. İyi bir netice almak için elimizden geleni yapacağız" dedi. 
     
</TEXT>
</DOC>
