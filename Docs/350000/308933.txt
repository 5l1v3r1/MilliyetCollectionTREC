<DOC>
<DOCNO> 308933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo30.html </URL>
<DATE> 2005/01/24/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
SC Paderborn - Hamburger SV maçında şike şüphesi 
</HEADLINE>
<TEXT>

     Alman Futbol Federasyonu DFB , 21 Ağustos 2004 tarihinde SC Paderborn-Hamburger SV arasında oynanan kupa maçında 25 yaşındaki hakem Robert Hoyzer'in bahis oynadığı için Paderborn lehine oyuna müdahale ettiği şüphesinin ağırlık kazandığını açıkladı. 
     Konuyla ilgili olarak düzenlenen basın toplantısında konuşan DFB Eşbaşkanı Gerhard Meyer Vorfelder, sözü edilen maçı yöneten hakemin, Paderborn'un galibiyeti için yüksek miktarda bahis oynadığına dair şüphenin yoğunlaştığını, olayla ilgili olarak adli makamların yapacağı soruşturmanın sonuçlarını beklediklerini söyledi. 
     Vorfelder, bu maçın tekrarlanmasının söz konusu olmadığını sözlerine ekledi. 
     DFB Eşbaşkanı Theo Zwanziger de aynı hakem tarafından yönetilen diğer bazı maçlarla ilgili olarak da soruşturma yürütüldüğünü, söz konusu hakemin Paderborn-Hamburg maçında Paderborn lehine bilinçli olarak düdük çaldığının henüz ispatlanamamasına rağmen kendi şahsi görüşünün hakemin oyunu maniple ettiği yönünde olduğunu ifade etti. 
     Zwanziger, sözü edilen maçın oynandığı tarihte, bahisçi firmanın Paderborn lehine alışılmışın çok üzerinde bahis oynandığına dair kendilerini uyardığını, ancak o zaman bir yolsuzluk tespit edemediklerini söyledi. 
     Hoyzer'in Paderborn-Hamburg maçında, maçın favorisi olmayan Paderborn için aracılar vasıtasıyla 100 bin euro'luk bahis oynadığı ileri sürülüyor. 
     Öte yandan Hoyzer, yarın yayınlanacak Bild gazetesine yaptığı açıklamada, bu zamana kadar yönettiği maçlarla ilgili olarak bahis oynamadığını söyledi. 
     
</TEXT>
</DOC>
