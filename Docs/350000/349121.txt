<DOC>
<DOCNO> 349121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonsiy03.html </URL>
<DATE> 2005/06/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erdoğan Hakikat, yatağını er geç bulur 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, AK Parti'nin, izlediği siyasetin merkezine çatışma alanlarını değil, uzlaşma ve mutabakatı aldığını belirterek, ''Herkesi, milletin durduğu bu mutabakat zeminine çağırıyoruz'' dedi. 
     Erdoğan, AK Parti Genel Merkezi Ar-Ge Başkanlığı tarafından İstanbul Green Park Otel'de düzenlenen ''1. Bölge Teşkilat Eğitim Programı'' toplantısında yaptığı konuşmada, AK Parti'nin, güven, itibar ve saygınlığı azalan siyasete kaybettiklerini yeniden kazandırdığını ifade etti. 
     Erdoğan, Türkiye'de geçmişte güven konusunda yapılan kamuoyu araştırmalarında siyaset kurumunun, hep sondan 5 içerisinde yer aldığını belirterek, şimdi ise durumun tamamen tersine döndüğünü söyledi. Erdoğan, ''İlk 5 içinde siyaset kurumu da güvenilen kurumlar arasında yerini almaya başlamıştır'' dedi. 
     Milletin bu konuda iradesini ortaya koyduğunu kaydeden Erdoğan, AK Parti'nin temsil ettiği bu iradenin, milletin sağlam iradesinden kaynaklandığını vurguladı. Erdoğan, konuşmasına şöyle devam etti 
     ''AK Parti, izlediği siyasetin merkezine çatışma alanlarını değil, uzlaşma ve mutabakat zeminini almıştır. Herkesi, milletin durduğu bu mutabakat zeminine çağırıyoruz. Milletle kendi kaderini aynı çizgide buluşturan AK Parti siyasetini başka zeminlerde tanımlamak isteyenler, unutmayın ki, beyhude bir çaba içine girmiş, boşa yorulmuş olacaklar. Bunu zaman zaman sizler de görüyorsunuz. İlgisiz, alakasız alanlarda ülkede iktidarın ciddi adımlarını yorumlayacak veya sorgulayabilecek bir duruma giremedikleri için bakıyorsunuz ki, kişisel, ki bu kişisel tavırlarımız veya yaşam biçimimiz bizim siyasi sürecin içinde başlayan şeyler olmamasına rağmen bunları değerlendirmek suretiyle, bunları farklı yorumlamak suretiyle oradan nemalanmak isteyen bir anlayış var. Bu anlayışın, bu ülkede başarılı olması mümkün değil. Çünkü bu anlayışla hareket edenlere milletimiz, gerekli zamanlarda, o hesap sorma zamanı geldiğinde gerekli hesabı demokrasi içinde hep sormuştur.'' AK Parti'nin, milli birlik ve bütünlüğü, toplumsal dokuyu ve ülkenin medeni düzeyini yükselterek, dayanışma ve kardeşlik ruhunu güçlendirmeye çalıştığını ifade eden Erdoğan, AK Parti'nin, izlediği siyasetin merkezine de bunu aldığını söyledi. 
     AK Parti'nin, kurulduğu günden bu yana Türkiye'yi medeniyet hedefine ulaştıracak çok yönlü değişimi savunan bir misyonu üstlendiğini kaydeden Erdoğan, 2.5 yıllık iktidarları döneminde de bunu hayata geçirmenin adresi olduklarını bildirdi. Erdoğan, bunun sadece Türkiye içinde değil, Türkiye dışında da değer kazanmaya başladığını dile getirerek, AK Parti'nin bu düşüncesini dünyada da takip edenlerin ortaya çıkmaya başladığını, dünyada da değişik ülkelerde AK Parti adında partiler kurulduğunu ifade etti. 
     Kendilerinin muhafazakar demokrat siyasi çizgilerinin, dünya literatüründe de yer bulduğunu anlatan Erdoğan, bunun dünyadaki değişime AK Parti'nin sağladığı bir katkı olduğunu belirtti. 
     
     FİLDİŞİ KULELER 

     Erdoğan, Türkiye'nin sağlam, rasyonel, ekonomik ve siyasi bir yapıya kavuşması için 14 Ağustos 2001 tarihinde yola çıktıklarını hatırlatarak, AK Parti'nin ehliyetli ve liyakatli kadrolarla bu yolculuğunu yılmadan sürdürdüğünü kaydetti. 
     Milyonların güvenini alarak, her şeyin Türkiye için olduğunu bilerek hizmete devam ettiklerini anlatan Erdoğan, konuşmasını şöyle sürdürdü 
     ''Demokrasiyi, tam bir hukuk devletini, özgürlükleri, insan haklarını, adaleti, refahı ve kalkınmayı halktan esirgeyerek zaten bir yere varmak mümkün değildir. İmtiyaz değil, adalet isteyen halkın vicdanı ve aklı olmaya mecbur hissederek yola çıktık. Halk ve ülke adına büyük mesafeler aldık. İmtiyazlı zümreler, halkın hissiyatını anlamayabilirler. Fildişi kulelerde halktan soyutlananlar, tecrit olanlar, milletin iradesini siyasetin sadece malzemesi olarak görebilirler veya zannedebilirler. 
     Halka tepeden bakanlar, onu tahkir ve tezyif edenler, bir gurur abidesi olarak adeta yolda yürüyenler şunu unutmasın ki, hiçbir zaman hakikat kendi mecrasında akacağı için bunlar orada kendilerine yer bulamayacaklardır. Bu bütün zamanlarda böyle olmuştur. Atalarımızın güzel bir sözü var 'dere yatağında akar' diye... Derenin yatağını ne kadar değiştirmeye çalışırsanız çalışın, eninde sonunda dere yine önündeki manileri, engelleri, bariyerleri yıkarak gerçek yatağını bulur. Hakikat, işte budur. Hakikat, yatağını er geç bulur. Belli bir bedeli muhakkak vardır, ama eninde sonunda gelir o yatağı bulur.'' Başbakan Recep Tayyip Erdoğan, kendilerinin hakikati sadece kendi tekellerinde görmediklerini de dile getirdi. 

     
</TEXT>
</DOC>
