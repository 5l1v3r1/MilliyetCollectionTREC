<DOC>
<DOCNO> 332006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sontur03.html </URL>
<DATE> 2005/04/10/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kilisede kapkaç 
</HEADLINE>
<TEXT>

     Ramazan YAVUZ DHA 

      DİYARBAKIR'ın ibadete açık tek kilisesi olan ve her yıl yerli ve yabancı binlerce turistin görmeye gittiği Meryem Ana Süryani Kadim Ortodoks Kilisesi'nin başı kapkaçla dertte. Kiliseyi ziyarete gelen yerli ve yabancı turistlerin kapkaççıların saldırısına uğradığını söyleyen papaz Yusuf Akbulut, "Bir süre önce Rus Büyükelçiliği'nden kiliseyi ziyarete gelen bir Rus diplomatın kilisenin önündeki aracının camını kırarak içeri girip eşyalarını çaldılar. Ne yapacağımızı şaşırdık. Kapkaç yüzünden kilisemizi ziyarete gelenlerin sayısı düştü'' dedi. 
     İki bin yıl önce Güneş tapınağı olarak yapılan, daha sonra kiliseye çevrilen Alipaşa semtindeki Meryem Ana Süryani Kadim Ortodoks Kilisesi'nin etrafında adeta pusu kuran kapkaççıların, ziyaretçilerin çantalarını çalmaları, park halindeki araçlarının camını kırarak hırsızlık yapmaları kilise görevlilerini zor durumda bırakıyor. 
     Ziyaretçileri, özellikle kilisenin bulunduğu sokakta yürürken dikkat etmeleri konusunda uyaran Papaz Yusuf Akbulut, "Kentin en eski mahallelerinden birinde yer alan kilisemizin bulunduğu sokak da oldukça dar. Araçlar sokağa zorlukla giriyor. Kilisemizi ziyarete gelenler kapkaççıların hedefi oluyor. Ziyaretçilerin çantaları çalınınca mahçup oluyoruz'' dedi. Kapkaç yüzünden son aylarda kiliseyi ziyaret edenlerin sayısının da düştüğünü belirten Akbulut, "Son olarak Rus Büyükelçiliği'nden kiliseyi ziyarete gelen bir Rus diplomatın kilisenin önündeki aracının camını kırarak eşyalarını çaldılar. Ziyaretçiler hırsızlığa maruz kalınca bir daha gelmedikleri gibi, gelmek isteyenler de olumsuz etkileniyor. Polisin kilisenin çevresinde önlem almasını istiyoruz'' diye konuştu. 
     İki yıl önce de soyulan kilisede, hırsızlığa karşı kamera sistemi yerleştireceklerini belirten papaz Yusuf Akbulut, "Kilisemiz Diyarbakır'dan göçetmiş dünyanın çeşitli ülkelerinde yaşayan süryanilerin katkılarıyla orılıyor. Onarımdan sonra kiliseyi hırsızlara karşı kamera sistemiyle donatacağız. Gerekirse bir de bekçi tutacağız'' dedi. 
     
</TEXT>
</DOC>
