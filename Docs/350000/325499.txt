<DOC>
<DOCNO> 325499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun35.html </URL>
<DATE> 2005/03/21/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Karamanlis Türkiye, Ankara protokolünü zamanında imzalamalı 
</HEADLINE>
<TEXT>

     Yunanistan Başbakanı Kostas Karamanlis, Türkiye'nin Ankara protokolünü zamanında imzalaması gerektiğini söyledi. 
     Karamanlis, Almanya'nın başkenti Berlin'de Başbakan Gerhard Schröder ile biraraya geldi. 
     Yunanistan Başbakanı, görüşmeden sonra Schröder ile birlikte düzenlediği basın toplantısında, görüşmede Türkiye-AB ilişkilerini de ele aldıklarını belirterek, ''Türkiye'nin Avrupa yolunu destekliyorum. Ancak şartları yerine getirmesi çok önemli. Türkiye Ankara protokolünü zamanında imzalamalı'' dedi. 
     Karamanlis, Makedonya Cumhuriyeti'ni hangi ad altında kabul etmeye hazır olduğunun sorulması üzerine de ''Bu konuda siyasi bir çözüm arıyoruz. Bunun için karşı tarafın yaklaşımı da önemli'' diye konuştu. 
     Ayrıca 2007-2013 dönemi AB'nin mali durumunu ele aldıklarını ifade eden Karamanlis, bu konuda Almanya ve Yunanistan'ın farklı ekonomik durumları nedeniyle bazı sorunlar olduğunu, ancak görüşmeler yoluyla bir çözüme ulaşacaklarına inandığını söyledi. 
     Schröder de Türkiye ile ilgili olarak Karamanlis ile görüş birliği içinde olduklarını belirterek, ''Türkiye sorumluluklarını yerine getirmeli ve getirecektir. Türkiye'nin yaptığı reformlar sadece kağıt üzerinde kalmamalı. Bunlar uygulamaya konulmalı'' diye konuştu. 
     Türkiye ile 3 Ekim'de üyelik müzakerelerine başlanması için 17 Aralık 2004 tarihinde karar aldıklarını hatırlatan Schröder, ''Türkiye şartları yerine getirmek durumunda. Ankara protokolünü de imzalayacağına eminim'' dedi. 
     Kendi partisinden bazı milletvekillerinin Türkiye'nin müzakerelere başlamak için hazır olmadığı ve görüşmelerin ertelenebileceği görüşünü dile getirmeleriyle ilgili olarak kendi görüşünün sorulması üzerine de Schröder, ''Müzakerelerin ertelenmesi gerektiği şeklinde bir görüş duymadım. Ayrıca herkes kendi görüşünü açıklamakta serbest'' karşılığını verdi. 
     Schröder, Karamanlis ile mali konularda da görüştüklerini ifade ederek, AB'nin 2007-2013 mali planı konusunda görüş ayrılıkları bulunduğunu, ancak İstikrar Paktı konusunda görüş birliği içinde olduklarını söyledi. 
     Schröder, Makedonya Cumhuriyeti'nin Yunanistan tarafından hangi sıfatla tanınabileceği şeklinde Karamanlis'e yöneltilen soruya karşılık da ''Makedonya Avrupa ile yakınlaşmak istiyorsa buna Yunanistan'ın da dahil olduğunu unutmamalıdır'' dedi. 
     Atlantik ötesi ilişkilerle ilgili bir soruya karşılık da Schröder, ''Avrupa-ABD ilişkileri, ayrıca Almanya-ABD ilişkileri de çok iyi durumdadır. Bu konuda hiç endişe etmenize gerek yok'' şeklinde karşılık verdi. 
     
</TEXT>
</DOC>
