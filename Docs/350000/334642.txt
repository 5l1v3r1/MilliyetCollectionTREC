<DOC>
<DOCNO> 334642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/siyaset/axsiy02.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK kapkaçı tartıştı 
</HEADLINE>
<TEXT>


MGK'da, 'enerji' ve 'Kıbrıs'ın yanı sıra 'kapkaç ve hırsızlık' da gündeme geldi. Toplantıda, kapkaça yol açan iç göç ve sağlıksız kentleşme sorununu çözmek için acil ekonomik önlemler alınması istendi 

BARKIN ŞIK, UTKU ÇAKIRÖZER Ankara 


Milli Güvenlik Kurulu MGK , Başbakan Recep Tayyip Erdoğan'ın daha önce "Medya abartıyor" dediği "kapkaç terörü" ve hırsızlık olaylarını masaya yatırdı. Bu tür olaylarda son zamanlarda yaşanan artışın iç göç ve sağlıksız kentleşmeden kaynaklandığı tespitinin yapıldığı toplantıda, göç alan ve veren kentlerin sorunlarını çözecek önlemlerin süratle alınması gerektiği vurgulandı. MGK'da Mersin, Trabzon ve Sakarya'daki olaylar da gündeme geldi. 
Dünkü MGK toplantısında, "Enerji Arz Güvenliği" ve "Kıbrıs'taki gelişmelerin" yanı sıra "Toplumsal Şiddet ve Bunları Besleyen Etkenler" de tartışıldı. 

İşsizlik suçu tetikliyor 
İç göç ve sağlıksız kentleşmenin büyük kentlerde "varoşların" doğmasına neden olduğunun kaydedildiği toplantıda, bunun, işsizliğin de etkisiyle yasadışı kolay kazanç yolunun seçilmesine, sosyal kontrol vasıtası olan geniş aile ve komşuluk ilişkilerinin dağılmasına ve suç oluşumuna neden olduğu belirtildi. Bu çerçevede söz konusu sorunların, kapkaçtan hırsızlığa kadar birçok probleme yol açtığı, insanların saldırganlaştığı ve suç oranın arttığı da vurgulandı. 
En çok göçün Doğu, Güneydoğu ve Karadeniz bölgelerindeki illerden başta İstanbul, Ankara, Mersin, İzmir olmak üzere 14 şehre gerçekleştiğinin kaydedildiği toplantıda, sorunun çözümü için yerinde ekonomik tedbirler alınması gerektiği belirtildi. Nüfus artışına da dikkat çekilen toplantının ardından yapılan açıklamada ise şöyle denildi "Son yıllarda yoğun olarak yaşanan iç göçün nedenleri ve özellikle büyük kentlerde yarattığı sorunlar ele alınmış, göç alan ve veren kentlerin sorunlarına çözüm getirecek önlemlerin ivedilikle yaşama geçirilmesinin önemi vurgulanmıştır." 

Bakan Gül'den uyarı 
Toplantıda Trabzon, Mersin ve Sakarya'da meydana gelen olaylar da tartışıldı. Başbakan Yardımcısı ve Dışişleri Bakanı Abdullah Gül, konuyla ilgili bilgi verirken, özellikle olaylar karşısında büyüyen milliyetçilik rüzg rının kontrol altına alınması gerektiğini söyledi. 
Toplantıya katılan Enerji ve Tabii Kaynaklar Bakanı Hilmi Güler de, dünyadaki enerji kaynaklarının durumu ve Türkiye'nin enerji politikaları hakkında bilgi verdi. Enerjide kaynak çeşitliğinin Türkiye açısından öneminin vurgulandığı toplantıda, şu tespitler ışığında değerlendirme yapıldı 
Türkiye doğalgazda yüzde 100, petrolde ise yüzde 91 oranında dışa bağımlı. Doğalgazın yüzde 65'i ise Rusya'dan alınıyor. Tek kaynağa bağımlılık ve fiyatların kontrolünün Türkiye'de olmaması ciddi stratejik tehlike doğuruyor. Doğalgazda "al ya da öde" anlaşmaları yapan Türkiye'nin hizmete girmiş bir doğalgaz deposu yok. Türkiye Edirne Silivri'de 1.5 milyar metreküplük bir doğalgaz deposu inşa ederken, Tuz Gölü'nün altına da 5 milyar metreküplük gaz deposu inşa edilmesi planlanıyor. Türkiye'de elektrikteki kayıp - kaçak oranı yüzde 22. Bu oranın yüzde 2 aşağı çekilmesi bile 1 milyar dolar tasarruf sağlıyor. Bak - Tiflis - Ceyhan ve Samsun - Ceyhan boru hatları ve İran doğalgazının Avrupa'ya sevki çalışmaları, Türkiye'yi bir enerji koridoruna dönüştürüyor. Bu çerçevede Adana - Ceyhan Türkiye'nin enerji üssü oluyor. Türkiye'nin 2012 - 2015 arasında 5 bin megawatt kapasitede 3 nükleer santralı hizmete geçirmeyi planlıyor. 
Toplantıda, KKTC Cumhurbaşkanlığı'na Mehmet Ali Talat'ın seçilmesi sonrası, yeniden başlatılacak müzakere süreci ve buna ilişkin yol haritası da değerlendirildi. Bu çerçevede, Türkiye'nin çözüm sürecini destekleyen politikalarını sürdürmesi gerektiği ifade edildi. 

AFutbol sohbeti 

MGK'da Fenerbahçe - Beşiktaş derbisi de espri konusu oldu. Beşiktaşlı üyelerin yüzü gülerken, başta Kara Kuvvetleri Komutanı Orgeneral Yaşar Büyükanıt olmak üzere Fenerbahçeliler, "Kimse sevinmesin, ipi biz göğüsleyeceğiz" dedi. Deniz Kuvvetleri Komutanı Oramiral Özden Örnek ise Büyükanıt'a, "Belli olmaz. Ligin bitimine çok var" diye yanıt verdi. 


</TEXT>
</DOC>
