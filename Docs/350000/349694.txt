<DOC>
<DOCNO> 349694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko34.html </URL>
<DATE> 2005/06/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Garanti'den KOBİ'lere yeni destek paketleri... 
</HEADLINE>
<TEXT>

     Garanti Bankası'nın, bu yıl sonuna kadar 600 bin küçük ve orta ölçekli işletmeye KOBİ 2 milyar dolar kredi kullandırmayı hedeflediği bildirildi. 
     Garanti Bankası'nın KOBİ'lere yönelik olarak hazırladığı destek paketleri, Banka Genel Müdürü Ergun Özen'in de katıldığı bir basın toplantısı ile tanıtıldı. 
     Özen, Garanti Bankası'nın KOBİ'lere yönelik olarak hazırladığı destek paketlerinin açıklandığı toplantıda yaptığı konuşmada, KOBİ'leri ayrı bir iş kolu olarak tanımlamaya 1997 yılında başladıklarını, yaklaşık 2 yıl süren bir araştırmanın sonunda 1999 yılından başlayarak KOBİ'lere özel finansal ürünler sunmaya başladıklarını anlattı. 
     KOBİ'lerin yönetimsel desteğe de ihtiyaç duyduğunu bildiklerini dile getiren Özen, Garanti Bankası'nın 2002 yılından bu yana Anadolu'nun dört bir yanını dolaştığını ve çalışma grupları oluşturduğunu kaydetti. 
     Başka ülkelerdeki KOBİ'leri de yakından takip ettiklerini belirten Özen, KOBİ'leri global pazarda faaliyet gösteren güçlü kuruluşlar haline getirebilmek için karşılaştırmalar yaptıklarını söyledi. 
     Türkiye'deki istatistiksel verilerin değerlendirmeler açısından yeterli olmadığını ifade eden Özen, şunları söyledi 
     ''Bu nedenle yurtdışındaki uygulamaları inceliyor oralardaki istatistiklerden yararlanıyoruz. Elbette ki yurtdışındaki her örneğin Türkiye için uygun olması mümkün değil. Bu yüzden de ülkemizin şartlarına göre süzgeçten geçiriyor, bizim KOBİ'lerimizin ihtiyaçlarına göre yoğuruyoruz. Herkes KOBİ'yi büyük bir iş segmenti olarak tanımlıyor. Büyüğünden küçüğüne dünyadaki tüm ülkeler KOBİ'lere inanıyor.'' 
     
     ÇİN'İN BAŞARILI KOBİ UYGULAMALARI... 
     Çin'in pek çok sektörün birinci gündem maddesi olduğunu anımsatan Özen, Çin'i sadece bir rakip olarak değil, başarılı KOBİ uygulamaları çerçevesinde de incelediklerini söyledi. 
     Çin'deki sayıları milyonlarla ifade edilen KOBİ'lerin başarı hikayelerinden Türkiye'deki müşterileri için dersler çıkarmaya çalıştıklarını anlatan Özen, Garanti Bankası'nın Çin'de temsilciliği bulunan tek Türk bankası olduğunu vurguladı. 
     Artık Türkiye'de bankacılığın değiştiğini ifade eden Özen, KOBİ'leri dünyadaki gelişmelere ayak uydurabilir, AB içinde rekabet edebilir, markası ve kalitesiyle ürününü rahatlıkla satabilir hale getirmek zorunda olduklarını söyledi. Bu konuda hedeflerinin hiç değişmediğini belirten Özen, bu hedefin girişimcilerin ihtiyaçlarının bir adım önünde olmak olduğunu anlattı. 
     
     GARANTİ'NİN KOBİ'LERE YÖNELİK YENİ PAKETLERİ 
     Garanti Bankası Genel Müdür Yardımcısı Nafiz Karadere de Garanti Bankası'nın KOBİ'lere yönelik yeni paketleri hakkında bilgi verdi. 
     Garanti'nin 1997 yılında iş sahibi destek programı geliştirdiğini, 1999'da işletme bankacılığı hizmetiyle 90 bin müşteriye ulaştıklarını belirten Karadere, 2002'de Anadolu sohbetlerine başladıklarını ve çeşitli meslek odalarıyla kredi anlaşmaları yaptıklarını söyledi. 
     2004 yılında geliştirdikleri Garantili Nakit İdaresi GANİ ile 1 yılda 18 bin müşteriye ulaştıklarını belirten Karadere, standart bankacılık ürünlerinden, sektörlere ve yörelere özel çözümlere geçtiklerini söyledi. 
     Karadere, turizme 1 yılda 50 milyon dolar, mobilyaya 40 milyon dolar, ihracat paketine 250 milyon dolar, nakliyeye ise 200 milyon dolar kredi kullandırmayı hedeflediklerini söyledi. 
     Garanti Bankası'nın 2003 yılında 365 bin KOBİ müşterisi olduğunu, bunun 2005 yılı Mart ayı itibariyle 501 bine yükseldiğini belirten Karadere, amaçlarının KOBİ'lere yalnızca ürün satan değil, her konuda çözüm ve hizmet sunan banka olmak olduğunu vurguladı. 
     Karadere, 2005 yılı sonuna kadar 600 bin KOBİ'ye 2 milyar dolar kredi kullandırmayı hedeflediklerini sözlerine ekledi. 
     İkitelli Küçük Sanayi Siteleri Yapı Kooperatifleri Birliği İSKOBİR Başkanı Yusuf Akgün de İkitelli Organize Bölgesi hakkında bilgi verdi. 
     Akgün, hedeflerinin büyük olduğunu belirterek, 300 bin kişiye istihdam sağlayarak 5 milyar dolar ihracat yapmayı planladıklarını ifade etti. 
     
</TEXT>
</DOC>
