<DOC>
<DOCNO> 347551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo37.html </URL>
<DATE> 2005/05/31/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Aykut Kocaman, Konyaspor ile 1 yıllık sözleşme imzaladı... 
</HEADLINE>
<TEXT>

     Lig bitimiyle birlikte Saffet Susiç ile yollarını ayıran Konyaspor, zaman geçirmeden Teknik Direktör Aykut Kocaman ile 1 yıllık sözleşme imzaladı. 
     Konyaspor Kulüp Başkanı Ahmet Şan, Bera Otel'de düzenlenen programda, Kocaman ile her konuda anlaştıklarını söyledi. 
     Kocaman'ın artık Konyaspor'un başarısı için çalışacağını belirten Şan, başarılı teknik direktörün takımı bir adım daha ileriye götüreceğinden hiç şüphelerinin olmadığını kaydetti. 
     Kocaman ise geçen yıl Konyaspor'a gelmeye niyetlendiğini, ancak bu yıl imza attıklarını ifade ederek, ''Bir yolumuz olacak. Bu yolda Konyaspor'u geçen yıldan en az bir adım ileriye götürmek için çalışacağız. Geçen yıl en fazla gol atan ve gol yiyen bir takımın fotoğrafı var önümüzde. Buna göre eksiklerimizi tamamlayıp daha iyi bir takım olacağız'' dedi. 
     Anlaşmanın 1 yıllık olduğunu, ancak başarılı olunması durumunda bunun uzayabileceğini belirten Kocaman, Konyaspor'a geldiği için mutlu olduğunu sözlerine ekledi. 
     
</TEXT>
</DOC>
