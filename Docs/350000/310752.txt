<DOC>
<DOCNO> 310752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/soneko05.html </URL>
<DATE> 2005/01/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kablo TV, Telekom'dan ayrılıyor... 
</HEADLINE>
<TEXT>

     Rekabet Kurulu tarafından, Türk Telekom bünyesinden ayrılması yönünde görüş bildirilen Kablo TV, Türksat A.Ş'ye devrediliyor. 
     A.A muhabirinin edindiği bilgiye göre, TBMM Plan Bütçe Komisyonu'na sunulan Kanun tasarısı ile, Telekom'un tablo tv hizmeti ile ilgili tüm taşınır ve taşınmazları, araçları ile borç, alacakları dahil 3 ay içinde yapılacak protokolle Türksat A.Ş'ye devredilecek. 
     Bu devirlere ilişkin bütün devir, temlik, ve intikal işlemleri, bu işlemlerle ilgili düzenlenecek her türlü sözleşme, protokol ve kağıtlar, KDV, damga vergisi dahil her türlü vergi, resim, harç vb. mali yükümlülüklerden istisna olacak. 
     
     PERSONELİN DURUMU 
     Telekom'un bu kanunla Türksat A.Ş'ye devredilen hizmetleriyle ilgili olup da iş mevzuatına tabi bulunan personelinden istekli olanlar Türksat A.Ş'ye devredilecek. 
     Kurum ile Türksat A.Ş ve Türk Telekom arasında en geç iki ay içinde, bu kanun ve kurum düzenlemelerine aykırı olmayacak şekilde görev sözleşmelerinde gereken değişiklikler yapılacak. 
     Değiştirilen görev sözleşmeleri, düşüncesi alınmak üzere Danıştay'a gönderilecek, Anayasa'da belirtilen süre kadar beklendikten sonra akdedilecek. 
     
     REKABET KURULU AYRILMASINI İSTEMİŞTİ 
     Rekabet Kurulu, Türk Telekom özelleştirmesine ilişkin olarak, kablo tv altyapısının, en geç Telekom devir işlemini takip eden 1 yıl içinde tamamlanmak üzere ayrı bir tüzel kişilik haline getirilmesi ve bu tüzel kişinin kontrolunun devredilmesi yönünde görüş bildirmişti. 
     
</TEXT>
</DOC>
