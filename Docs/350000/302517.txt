<DOC>
<DOCNO> 302517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/spor/spo01.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sütten ağzı yanan 
</HEADLINE>
<TEXT>


Beşiktaş Yönetimi, yabancı konusunda bu kez işi sıkı tutacak. Siyah - beyazlılar, ara transferde takıma katılacak ismi, sezon sonuna kadar kiralamayı düşünüyor. Futbolcu, beğenilirse bonservisi alınacak 

BİLAL MEŞE 


Beşiktaş Teknik Direktörü Jean Tigana'nın Trabzonspor maçının ardından vereceği rapor, siyah - beyazlıların transfer konusundaki yol haritasını netleştirecek. Yönetimin, alacağı rapor doğrultusunda öncelikle yabancı kontenjanını boşaltmak için düğmeye basacağı öğrenildi. 
Bundan önce yabancı transferlerinden ağzı yanan Beşiktaş Yönetimi'nin bu kez kiralama formülünü ortaya atacağı öğrenildi. Ara transferde renklerine bağlayacağı yabancı oyuncu konusunda temkinli adım atacak olan siyah - beyazlılar, bu konuda riske girmeyecek. Alınacak futbolcu, sezon sonuna kadar denenecek, eğer beğenilirse bonservisinin alınması gündeme gelecek. 
Başkan Yıldırım Demirören ile Teknik Direktör Tigana'nın yarın bir araya gelerek transfer konusunu görüşeceği öğrenildi. Eksik bölgelerle ilgili düşüncelerini Demirören'e aktaracak olan Fransız teknik adam, bunları kağıda dökerek yönetim kuruluna da sunacak. 

Bu ne çelişki 

SERDAR SARIDAĞ 

Beşiktaş Divan Kurulu'nun olağan toplantısı dün Ceylan Inter-Continental Oteli'nde yapıldı. Toplantıda, Denetleme Kurulu, siyah - beyazlı kulübün borcunun 78 milyon dolar olduğunu açıklarken, Genel Sekreter Kenan Öner ise borcun 40 milyon dolar olduğunu savundu. Denetleme Kurulu Başkanı Uğur Büyükbalkan muhasebe tekniğine göre bu borcun ortaya çıktığını belirterek "Biz bu borcu muhasebe tekniğine göre söylüyoruz. Yönetim Kurulu da 46.099.681 YTL'nin yayın ve reklam gelirlerinden alınan avans olduğunu, bunu ödemeyeceğini ve borç olarak gözükmemesi gerektiğini söylüyor. Normal olarak bu söylenen rakamlar düşülürse, yönetimin söylediği borç ortaya çıkıyor" diye konuştu. 
Öte yandan Divan Kurulu üyesi Bayram Yağcı Divan Kurulu Başkanı Şeref Nasır'a, "Şeref tribünündeki koltuğunu geri iade et" dedi. Bunun üzerine Nasır, "O koltuğu bana İstanbul Gençlik ve Spor İl Müdürü verdi. Beşiktaş Divan Kurulu Başkanı, şeref tribününde oturmalıdır" diye cevapladı. 

Çilekli'de kokteyl 

Yeniden düzenlenen Çilekli Tesisleri'nde kendileri için yer ayrılan Beşiktaş Divan Kurulu, dün akşam bir açılış kokteyli düzenledi, camiayı bir araya getirdi. Kokteyle, Başkan Yıldırım Demirören, yöneticiler, Teknik Direktör Jean Tigana, Erkek Basketbol Takımı Antrenörü Murat Didin, erkek ve bayan basketbol takımının bazı oyuncuları ile İstanbul Üniversitesi Rektörü Mesut Parlak gibi isimler katıldı. 

Kartal'da eksik hiç bitmiyor 

Trabzonspor maçının son hazırlıklarını dün Ümraniye Tesisleri'nde yaptığı antrenmanla tamamlayan Beşiktaş kampa girdi. Taktik ağırlıklı geçen idmana, sakatları süren Tayfur, Ahmet Dursun, Mustafa, Gökhan, Ahmed Hassan ve Ailton katılmadı. Kulüp doktoru Ayhan Optur, Pancu ve Güven'in de hafif adale ağrılarından dolayı karşılaşmanın kadrosuna alınmadığını açıkladı. Son ana kadar oynayıp oynamayacağı belli olmayan Ahmed Hassan'dan da kötü haber çıktı. 

BEŞİKTAŞ - TRABZON 

Kadrolar 
BEŞİKTAŞ 
Cordoba 
A. Tandoğan 
İbrahim T. 
Çağdaş 
Adem 
Okan 
Kleberson 
Koray 
İbrahim Ü. 
Sergen 
Youla 
İbrahim A. 

TRABZON 
Jefferson 
Ufukhan 
Erdinç 
Tayfun 
Celaleddin 
Adem 
Hüseyin 
Szymkowiak 
Lee Yong 
Yattara 
Fatih 

STAT İnönü, SAAT 19.00, HAKEM Serdar Tatlı, TV Lig TV Canlı , SAKATLAR Mustafa, Tayfur, Gökhan, Ailton, A.Dursun, A.Hassan, Pancu, Güven Beşiktaş , Kürşat, Volkan Trabzon , CEZALI Gökdeniz Trabzon 


</TEXT>
</DOC>
