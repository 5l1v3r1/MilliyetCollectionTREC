<DOC>
<DOCNO> 307203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy16.html </URL>
<DATE> 2005/01/17/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Baykal'ın rüşvet suçlamasına kasetli yanıt 
</HEADLINE>
<TEXT>

     CHP'de rüşvet olayına karıştıkları gerekçesiyle disipline sevkedilen iki Yüksek Disiplin Kurulu YDK 
     üyesinden biri olan Cafer Dursun, hakkındaki iddiaların "asılsız ve iftira" olduğunu, yarın açıklayacağı kaset çözümüyle ispata çalışacak. 
     CHP'de, genel başkan adaylarından Mustafa Sarıgül'ün ihraç edilmemesi yönünde oy kullanması için YDK üyesi Ergun Aydoğan'a Balıkesir'de rüşvet verdiği iddiasıyla disipline sevkedilen Cafer Dursun, kendisine yönelik iddiaların "asılsız" olduğunu ortaya çıkaracağını söylediği kaset çözümünü yarın açıklayacak. Cafer Dursun, 6 Ocak'ta yaptığı basın toplantısında, Baykal'ın kendisine ve Engin Baba'ya ilişkin suçlama ve iftiralarının soyut ve asılsız, yaşanan olayın Baykal'ın kendi koltuğunu korumaya dönük bir paranoyadan ibaret olduğunu ifade ederek, bu konuda elinde bulunan kaseti yargıya intikal ettireceğini dile getirmişti. 
     Dursun, elinde bulunduğunu söylediği kasetin çözümünü yarın Genel Merkez'de saat 11 30'da düzenleyeceği bir basın toplantısıyla açıklayacak. 
     
</TEXT>
</DOC>
