<DOC>
<DOCNO> 309254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo15.html </URL>
<DATE> 2005/01/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ankaraspor, aralarında Ümit Karan'ın da olduğu 9 futbolcu ile anlaştı 
</HEADLINE>
<TEXT>

     Büyükşehir Belediyesi Ankaraspor, ara transfer döneminde anlaşmaya vardığı, aralarında Galatasaraylı Ümit Karan'ın da bulunduğu 9 futbolcuyla sözleşme imzaladı. 
     Büyükşehir Belediyesi Basın Merkezi'nde düzenlenen törende lacivert-beyazlı takım, Sırp kaleci Jevric, İstanbulspor'dan Musa Büyük, Samsunspor'dan Şenol Yavaş, Brezilyalı stoper Asprilla, Akçaabat Sebatspor'dan Erman Özgür, Trabzonspor'dan Mustafa Yalçınkaya ile altyapıdan Özer Hurmacı ve Cihan Kayaalp'i 3,5 yıllığına renklerine bağladı. Galatasaraylı Ümit Karan da 6 aylık kiralık sözleşmeye imza attı. 
     Kulüp Başkanı Hilmi Gökçınar, rakip takımlarda oynayan en iyi futbolcuları transfer ettiklerini savunarak, ''Eksik olan mevkilerimizi güçlendirdik. İkinci yarıya, ilk yarıda olduğu gibi çok iyi başlamak istiyoruz. İkinci yarının daha zor olacağını biliyoruz, ancak üst sıralarda yer almak için elimizden geleni yapacağız'' dedi. 
     Hilmi Gökçınar, 4 yıl sonra şampiyonluğa oynayan ve UEFA Kupası'nda mücadele eden bir takım olmak istediklerini ifade ederek, bu hedeflerine ulaşmak için kendini ispat etmiş futbolcular aldıklarını söyledi. 
     Gökçınar, gazetecilerin, Ümit Karan'ın ikinci yarıdaki Galatasaray maçında oynayıp oynamayacağını sorması üzerine, ''Sözleşmesinde böyle bir madde yok. Hukuki de olmazdı zaten. Gönlümüz Ümit Karan'ı Galatasaray maçında oynatmaktan yana. Karşılıklı futbolcu oynatmama düşüncesinin yanlış olduğu kanaatindeyiz. Belki federasyon bu duruma ileriki günlerde müdahale edebilir'' diye konuştu. 
     Galatasaray'dan olaylı bir şekilde ayrılan Ümit Karan ise 'düzgün' bir kulübe geldiği için mutlu olduğunu söyledi. Karan, gole aç olduğunu ve ikinci yarıda ilk 6-7 takım arasına girmeleri gerektiğini kaydetti. 
     
</TEXT>
</DOC>
