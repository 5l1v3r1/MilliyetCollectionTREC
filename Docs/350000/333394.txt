<DOC>
<DOCNO> 333394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo18.html </URL>
<DATE> 2005/04/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Derbi için Beşiktaş'a 1800 bilet verilecek 
</HEADLINE>
<TEXT>

     Birinci Süper Futbol Ligi'nde hafta sonunda oynanacak Fenerbahçe-Beşiktaş derbi maçı öncesinde İl Spor Güvenlik Kurulu toplantısı yapıldı. 
     Cağaloğlu'da, İstanbul Valiliği'nde gerçekleştirilen ve yaklaşık 1,5 saat süren toplantının ardından açıklama yapan Vali Yardımcısı Ergun Güngör, maç günü bileti olmayan seyircilerin stat çevresinde arama noktasından içeriye alınmayacağını, toplu seyirci organizasyonu yapılmayacağını söyledi. 
     Tüm önlemlerin saat 13.00'den itibaren alınacağını ve stat kapılarının 14.30'da açılacağını kaydeden Güngör, şöyle konuştu 
     ''Fenerbahçe Şükrü Saracoğlu Stadı'nın inşaat nedeniyle 36 bine düşen kapasitenin yüzde 5'i olan bin 800 kişilik yer, siyah-beyazlı taraftarlara ayrıldı. Statta Fenerbahçe Kulübü'ne ait 54 kamera ve 4 polis kamerası görev yapacaktır. Özellikle Galatasaray-Trabzonspor arasında yapılan maçta küfür olaylarıyla ilgili kurulumuzda görüşme yapıldı. Küfür olayı konusunda son derece hassas duruyoruz. Hiç olay çıkmasa dahi centilmenliğe ve 5149 sayılı yasaya aykırı davranışlarda bulunanlar ve küfür edenleri tespite çalışılıp, gerekli ceza verilecektir.'' Ergun Güngör, Beşiktaş'a ayrılan biletlerin yarın saat 10.00'dan itibaren Biletix'den satılacağını, derbi maçta toplam 2 bin 700 emniyet görevlisinin görev yapacağını bildirdi. 
     
     FENERBAHÇE-TRABZONSPOR MAÇINDA GÜN DEĞİŞİMİ İSTEĞİ 
     Güngör, toplantıda İl Emniyet Müdürlüğü'nün, 1 Mayıs'ta yapılacak Fenerbahçe-Trabzonspor ve İstanbulspor-Gaziantepspor maçlarının günlerinin değiştirilmesi yönünde teklifte bulunduğunu açıkladı. 
     1 Mayıs günü Kadıköy Meydanı'nda yasal izni alınmış bir miting olacağını belirten Güngör, şunları söyledi 
     ''Aynı gün İstanbul'da Fenerbahçe-Trabzonspor ve İstanbulspor-Gaziantepspor maçları, 37. Asya Kalkınma Bankası toplantıları var. Emniyet Müdürlüğümüz, mitingin dışında bazı korsan gösterilerin de yapılabileceği göz önüne bulundurulduğunda güvenlik bakımından aksaklık yaşanmaması için Fenerbahçe-Trabzonspor maçının 30 Nisan Cumartesi, İstanbulspor-Gaziantepspor maçının ise 29 Nisan Cuma gününe alınması yönünde teklifte bulunmuştur. Toplantıda bunu görüştük ve Futbol Federasyonu'na bu talebi ileteceğiz.'' 
     
     ''GALATASARAY-TRABZONSPOR MAÇININ GÖRÜNTÜLERİ İNCELENİYOR'' 
     Ergun Güngör, geçen hafta yapılan Galatasaray-Trabzonspor maçındaki kamera görüntülerinin incelenmeye devam edildiğini söyledi. 
     2 kişi hakkında karar verildiğini, 4 kişinin de adreslerinin belirlenmesi yönünde çalışmaların yapıldığını kaydeden Güngör, ''Kulübün kamera görüntülerini de istedik. Onlar üzerinde de arkadaşlarımız çalışma yapıyor'' dedi. 
     Toplantıda 5149 sayılı yasaya muhalefetten toplam 23 kişiye 23 bin YTL idari para cezası ve 16'sına 6 ay süreyle spor müsabakalardan men cezası verildiğini kaydeden Güngör, ''Bu sezon itibariyle İl Spor Güvenlik Kurulu toplam 116 kişiye 111 bin 250 YTL para cezası vermiştir. Bunlardan 11 kişiye 4 ay, 78 kişiye 6 ay süreyle seyirden men verilmiştir'' diye konuştu. 
     Güngör, İstanbul'da yapılacak Şampiyonlar Ligi finalinde bir İngiliz takımının olacağının kesinleşmesinin ardından emniyet önlemlerinde değişiklik olup olmayacağıyla ilgili soruya, gerekli önlemlerin alınacağını ifade ederek, ''Alnımızın akıyla bu organizasyonu gerçekleştireceğimize eminim'' karşılığını verdi. 
     Vali Yardımcısı Ergun Güngör başkanlığında yapılan toplantıya Gençlik ve Spor İl Müdürü Tamer Taşpınar, Futbol Federasyonu Başkan Vekili Şekip Mosturoğlu, Genel Sekreter Lütfi Arıboğan, Fenerbahçe Kulübü Yönetim Kurulu Üyesi İlhan Ekşioğlu, Beşiktaş Kulübü Yönetim Kurulu Üyesi Bülent Deriş, Galatasaray Kulübü Genel Sekreter Yardımcısı Yeşim Toroslu, İstanbulspor temsilcisi Osman Önder, Türkiye Spor Yazarları Derneği Genel Saymanı Arif Kızılyalın, İl Emniyet Müdürlüğü ve İl Jandarma Komutanlığı yetkilileri katıldı. 
     
</TEXT>
</DOC>
