<DOC>
<DOCNO> 336442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy11.html </URL>
<DATE> 2005/04/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Abdullah Gül İncirlik Üssü için blok izin verilmedi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, cumhurbaşkanlığı devir teslim törenine katılmak üzere KKTC'ye gitti. 
     Gül, hareketinden önce Esenboğa Havaalanı'nda gazetecilerin gündeme ilişkin sorularını yanıtladı. 
     Bakan Gül, ABD'ye İncirlik üssünün kullanımı çerçevesinde blok izin verilip verilmeyeceğine ilişkin soru üzerine, şunları kaydetti 
     ''Bunların ne anlama geldiği önemli. Bazen terminolojiler farklı farklı anlamlara geliyor. Blok izin bir açık çek anlamında söz konusu değil, ama belli bir süre içinde, diyelim ki bir ay içinde şu şu faaliyetler olacaktır, şu malzemeler gelip gidecektir şeklinde düşünülürse blok anlamda ona evet, ama bir açık çek anlamında ne gelirse gelsin, belli bir sürede ne olursa olsun şeklinde anlarsanız hayır.'' 
Gül, konuya ilişkin teknik çalışmaların Türk Silahlı Kuvvetleri ve ilgili yetkililerce yapıldığını bildirdi. 
     Bakan Gül, bir soru üzerine Yunanistan'dan Türk bayrağına saygısızlık olaylarına yönelik, Türk Silahlı Kuvvetleri'ne resmi özür geldiğini söyledi. Gül, ''Resmi bir mektup geldi. Onlar da bundan üzüntü duydular şüphesiz ki. Mektupla da bunu bildirdiler. Daha önce de telefonla bunu yapacaklarını söylemişlerdi'' dedi. 
     Gül, Türkiye ile Yunanistan arasında son dönemde Ege'deki Kardak kayalıkları çevresinde meydana gelen gerginliğin ikili ilişkilere etkisinin sorulması üzerine, ''Zaman zaman bazı bu tip hareketler olmaktadır. Bunların aşılacağını tahmin ediyorum'' diye konuştu. 
     Dışişleri Bakanı Gül, ilişkilerin gelişeceğini, bunun iki ülkenin de çıkarına olacağından emin olduğunu söyledi. 
     
     KKTC 

     Gül, 17 Nisan'da yapılan cumhurbaşkanlığı seçimini kazanan Başbakan Mehmet Ali Talat'ın Cumhuriyet Meclisi'ndeki ant içme töreninde hükümeti temsilen KKTC'ye gittiğini ve bu ziyaretten büyük mutluluk duyduğunu söyledi. 
     Bakan Gül, KKTC'nin, tüm kurumlarıyla işleyen bir devlet olduğunu, demokratik, adil ve şeffaf biçimde gerçekleştirdiği seçimlerle bir kez daha tüm dünyaya kendini ispat ettiğini kaydetti. 
     Talat'ı şahsen kutlama fırsatı bulacağını ifade eden Gül, ''Başbakanlığı süresinde kurduğumuz yakın temas ve işbirliğini sürdüreceğimiz tabiidir. Kendisinin Kıbrıs Türk halkına değerli hizmetlerde bulunacağından hiçbir kuşkumuz yok'' dedi. 
     Gül, ziyaretin ayrıca KKTC Cumhurbaşkanı Rauf Denktaş'a, Türk hükümetinin takdir ve şükranlarını sunmak için bir vesile olacağını belirtti. Dışişleri Bakanı Gül, şöyle devam etti 
     ''Kendisi, 1960'da Kıbrıs Cumhuriyeti kurulduğunda, Cemaat Meclisi Başkanlığı'ndan başlayarak, kuruluşunda büyük emek harcadığı KKTC'nin Cumhurbaşkanlığına kadar, bütün ömrünü Kıbrıs halkına ve Kıbrıs davasına harcamıştır. Kıbrıs'ın tarihinde önemli bir yere sahip olan bu devlet adamının bundan sonra da bilgisi, tecrübesi ve tavsiyeleriyle KKTC yöneticilerine ışık tutmaya devam etmesini temenni ediyoruz. 
     Türkiye de Kıbrıs Türk halkı gibi, BM çerçevesinde adada kalıcı, adil bir barışa ulaşılmasını arzu etmektedir. Türkiye, ahdi ve tarihi yükümlülükleriyle Kıbrıs Türk halkına karşı sorumluluğunun bilinci içinde, Kıbrıslı Türk kardeşlerine bugüne kadar vermiş olduğu desteği bundan sonra da kararlılıkla vermeye devam edecektir.'' 
     
</TEXT>
</DOC>
