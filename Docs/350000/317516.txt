<DOC>
<DOCNO> 317516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun53.html </URL>
<DATE> 2005/02/22/ </DATE>
<TIME> 23.08 </TIME>
<AUTHOR>  </AUTHOR>
<HEADLINE>
İran'daki deprem... BM, insani yardıma hazır 
</HEADLINE>
<TEXT>

     İran'ın güneydoğusundaki Kirman eyaletinin Zerend kenti ve civarını sarsan depremin ardından BM, İran'a insani yardımda bulunmaya hazır olduğunu açıkladı. 
     BM Genel Sekreteri Kofi Annan'ın sözcüsü Fred Eckhard, depremin vurduğu bölgelerdeki ihtiyaçların belirlenmeye çalışıldığını ve BM'nin insani yardımda bulunmaya hazır olduğunu belirtti. 
     Eckhard, Annan'ın deprem nedeniyle derin üzüntü duyduğunu da kaydetti. 
     Bu arada ABD de İran'a yardım etme niyetinde olduğunu bildirdi. 
     İran'ı terörizmi desteklemek ve nükleer silah geliştirmekle suçlayan ve İran'la diplomatik ilişkisi bulunmayan ABD'nin Dışişleri Bakanlığı sözcüsü Richard Boucher, uygun olması halinde İran'a yardım etmek istediklerini söyledi. 
     ABD Bem'de 14 ay önce meydana gelen, 31 bin kişinin öldüğü deprem felaketinin ardından İran'a yardım ekibi göndermişti. 
     
</TEXT>
</DOC>
