<DOC>
<DOCNO> 329291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko23.html </URL>
<DATE> 2005/04/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sigorta prim üretimi, 5 milyar dolar sınırında... 
</HEADLINE>
<TEXT>

     Sigorta şirketlerinin ürettikleri prim tutarı, 2004 yılı sonu itibarıyla 4.8 milyar dolara ulaştı. 
     Hazine Müsteşarlığı'nın ''2004 Yılı Faaliyet Raporu''ndan derlenen bilgiye göre, 2004 yılında Doğal Afet Sigortaları DASK prim üretimi 60 milyon dolara, bireysel emeklilik sistemi 205 milyon dolara ulaştı. 
     Kişi başına özel prim harcaması 1981 yılında 4.5 dolar iken, 2003 yılı sonunda 46 dolara ulaştı. 
     Toplam prim üretiminin yüzde 81'i hayat dışı branşlar, yüzde 19'u hayat branşından oluşurken, Hayat dışı branşlardaki prim üretiminin yüzde 31'i kaza, yüzde 16'ısı yangın, yüzde 14'ü trafik, yüzde 10'u hastalık, yüzde 4'ü makine montaj ve yüzde 4'ü de nakliyattan oluştu. 
     
     OMBUDSMANLIK SİSTEMİ KURULMASI 
     Bu arada sigortalılar ile sigorta şirketleri arasındaki ihtilafların, yargı sürecine intikal etmeden çözülebilmesi için bir Ombudsmanlık sisteminin kurulması yönündeki mevzuat çalışmalarının devam ettiği belirtilirken, bireysel emeklilik sisteminin daha da yaygın hale getirilmesi ve katılımın artırılmasına yönelik, Bireysel Emeklilik Tasarruf ve Yatırım Kanunu üzerindeki değişiklik çalışmalarının sürdüğü kaydedildi. 
     
     EKSPER SAYISI BİN 246'YA, BROKIR SAYISI 44'E YÜKSELDİ 
     Ayrıca Hazine Müsteşarlığı'nın, sigortacılık sektöründe brokır ve eksperlere yetki verdiği hatırlatılırken, bu çerçevede 2004 yılında 195 ekspere belge ve 6 brokıra ruhsat verildi. Böylelikle toplam eksper sayısı bin 246'ya, brokır sayısı ise 44'e yükseldi. 
     2004 yılı içinde iflas eden sigorta şirketleri ile ilgili toplam 19 bin 3 dosya için 13.7 trilyon lira ödeme yapıldı. 
     DASK kapsamında poliçe sayısı 2 milyon 98 bin'e ulaşırken, DASK'ın toplam kaynakları 207 trilyon liraya ulaştı. 2004 yılında 740 milyon dolar reasürans temin edilirken, sistemin ödeme gücünü arttırmak amacıyla Dünya Bankası'ndan 180 milyon dolar kredi sağlandı. 
     DASK kurulduğundan bu yana 5 bin 652 kişiye 8.2 trilyon lira tazminat ödendi. Bireysel emeklilikte ise katılımcı sayısı 314 bine, katkı payı tutarı da 288 trilyon lira ulaştı. 
     
</TEXT>
</DOC>
