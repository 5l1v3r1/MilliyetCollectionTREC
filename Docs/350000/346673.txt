<DOC>
<DOCNO> 346673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun28.html </URL>
<DATE> 2005/05/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Berlin Başbakanı Türkiye ile işbirliği geliştirilecek... 
</HEADLINE>
<TEXT>

     Berlin Eyaleti Başbakanı Klaus Wowereit, Türkiye ile ilişkileri geliştireceklerini belirtti. 
     Wowereit, Berliner Kurier gazetesi için "Türkiye ile işbirliği geliştirilecek" başlığıyla yazdığı makalede, İstanbul ile Berlin’in 17 yıldır kardeş şehir olduğunu, kendisinin de bir grup Türk kökenli 
     işadamı ve politikacıyla birlikte İstanbul’a gittiğini hatırlattı. 
     Berlin’in "Türkiye dışındaki en büyük Türk şehri" olduğunu ve kentte yaklaşık 120 bin Türk ile 90 bin Türk kökenli Almanın yaşadığını belirten Wowereit, Berlin çevresindeki 5 bin kadar Türk şirketinin de ekonomiye büyük katkı sağladığını kaydetti. 
     İstanbul’un da modern ve Batı’ya yönelik bir kent olduğunu ifade eden Wowereit, birçok İstanbullunun da Almanca konuştuğunu ve Almanya’yla ticaret yapmak istediğini, kendilerinin de bu durumdan istifade ederek işbirliğini geliştirmek istediklerini belirtti. 
     Wowereit, İstanbul Büyükşehir Belediye Başkanı ve Türk işadamlarıyla yaptığı görüşmelerde, siyasi, ekonomik ve kültürel ilişkilerin geliştirilmesi ve karşılıklı ziyaretler ile ilişkileri teşvik etme konusunda görüşbirliği sağladıklarını kaydetti. 
     Wowereit, "Ben açıkça Berlin’in Türkiye’yi AB üyeliği yolunda desteklediğini söyledim. Çünkü bu her iki tarafın da çıkarına" ifadesini kullandı. 
     
</TEXT>
</DOC>
