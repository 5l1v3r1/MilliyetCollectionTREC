<DOC>
<DOCNO> 301133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonyas01.html </URL>
<DATE> 2004/12/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yeni yıla gülerek girilirse bütün yıl gülünür anlayışı doğru değil... 
</HEADLINE>
<TEXT>

     Akdeniz Üniversitesi Tıp Fakültesi Psikiyatri Ana Bilim Dalı Öğretim Üyesi Prof.Dr. Sunar Birsöz, yeni yıla gülerek girersek, bütün yıl güleriz anlayışının doğru olmadığını belirterek, ''İnsan bazen gülerken de kalp krizi geçirebilir'' dedi. 
     Prof. Dr. Sunar Birsöz, AA muhabirine yaptığı açıklamada, yılbaşının insanlar tarafından büyük bir sevinçle karşılandığını belirterek, ''İnsanlar iyi-kötü bir yaşantıyı geride bırakıp, yeni bir yıla girmeyi umutla bekliyorlar. Yeni yılla, yeni bir yaşama sayfa açacaklarını hissediyorlar'' diye konuştu. 
     Yaşamda devamlı bir döngünün olduğunu söyleyen Prof.Dr. Birsöz, şunları söyledi 
     ''Gece, gündüz, mevsimler, yıllar... Yaşamda periyodik bir devinim vardır. Bu bir yerde bitişi ve başlangıcı simgeler. Her doğan gün yeni bir yaşam gibidir. İnsanlar bunu belli bir takvime bağlayarak, ayları ve yılları belirler. Yeni yılın bu anlamda sembolik bir anlamı vardır.'' Yılbaşının tamamen simgesel olduğunu belirten Birsöz, ''Yılbaşı sabahının diğer sabahlardan bir farkı yoktur. Ancak buna rağmen, yeni yıla, taptaze umutlarla girmek, buna inanmak, bununla ilgili planlar yapmak insanları mutlu etmektedir'' dedi. 
     
     ''TELEVOLE MODEL OLUŞTURUYOR'' 
     Yılbaşı gecelerini insanların artık evlerinde değil, pahalı eğlence merkezlerinde geçirmek istediklerini belirten Birsöz, ''Televole gibi programlar insanlara model oluşturuyor. İnsanlara Sosyete böyle eğleniyor anlayışını aşılıyorlar'' diye konuştu. 
     Birsöz, ekonomik durumla bağlantılı olarak, eğlence alışkanlıklarının da değiştiğini, insanların artık pahalı eğlence yerlerinde, ya da meydanlarda toplanarak yılbaşı gecelerini kutlamak istediklerini ifade ederek, ''Televole gibi programların bunda büyük etkisi vardır'' dedi. 
     Yılbaşında insanların birbirlerine hediye vermelerinin yılbaşının tamamen şekilci yanı olduğunu belirten Birsöz, ''Hatırlamak ve hatırlanmak insanları her zaman mutlu eder. Bunun göstergesi genelde bir hediye olmaktadır'' dedi. 
     
</TEXT>
</DOC>
