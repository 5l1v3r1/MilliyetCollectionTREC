<DOC>
<DOCNO> 300397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/guncel/axgun01.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Davanın acelesi var 
</HEADLINE>
<TEXT>


22 yıldır bitirilemeyen 723 sanıklı Devrimci Yol davasında mahkeme, "yargılamayı hızlandırmak amacıyla" duruşmaya gelmeyen 8 sanığın tutuklanmasına karar verdi 

ANKARA Milliyet 

Yargı süreci 22 yıldır bir türlü bitirilemeyen Dev - Yol davasında mahkeme, "yargılamayı hızlandırmak amacıyla", ilk 2 duruşmaya gelmeyen ve adresleri bulunamayan 8 sanığın gıyaben tutuklanmasına karar verdi. 
18 Ekim 1982'de Ankara 1 No'lu Sıkıyönetim Mahkemesi'nde başlayan davanın, Yargıtay'ın bozma kararından sonra yeniden görülmesine Ankara 6. Ağır Ceza Mahkemesi'nde dün devam edildi. 723 sanıklı davanın duruşmasına, sanıklardan Cahit Akçam, Turhan Bürkey, Erdoğan Genç, Hıdır Adıyaman, Hasan Ertürk, Atalay Dede, Mehmet Dirik, Melih Pekdemir ve Yusuf Yıldırım ile avukatları katıldı. 
Sanıklara Yargıtay'ın bozma kararı okundu. Bozma kararına uyulmasını isteyen sanık avukatları, yıllırdır süren davanın dosyalarından bazılarının kaybolduğunu, bu unsurların da "adil yargılama" ilkesine aykırı düştüğünü söyledi. 
Mahkeme de, adresleri saptanamayan Bünyamin İnan, Nuri Özdemir, Osman Nuri Ramazanoğlu, Nurettin Aytun, Emin Koçer, Yaşar Kambur, Veli Yıldırım ve Celal Mut'un davanın ilk ve dün yapılan ikinci duruşmasına katılmadığını, dosyanın Yargıtay'dan dönmesinin ardından, bozma kararına diyecekleri sorulamadığı için yargılamaya başlanamadığını belirtti. Mahkeme, bu nedenle 8 sanığın savunmaları alındıktan sonra serbest bırakılmak üzere gıyaben tutuklanmalarına karar verdi. 
Avukat Ömer Kavili ise, sanıkların adlarına davetiye çıkarılmadığından duruşmalara katılamadıklarını kaydetti. Sanık avukatlarından Mehdi Bektaş, müvekkillerinden Halil Yasin Ketenoğlu'nun vatandaşlığına geçtiği Almanya'da yaşadığını, usulüne uygun tebligat yapılması talebinde bulundu. 

Kararın üzerinden 15 yıl geçti 

1982'de başlayan dava, 1989'da karara bağlandı ve sanıklardan 7'sine idam, 39'una ömür boyu hapis, diğerlerine de değişen oranlarda hapis cezası verildi. 1995'te cezaların bir bölümünü onayan Yargıtay, sanıklardan 22'si hakkında verilen cezayı az bularak, idam cezası verilmesi doğrultusunda kararı bozdu. Ankara 6. Ağır Ceza Mahkemesi, 2002'de sanıklardan 22'si hakkında önce idam cezası verdi, bu kararı 20 sanık için müebbet, 2 sanık için de 16 yıl 8 ay hapis cezasına çevirdi. Yargıtay, bu kararı da idam cezasının kaldırılmasından sonra indirimin yeniden hesaplanması gerekçesiyle bozdu. 


</TEXT>
</DOC>
