<DOC>
<DOCNO> 344972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun22.html </URL>
<DATE> 2005/05/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yeni seçimler Alman basınında Schröder sinirlerine hakim olamadı 
</HEADLINE>
<TEXT>

     Alman Sosyal Demokrat Parti’nin SPD , dün Kuzey Ren Vestfalya KRV eyaletindeki meclis seçimlerinde aldığı yenilgiden sonra gündeme gelen erken seçimlerle ilgili haberler Alman basınında geniş yer buldu. 
     Bild gazetesi, birinci sayfadan "Yeni seçimler - Başbakan durumu bilmek istiyor" başlığıyla verdiği haberde, SPD’nin aldığı seçim yenilgisinden sonra Başbakan Schröder’in "dramatik kararlar" aldığı belirtildi. 
     Haberde, SPD Genel Başkanı Franz Müntefering’in dün erken seçim olasılığını gündeme getirmesinden sonra Cumhurbaşkanı Horst Köhler’in bir sözcüsünün, konunun araştırılacağını ve Köhler’in daha sonra kararını vereceğini söylediği kaydedildi. 
     Berliner Morgenpost gazetesi, "SPD bozgunu - Sonbaharda yeni seçimler" başlığıyla verdiği haberde, Schröder’in erken seçim yönünde aldığı kararın tüm partiler tarafından olumlu karşılandığını yazdı. 
     Die Welt gazetesi de, konuya ilişkin bir yorumda, Hıristiyan Demokrat Birlik Partisi’nin CDU KRV’deki seçim zaferinden sonra SPD’nin, Schröder’in açıklamasıyla "son kartını" oynadığı görüşüne yer verdi. 
     Frankfurter Rundschau gazetesi de, "SPD sonbaharda federal meclisi yeniden seçmek istiyor" başlığıyla verdiği haberde, KRV’de CDU ve Hür Demokrat Parti’nin FDP yeni hükümeti oluşturacaklarına dikkati çekerek, Birlik 90 Yeşiller Partisi’nin de erken genel seçimlere sıcak baktığını yazdı. 
     Berlin’de yayınlanan B.Z gazetesi, seçimlerle ilgili haberinde, "Yeni Seçimler - Başbakan sinilerine hakim olamadı" başlığını kullanırken, Berliner Kurier gazetesi de "Başbakan zor durumda - KRV’de dayak" başlığına yer verdi. 
     Frankurter Allgemeine ve Süddeutsche Zeitung gazeteleri de, gelişmelere haber ve yorumlarında geniş şekilde yer verdiler. 
     Der Spiegel dergisinin İnternet sayfasında da erken seçimlerle ilgili haber, "Ölümden korkulduğu için intihar edildi" başlığıyla aktarıldı. 
     

     
</TEXT>
</DOC>
