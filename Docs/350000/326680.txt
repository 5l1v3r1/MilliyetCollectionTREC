<DOC>
<DOCNO> 326680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy16.html </URL>
<DATE> 2005/03/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Çelik Bayrağa uzanan eli kırmak gerekir 
</HEADLINE>
<TEXT>

     Milli Eğitim Bakanı Hüseyin Çelik, artık karatahta, tebeşir ve sıralardan oluşan eğitim sisteminin tarihe karıştığını söyledi. 
     Bakan Çelik, Niğde'nin Bor İlçesi'nde yapımı tamamlanan Atatürk Lisesi ile Özel İdare Pansiyonlu İlköğretim Okulu'nu hizmete açtı. Çelik, öğrencilerin halkoyunları ve mini konser sunumuyla başlayan açılış töreninde yaptığı konuşmada, belki Türkiye'de bir ilki gerçekleştirerek, 18 genel müdürle birlikte Niğde'ye geldiklerini, buradaki eğitim sistemini ''check-up''tan geçirmek için çalışma başlattıklarını belirtti. 
     İktidara geldiklerinde vaat ettiklerini gerçekleştirmeye başladıklarını kaydeden Bakan Çelik, ''Artık Türkiye'de, Ankara'da sıcak koltuklarında oturan siyasetçilerin afrayla, tafrayla ülkeyi idare etmeleri dönemi sona ermiştir. Türkiye'de artık hizmet için gece gündüz demeden çalışan başbakan ve bakanlar vardır. Bunun için ülke, sağlam ellerdedir'' diye konuştu. 
     Teknolojinin gereği olarak okulları altyapısı tamamlanmış olarak hizmete açtıklarını ifade eden Çelik, şunları söyledi 
     ''Türkiye'de ilk defa 83 milyon ders kitabı dağıttık. 2 yıldır bu uygulamamızı, tüm eleştirilere rağmen sıfır hatayla sürdürüyoruz. Artık karatahta, tebeşir ve sıralardan oluşan eğitim sistemi sona erdi. Geçen yıl okullara 86 bin bilgisayar gönderdik. 2005 yılı sonuna kadar internet bağlantısız okulumuz kalmayacak. Eskiden bir temel atıldıktan sonra 10-15 yıl sürerdi. Artık yıllarca sürünecek yatırımlar yapmayacağız. Açılışını yaptığımız Atatürk Lisesi, 9-10 ay gibi bir sürede tamamlandı.'' 
     
     TÜRK BAYRAĞI'NA YAPILAN SAYGISIZLIK 
     Mersin'de meydana gelen Türk Bayrağı'na saygısızlık olayının, Türk Milleti'nin lanetlediği bir saldırı olduğunu belirten Çelik, ''Bayrağa uzanan el, namusa uzanan el gibidir. Bu ellerin kırılması gerekir'' dedi. 
     Cumhurbaşkanı'nın, Hükümet'in, bakanların, Genelkurmay'ın konuyla ilgili gerekli tepkiyi ortaya koyduğunu belirten Bakan Çelik, bayrağın günlük tartışma konusu yapılmaması gerektiğini kaydetti. Çelik, şöyle devam etti 
     ''Bayrağımızı, günlük siyasi çatışmaların, kavgaların odağına getirmeyelim, malzeme yapmayalım. Geçmiş yıllarda bu ülkenin bazı kutsal değerleri üzerinde, hatta şehitlerin kanı üzerinde siyaset yapıldığı oldu ve bu tartışmalar, bu ülkeye zarar verdi. Türkçemiz, bayrağımız, İstiklal Marşımız üzerinde uzlaşmamız gereken, varlığımızın sebepleridir. Bu değerlerimize sıkı sıkıya yapışalım ama bunu bir siyasi polemik malzemesi ve ideolojik gösterge haline getirmeyelim. Çatışma unsuru olarak kullanmayalım. Varlığımızın, birliğimizin, dirliğimizin sembolü olarak, gözümüzün nuru olarak bunlara bakalım.'' Okulların açılış öncesi fidan diken Bakan Çelik, bu tür törenlerde plaket kabul etmediğini, bunun yerine kendi adına fidan dikilmesini istediğini söyledi. 
     Öğrencilerle bir süre sohbet eden Bakan Çelik, kendisinin kısıtlı imkanlar nedeniyle ilkokuldan itibaren devlet parasız yatılı okullarında öğrenim gördüğünü, şimdiki öğrencilerin çok daha iyi şartlara sahip olduklarını anlattı. Bakan Çelik, daha sonra pansiyonlu ilköğretim okulunda öğrencilerle birlikte yemek yedi. 
     Okulların açılış törenlerine, Vali Vekili Salim Demir, Belediye Başkanı Mümin İnan, milletvekilleri Erdoğan Özegen ve Mahmut Uğur Çetin ile çok sayıda vatandaş katıldı. 
     
</TEXT>
</DOC>
