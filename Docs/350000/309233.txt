<DOC>
<DOCNO> 309233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy24.html </URL>
<DATE> 2005/01/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kurultay öncesi Baykal ve Sarıgül yollarda 
</HEADLINE>
<TEXT>

     CHP'de olağanüstü kurultay öncesi, Genel Başkan Deniz Baykal ile Şişli Belediye Başkanı Mustafa Sarıgül'ün yurt gezileri sürüyor. 
     CHP Genel Başkanı Deniz Baykal, dokuzuncu ve son bölge toplantısı için, bugün Samsun'da, Karadeniz bölgesi delegeleriyle biraraya geldi. 
     Toplantı öncesi konuşan Baykal, "CHP'yi yozlaşma ve çürüme tehlikesine hiçbir zaman açık tutmayacağız" dedi. Baykal, "benim ölümüm doğal olmayabilir" şeklinde bir açıklama yapmadığını da yineleyerek, "hiçbir tehdit yok" dedi. 
     
     Mustafa Sarıgül Kayseri'de 
     Kayseri'ye giden Şişli Belediye Başkanı Mustafa Sarıgül de, Baykal'ın sağlığıyla ilgili sözlerini 'dil sürçmesi' olarak nitelendirdi. Sarıgül, "Allah kendisine uzun ömür versin, onun birikimlerinden en üst düzeyde yararlanacağız'' dedi. 
     
     Muhalif CHP'lilerden tepki 
     Söz konusu açıklamaya, CHP'nin muhalif milletvekillerinden de tepki geldi. Ahmet Güryüz Ketenci, "Baykal, kurultay öncesi duygu sömürüsü yapıyor" dedi. 
     Bu arada, Baykal'ın seçim bölgesi Antalya ile Afyon, Burdur ve Isparta milletvekilleri, kurultayda Baykal'a destek vereceklerini açıkladı. 
     
     "Tüm belgeleri açıklayacağım" 
     AK Parti iktidarında CHP'nin tek bir proje bile üretmediğini öne süren Sarıgül, CHP'yi iktidara taşımak için yola çıktıklarını ifade ederek, ''sayın Baykal beni ABD'ye gitmekle suçluyor. Bugüne dek partim zarar görür diye sakladığım bazı belgeleri kurultayda açıklayacağım. Kimler ABD'ye nasıl ve ne amaçla gitti Bunları belgelerle ortaya koyacağım" dedi. 
     
</TEXT>
</DOC>
