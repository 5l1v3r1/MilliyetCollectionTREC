<DOC>
<DOCNO> 316477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo06.html </URL>
<DATE> 2005/02/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Manchester United dünyanın en zengin kulübü... 
</HEADLINE>
<TEXT>

     Manchester United, 171.5 milyon pound'luk geliriyle dünyanın en zengin kulübü oldu. Real Madrid ve Milan, İngiliz kulübünü takip ederken Abramovich'in Chelsea'si dördüncü sırada. 
     2003-2004 sezonu gelirlerine göre Manchester United, dünyanın en zengin 20 kulübü arasında birinci sırada yer alıyor. Deloitte adlı danışmanlık kuruluşun her sezona ait yaptığı 'Futbol Para Ligi'nin son raporuna göre, Amerikalı işadamı Malcolm Glazer tarafından satın alınması da gündemde olan 'Kırmızı Şeytanlar', 171.5 milyon sterlinlik geliriyle sekiz yıldır bulunduğu zirveyi bir kez daha korumayı başardı. 
     Sıralamada İspanyol Real Madrid ve İtalyan Milan, ikinci ve üçüncü sıradaki yerlerini korurken en büyük çıkışı altı basamak birden yükselen İngiliz Chelsea ve İspanyol Barcelona yaptı. Haziran 2003'te Rus İşadamı Roman Abramovich tarafından satın alınan Chelsea'nin yükselişinin altında teknik direktör Jose Mourinho yönetimindeki başarılı sonuçlar yatıyor. 
     Chelsea'yle en büyük çıkışı paylaşan Katalan ekibi Barcelona'nın bu yükselişini, formasına reklam alması durumunda daha da artırabileceğini hemen hatırlatalım. Altıncı sırada yer alan Arsenal de 2006-2007 sezonunda hizmete girecek 60 bin seyirci kapasiteli Emirates Stadı'yla gelirini artırmayı hedefliyor. 
     Sıralamada en büyük düşüşü ise Alman devi Bayern Münih yaşadı. Geçtiğimiz sezon şampiyonluğu Werder Bremen'e kaptıran Bavyera ekibi beşinci sıradaki yerini kaybederek dokuzunculuğa kadar indi. 
     
     Britanya'dan 10 takım 

     20 takımlı listede Britanya takımları büyük bir yer kaplıyor. İki İskoç ekibi Celtic ve Rangers da dahil edilirse, ada futbolu listede 10 takımla temsil ediliyor. 13. sıradaki Celtic ezeli rakibi Glasgow'un altı basamak üstünde bulunuyor. Diğer Britanya takımlarından Liverpool 10., Newcastle 11., Tottenham 14., Manchester City 16. ve Aston Villa 20. sırada bulunuyor. 
     Avrupa futbolunun en pahalı liglerinden birine sahip İtalya'dan ise Milan dışında dört takım, Juventus 5 , Inter 8 , Roma 12 ve Lazio 15 sıralamaya girmeyi başaran ekipler olarak göze çarpıyor. İspanyol futbolu ise 'zenginler kulübü'ne Real Madrid ve Barcelona dışında temsilci sokamamış durumda. Listede Bayern Münih'e eşlik eden diğer Alman ekibi ise Schalke 04. 'Top 20'ye İngiltere, İtalya, İspanya ve Almanya dışından dahil olabilen tek takım ise Fransız Olympique Marsilya. 
     Araştırmayı yapan Deloitte şirketi yönetecilerinden Dan Jones ise şu ilginç yorumda bulundu "Chelsea'nin başarıları ve Arsenal'in yeni stadıyla birlikte 2006-2007 Para Ligi'nde ilk üç sırayı İngiliz kulüpleri paylaşacak dersek abartmış olmayız." 
     
</TEXT>
</DOC>
