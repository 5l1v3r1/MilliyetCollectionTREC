<DOC>
<DOCNO> 339036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/ekonomi/eko01.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat artışı hız kesti 
</HEADLINE>
<TEXT>


TİM verilerine göre ihracat, nisanda yüzde 14.6 artarak yılın ilk çeyreğindeki yüzde 26'lık artış hızının altında bir performans gösterdi. İhracat nisanda 6.1 milyar, ilk dört ay sonunda 23.4 milyar dolar oldu 

EKONOMİ SERVİSİ 

Yılın ilk üç ayında yüzde 26'lık bir artış hızı yakalayan ihracat nisanda yavaşladı. Türkiye İhracatçılar Meclisi TİM verilerine göre nisan ayı ihracatı yüzde 14.6 artarak 6.1 milyar dolar oldu. 
TİM'in, ihracatçı birliklerinin kayıtlarına göre açıkladığı ihracat rakamları, ilk üç aydaki artış hızının altında bir performans yakalandığını gösteriyor. Verilere göre Türkiye'nin, nisanda yaptığı 6.1 milyar dolarlık ihracatın geçen yıla göre artış hızı yüzde 14.6 oldu. Böylece nisan ihracatı ilk üç ayda yakaladığı yüzde 26'lık artış hızının altında bir performans gösterdi. Yıla kötü başlayan ihracat ocakta yüzde 7.2 artmış, şubatta yüzde 50.8, martta yüzde 25.2'lik artışla yüksek performans yakalamıştı. İlk çeyrekte ihracat artış hızı yüzde 26'ydı. 
Öte yandan verilere göre ilk dört ayda ihracat yüzde 22.9 artışla 23.9 milyar dolara, son bir yılda da yüzde 29 artışla 68.4 milyar dolara ulaştı. Nisanda en yüksek ihracatı 1.2 milyar dolarla hazır giyim sektörü gerçekleştirirken taşıt araçları ve yan sanayi ihracatı yüzde 25.3 artarak 1.1 milyar dolara yükseldi. 




</TEXT>
</DOC>
