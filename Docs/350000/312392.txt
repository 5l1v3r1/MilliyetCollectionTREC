<DOC>
<DOCNO> 312392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy06.html </URL>
<DATE> 2005/02/04/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Talabani bu kez haddini ''çok'' aştı .. 
</HEADLINE>
<TEXT>

     Irak Kürdistan Yurtseverler Birliği IKYB lideri Talabani, Irak devlet başkanlığına ya da başbakanlığa aday olduğunu açıkladıktan sonra "Eğer Türkler, Kerkük üzerinde hak iddia ederse yarın Araplar da Antakya üzerinde ve diğer Kürtler de Diyarbakır üzerinde hak iddia eder" dedi. 
     Talabani, Başbakan Recep Tayyip Erdoğan'ın Kerkük'e ilişkin açıklamalarına yönelik gazetecilerin sorularını ise şöyle yanıtladı 
     ''Ben Erdoğan'ı tanıyorum. İyi bir siyasetçidir. Sanırım, bu açıklamanın tercümesinde bir yanlışlık var. Bu açıklamadan hoşlanmadık. Bu ülkenin sınırları vardır. Bir başka ülkenin içişlerine müdahale etmeye kimsenin hakkı yoktur. 
     Eğer Türkler, Kerkük üzerinde hak iddia ederse yarın Araplar da Antakya üzerinde ve diğer Kürtler de Diyarbakır üzerinde hak iddia eder. Şu unutulmamalı ki, Irak'ta Kürtler olmazsa demokrasi de olmaz. 
     Seçim sonuçlarına göre, ortaya çıkacak durumda tüm siyasi partilerle görüşerek, Irak için en iyi olan bir hükümeti kurmaya çalışacağız. Ne görev verilirse yaparız.'' 
     
     KERKÜK'TE ZAFER BİZİM 

     Talabani, 111 kişiden oluşan yerel Kürt parlamentosunda hükümet başkanının Neçirvan Barzani olacağını belirterek, 2 büyük Kürt partisi olan IKDP ile IKYB arasında herhangi bir sorun bulunmadığını söyledi. 
     Gazetecilerin soruları üzerine Talabani, seçimde kendileri dışında bazı kurumların yaptığı referandumdan alınan sonuçları değerlendireceklerini ifade ederek, şöyle devam etti 
     ''Kerkük Kürtler için çok önemlidir. Bunun için orada tek liste ile seçime gittik. Kerkük'teki resmi olmayan seçim sonuçları yüzde 75 bizim lehimizedir. Kerkük yöresinde 4 milyon Türkmen var deniliyordu. Oysa, seçimlerde öyle olmadığı ortaya çıktı. Kerkük'te kimse kimseyi etkilemedi. Ortaya çıkan sonuç gerçek sonuçtur.'' 
     
     ADAYLIĞINI AÇIKLADI 

     Iraklı Kürt liderlerden Celal Talabani, Irak devlet başkanlığına ya da başbakanlığa aday olduğunu açıkladı. 
     Irak Kürdistan Yurtseverler Birliği IKYB lideri Talabani, Selahattin kentinde Irak Kürdistan Demokrat Parti IKDP lideri Mesut Barzani ile görüştükten sonraki basın toplantısında, ''Demokratik Kürt listesinin başbakan ya da devlet başkanı adayıyım'' dedi. 
     Talabani, devlet ya da hükümet başkanlığına adaylığını resmen açıklamış oldu. 
     Talabani, ''IKDP lideri Barzani'nin de, Süleymaniye, Erbil ve Dohuk'tan oluşan özerk Kürdistan bölgesinin başkanlığına aday olduğunu'' açıkladı. 
     ''Barzani'nin Kürt bölgesi başkanlığına adaylığını takdim ettik'' diyen Talabani, ''Barzani'nin yeğeni Neçirvan Barzani'nin de, yerel hükümeti kurmakla görevlendirileceğini'' söyledi. 
     Talabani, Kerkük konusuna da değindiği konuşmasında, ''Kerkük'ün Kürdistan'a bağlanması meselesinin, siyasi ittifak kurulabilmesi bakımından çok önemli olacağını'' belirtti. 
     
     BARZANİ TALABANİ'NİN BAŞKAN OLMASINI İSTİYORUZ 

     Irak Kürdistan Demokratik Partisi IKDP lideri Mesut Barzani ise, Irak Kürdistan Yurtseverler Birliği IKYB lideri Celal Talabani'nin Irak hükümet başkanı olmasını dilediklerini söyledi. 
     Talabani ile Selahattin kentinde görüşmesinin ardından gazetecilere açıklama yapan Barzani, 30 Ocak'ta yapılan seçimlerden alınan sonuçların kendilerini çok sevindirdiğini, yıllarca diktatörlükle yönetilen Irak'ta ilk kez seçimlerin yapıldığını belirtti. 
     Irak parlamentosunda Kürtlerin güçlü yer alması için Talabani'nin liste başı olduğu 165 kişilik bir liste belirlediklerini bildiren Barzani, şöyle konuştu 
     ''Bütün Kürtler olarak bu listeyi destekledik. Irak'ta yapılan seçimin resmi sonuçlarının açıklanmasıyla birlikte daha önce 2 ayrı parlamentosu olan Kürtler de tek bir parlamento oluşturacak ve tek yönetim olacak. Musul'da çok sayıda Kürt sandıklara gitmediği için oy kullanamadı. Bu yüzden halkımız çok tepkili. Bu seçim demokratik olarak yapıldı. Kaç kez daha yapılırsa yapılsın, Kürt oyları azalmaz aksine artar. Biz, Talabani'nin hükümet başkanı olmasını diliyoruz''. 

     
</TEXT>
</DOC>
