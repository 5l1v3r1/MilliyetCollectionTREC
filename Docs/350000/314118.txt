<DOC>
<DOCNO> 314118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko26.html </URL>
<DATE> 2005/02/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Türkiye, "En hızlı büyüyen 5. ekonomi" olacak 
</HEADLINE>
<TEXT>

     Uluslararası yatırım bankası Deutsche Bank, Türkiye'nin 2006 ile 2020 yılları arasında, ''dünyanın en hızlı büyüyen beşinci ekonomisi'' olacağını bildirdi. 
     Deutsche Bank'ın DB 2020 projeksiyonu çalışmasından derlediği bilgiye göre, AB sürecinde siyasi ve ekonomik istikrarın da süreceği görüşünden hareketle, gerçekleştirilecek ekonomik reformlar, Türkiye'nin sürdürülebilir ekonomik büyümesini güçlendirecek. 
     AB süreci çerçevesinde yapılan DB'nin orta ve uzun vadeli çalışmasına göre, makro ekonomik istikrar ve uygulanacak reformlar çerçevesinde, Türkiye'nin ekonomik büyümesi istikrarlı bir yapıya kavuşacak. 
     
     TÜRKİYE FARKLI BİR ÜLKE OLACAK... 
     Banka tarafından yapılan araştırmaya göre, AB sürecinde, yapısal dönüşüm sağlayacak ekonomik reformların yapılması halinde bu reformların devam edeceği öngörülüyor , Türkiye bir dönüşüm yaşayacak ve farklı bir ülke haline gelecek. 
     Türkiye'nin ekonomik potansiyelini kullanması ile 2006 ile 2020 yılları arasında, ortalama yüzde 4.1 oranında önemli bir ekonomik büyüme gerçekleştirebilecek. 
     AB sürecindeki istikrarlı ekonomik politikalar sonucunda, Türkiye, ekonomik büyümeyi destekeleyecek daha çok Doğrudan Yabancı Sermaye çekebilecek. 
     Bankanın çalışmasına göre, Türkiye'nin genç, çalışabilir nüfusundaki artış, tasarruf ve yatırım oranının da artmasına katkıda bulunacak. 
     Bu arada Türkiye'nin, ekonomik büyümesini yıllık yüzde 2-3 oranında arttırabilmesi için, yıllık 6 ile 9 milyar dolarlık bir Doğrudan Yabancı Sermaye çekmesi gerektiğini vurgulandı. 
     
     KİŞİ BAŞINA 11 BİN DOLARLIK GELİR... 
     Türkiye'nin AB'ye yakınlaşma sürecinde, kişi başına milli geliri ise 2015-2020 yılları arasında 11 bin dolar aşacak. Toplumdaki gelir dağılımı ve gelir farklığı dengesizliği azalacak. 
     Banka tarafından yapılan alternatif senaryolu çalışmaya göre, 2006-2020 yılları arasında, Hindistan, yıllık ortalama yüzde 5.5'lik ekonomik büyüme ile dünyanın en hızlı büyüyen ekonomisi olacak. 
     Malezya yüzde 5.4'lük büyüme ile ikinci sırada, Çin yüzde 5.2'lik büyüme ile üçüncü sırada, Tayland yüzde 4.5 ile dördüncü sırada, AB'ye yakınlaşma sürecinde Türkiye ise yüzde 4.1'lik ortalama büyüme oranıyla, dünyanın en hızlı büyüyen beşinci ülkesi olacak. 
     Türkiye'yi, İrlanda, Endonezya, Güney Kore, Meksika ve Şili takip edecek. 
     Bu ekonomik büyüme ise Türkiye'yi dünyanın önde gelen ekonomik güçlerinden biri haline getirecek. 
     
     DİĞER SENARYOLAR... 
     Türkiye'nin, 2020 yılına doğru olan süreçte dünyanın önde gelen ülkelerinden biri olacağının vurgulandığı DB'nin ilk senaryosu, Türkiye'nin AB sürecinde ilerlemesi durumunda geçerliliğini koruyor. 
     Türkiye'nin, özellikle çok partili koalisyon hükümetlerinin görev yaptığı 1990'lı yıllardaki ekonomik ve politik duruma geri dönmesi ya da tercihini Ortadoğu yönelimli kullanması halinde ise ekonomik büyüme potansiyelinin gerileme göstereceği bildirildi. 
     
     JAPONYA'NIN YERİNİ ÇİN VE HİNDİSTAN ALACAK... 
     Öte yandan Bankanın çalışmasına göre, 2020 yılına kadar, dünyanın ekonomik manzarası da değişecek ve ABD birinciliğini korurken, halen dünyanın ikinci büyük ekonomisi olan Japonya'nın sırasını ikinci olarak Çin ve üçüncü olarak ta Hindistan alacak. Japonya dördüncü sıraya gerileyecek. 
     
</TEXT>
</DOC>
