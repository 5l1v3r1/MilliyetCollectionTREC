<DOC>
<DOCNO> 325812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun08.html </URL>
<DATE> 2005/03/22/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
ABD'de katolik din adamları idam cezasına karşı kampanya başlattı 
</HEADLINE>
<TEXT>

     ABD'de Katolik Kilisesi, ülkede giderek daha az uygulanan idam cezasının kaldırılması için kampanya başlattı. 
     Washington Baş Kardinali Theodore McCarrick, ''Amerikan Katolik Kilisesi'nin 25 yıldır ölüm cezası verilmesine karşı çıktığını'' belirterek, ''Yaşamı alarak yaşamı savunamayız, öldürerek öldürmenin kötü olduğunu öğretemeyiz'' dedi. 
     Amerikan Katolik Kilisesi, Zogby Enstitüsü tarafından yapılan kamuoyu araştırması üzerine idam cezası karşıtı kampanya başlatmaya karar verdi. 
     Zogby Enstitüsü'nün kamuoyu araştırmasında, Amerikalı Katoliklerin yüzde 48'inin idam cezasından yana, yüzde 47'sininse karşı olduğu ortaya çıkmıştı. ABD'de geçmişte Katoliklerin yüzde 68'i idam cezasını destekliyordu. 
     Zogby, özellikle Katolik şartlarını yerine getiren genç kuşağın büyük bölümünün ''yaşama saygı'' adına ölüm cezasına karşı çıktığını belirtmişti. 
     
</TEXT>
</DOC>
