<DOC>
<DOCNO> 341599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo28.html </URL>
<DATE> 2005/05/11/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Derbiden notlar...Fenerbahçe sitesi hacklendi... 
</HEADLINE>
<TEXT>

     Galatasaray ile Fenerbahçe arasında bu akşam yapılacak Türkiye Kupası final maçında yoğun güvenlik tedbirleri uygulanıyor. 
     Türkiye’nin tanıtımı açısından büyük önem taşıyan Avrupa Şampiyonlar Ligi finali öncesinde Atatürk Olimpiyat Stadı’nda gerçekleştirilen kupa finalinde, herhangi bir olay çıkmaması için 8 bine yakın güvenlik mensubu görev yapıyor. 
     Maç için 4 bin 200 polis, 600 jandarma ve kalan bölümü özel güvenlik elemanı olmak üzere toplam 7 bin 900 görevli çalışıyor. 
     Polis ekipleri taraftarların geliş güzergahlarında, stat çevresi ve stat içinde önlemler alırken, 600 kadar jandarma da stat çevresindeki boş arazide konuşlandırıldı. 
     Tribünlerde iki takım taraftarlarını ayrılan güvenlik boşluklarına çevik kuvvet ekipleri yerleştirilirken, bütün tribünlerin sahaya en yakın ön koltuklarına da polisler oturtuldu. 
     Bu arada, bir polis helikopteri de stat çevresinde dolaştı. 
     
     TARAFTARLAR SIKI KONTROLDEN GEÇTİ 
     Maçı izlemek için stada gelen taraftarlara yönelik olarak yapılan kontroller, toplanma noktalarından itibaren başladı. 
     Şehrin belirlenen çeşitli noktalarında toplanan taraftarlar otobüslere bindirilirken bilet ve yabancı madde kontrolünden geçti. 
     Otobüslerle taşınan pankartlar açılarak kontrol edildi. 
     Anadolu yakasından İETT otobüsleriyle gelen taraftarlardan 6 tam bilet alınırken, Avrupa yakasından gelenlerden 4 bilet istendi. 
     Taraftarlar dönüş sırasında otobüslere ücret ödemeyecek. 
     
     TARAFTARLAR AYRI GÜZERGAHLARDAN STADA ULAŞTI 
     İki takım taraftarları da stada ayrı güzergahlardan getirilerek, yol boyunca ve stat çevresinde muhtemel olayların önüne geçildi. 
     Galatasaray taraftarları Betonsa kavşağını takiben Masko Mobilyacılar Çarşısı önünden kuzey yan yolu takip ederek Atatürk Olimpiyat Stadı’na ulaştı. 
     Fenerbahçe seyircisi ise Betonsa kavşağından Turgut Özal Bulvarı’nı takiben Başakşehir istikametindeki D 11 yolu ile Halkalı İkitelli Caddesi üzerindeki BP benzin istasyonundan stada ulaşımı sağlayan 15 nolu yolu kullandı. 
     
     KAPILAR SAAT 15.40’DA AÇILDI 
     Atatürk Olimpiyat Stadı’nın kapıları saat 15.40’dan itibaren açılarak taraftarlar tribünlere alınmaya başlandı. 
     Taraftarlar stat kapılarında da sıkı kontrollerden geçirilerek tribünlere alındı. 
     Kapıların maçın başlamasına 5,5 saat kala açılmasına rağmen tribünlere ilk saatlerde fazla seyirci gelmedi. 
     İki takım taraftarları da saat 18.00’dan itibaren stada yoğun bir şekilde gelmeye başladı. 
     
     FENERBAHÇE RESMİ WEB SİTESİNE SALDIRI 
     Fenerbahçe Kulübü’nün resmi internet sitesinde bugün Galatasaray ile ilgili kötü bir ifade yer aldı. Ancak kısa süre sonra bu ifade kaldırılarak, sitenin saldırıya uğradığı açıklandı. 
     Fenerbahçe’nin resmi internet sitesinde yapılan açıklamada, "Bu akşam Türkiye Kupası final maçında Galatasaray ile mücadele edecek takımımızın, dakika dakika bilgilerini aktardığımız haber, saat 17.15 sularında, kulübümüzle hiçbir ilgisi olmayan şahıs ya da şahıslar tarafından saldırıya uğramıştır. 
     Bugüne kadar hiçbir şekilde kamuoyunu rencide etmeyen haberleri ve spor etik ilkelerine her zaman uyan üslubu ile var olan resmi internet sitemiz, bu olayın takipçisi olacaktır. Saldırıyı gerçekleştiren şahıslar yapılacak araştırma sonucunda tespit edilip, haklarında hukuki süreç başlatılacaktır." 
     
</TEXT>
</DOC>
