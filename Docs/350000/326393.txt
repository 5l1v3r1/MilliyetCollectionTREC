<DOC>
<DOCNO> 326393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur28.html </URL>
<DATE> 2005/03/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Eski Belediye Başkanı'na çiçekli suikast girişimi .. 
</HEADLINE>
<TEXT>

     DEHAP'lı eski Van Belediye Başkanı Şahabettin Özaslaner, suikast girişiminde bulunan kişinin kendisini evinde çiçekle ziyarete geldiğinde yakalandığını söyledi. 
     Kale Yolu'ndaki evinde basın açıklaması yapan, Özaslaner, kendisinin rahatsızlığı nedeniyle il dışında bulunduğunu ve 5 gün önce Van'a geldiğinde Emniyet Müdürlüğü ekiplerinin kendisine bir suikastın gerçekleştirileceği konusunda uyarıldığını bildirdi. 
     Emniyet Müdürlüğü ekiplerinin 21 Mart'ta evinin önünde bir operasyon gerçekleştirdiğini vurgulayan Özaslaner, ''Operasyonda susturucu takılmış silah ve elinde çiçek olan suikastçı, evin merdivenlerini çıkarken yakalandı'' dedi. 
     Suikastı hazırlığındaki kişiyi tanımadığını söyleyen Özaslaner, şunları söyledi 
     ''Ben açıkçası yapılmak istenen bu suikastı, benim nezdimde Van halkına yapılan bir olay olarak görüyorum. Bu suikast geçen yıl Van Valisi Hikmet Tan'a yapılan saldırının bir parçasıdır. İlkbaharda Van'a gelecek turistleri de bu suikastla engellemek istiyorlar. Ben Belediye Başkanı olduğum dönemlerde Van halkına eşit bir mesafede yaklaştım. Din, dil ve ırk ayrımı yapmadan görev yapmaya çalıştım. Tarafsız davrandım. Bir daha kavga ve çatışma ortamının yaşanmasını istemedim. Bu suç ise evet ben bu suçu işledim.'' 2002 yılında Ankara'da kaçırılması olayı ile bu suikastın bağlantılı olabileceğine de değinen Belediye Başkanı Özaslaner, ''Van'daki bazı çetelerin parmağı olabileceğine inanıyorum. Türkiye ne zaman barış ve huzur ortamına girerse, bu ülkede kalkınmayı istemeyen güçler parmak sokup ülkeyi kaosa sürüklüyor. Herkese ayrı bir görev düşüyor. Bu toplumu şiddetten arındırmamız gerekiyor'' şeklinde konuştu. 
     Özaslaner, başarılı operasyonu düzenleyen Emniyet Müdürlüğü ekiplerine teşekkür etti. 
     
</TEXT>
</DOC>
