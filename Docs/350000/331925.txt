<DOC>
<DOCNO> 331925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun09.html </URL>
<DATE> 2005/04/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
'Terörist var' paniğiyle uçak geri döndürüldü .. 
</HEADLINE>
<TEXT>

     Hollanda Kraliyet Havayolları KLM'e ait, 278 yolcusu bulunan bir uçak, Hollanda'dan Meksika'ya giderken, yolcular arasında terörist bulunduğu gerekçesiyle Amerikan hava sahasına sokulmadı ve uçak dün gece geri dönmek zorunda kaldı. 
     KLM sözcüsü, bu sabah yaptığı açıklamada, ABD yetkililerinin, isim listesi üzerinde yaptıkları incelemede, uçaktaki yolculardan ikisini terörist kabul ederek, hava sahasını kapattıklarını ve uçağın geri dönmek zorunda kaldığını bildirdi. 
     Sözcünün verdiği bilgiye göre, uçak Kanada hava sahasına yaklaştığı sırada pilotlara Amerikan hava sahasının kapatılacağı bildirildi. Yakıt nakli ve tekrar uçmanın güç olacağı gerekçesiyle pilotlar geri dönmeye karar verdi. 
     Sözcü, KLM'nin yolcu listesini sürekli özenli şekilde incelediğini, dönmek zorunda kalan uçakta Hollanda tarafından aranan ya da kuşkulanılan bir sanık olmadığını belirtti. Geri dönen uçak, Amerikalı yetkililerin kabul etmediği iki yolcuyu bırakıp, diğer yolcularla tekrar Meksika'ya hareket etti. Uçaktan indirilen iki yolcu için, Hollanda'da aranmadıkları ve haklarında bir suçlama olmadığı için güvenlik güçleri herhangi bir işlem yapmadı. 
     KLM, Amerikan yetkililerinin terörist diyerek uçuş sahasını kapatmaya gerekçe gösterdiği iki yolcunun kimlikleri hakkında ise bilgi vermedi. 
     
</TEXT>
</DOC>
