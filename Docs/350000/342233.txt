<DOC>
<DOCNO> 342233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy20.html </URL>
<DATE> 2005/05/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
CHP'li Koç Hükümet işine gelince "Bu devleti ilgilendirir" dememeli 
</HEADLINE>
<TEXT>

     CHP Grup Başkanvekili Haluk Koç, Avrupa İnsan Hakları Mahkemesi’nin AİHM terör örgütü elebaşı Abdullah Öcalan hakkındaki kararıyla ilgili olarak "Buradan çıkar bekleyen gerek Avrupa’daki odaklar, gerek Türkiye’de belirli kavşak noktalarında bulunan kişi ve kuruluşlar hiçbir medet ummasınlar" dedi. 
     Haluk Koç, Türkiye Ziraatçılar Derneği’ni ziyareti sırasında bir gazetecinin, Avrupa İnsan Hakları Mahkemesi’nin AİHM terör örgütü elebaşı Abdullah Öcalan hakkındaki kararı ve bu konuda hükümetten yapılan açıklamalara ilişkin sorusu üzerine şunları söyledi 
     "Bu kararın çıkacağı aşağı yukarı belliydi. Bizi üzen olay hükümetin ve yetkililerin bu konu gündeme taşındığında, bunun ’makul, kabul edilebilir, mazur gösterilebilecek bir olaymış’ gibi kamuoyuna açıklama yapmaları ve kamuoyunda da böyle bir beklenti yaratma gayretleriydi. Daha farklı bir tavır sergileyebilirlerdi. Şunu çok net görmeliyiz, olay hukuksal boyuttan çok Türkiye’nin önüne siyasi boyut olarak gelecektir ve gelmiştir." Türkiye’nin anayasal yurttaşlık bilinci ve bağıyla birbirine bağlı insanlardan oluşan demokratik, laik, sosyal bir hukuk devleti olduğunun altını çizen Koç, "Çok dikkatli olmamız lazım. Türkiye bu konuda içine çekilmek istendiği, son 25 yılın tarihte kalan karanlık dönemlerine hiçbir güç tarafından sokulamaz" diye konuştu. Koç, şöyle devam etti 
     "Türkiye, bu mücadelede 30 bin insanını vermiştir. Türkiye’yi bunu bahane ederek ’tekrar belli mücadele kalıpları içerisine çekebiliriz ve oradan da kendi siyasi taleplerimizi tekrar gündeme taşır, Avrupa ve Türkiye boyutunda şekillendirir, resmileştiririz’ arayışında olanlar varsa hiç buna yeltenmesinler. Türkiye’de hiç kimse buna müsaade etmez. Başta CHP müsaade etmez. 
     Hükümet, işine geldiğinde ’bu devleti ilgilendirir, hepimizin sorunudur’, işine gelmediğinde de ’bu hükümeti ilgilendirir’ deme noktasından çıkmak zorundadır. Biz o birliği gösteriyoruz şu anda. Ama diğer konulara geldiğinde minder dışında duracaksın, sıkıntı hissettiğinde minder üstüne gelip güreşmeye çalışacaksın..." Sağduyulu olmak gerektiğini ifade eden Koç, "Buradan çıkar bekleyen gerek Avrupa’daki odaklar, gerek Türkiye’de belirli kavşak noktalarında bulunan kişi ve kuruluşlar, hiçbir medet, hiçbir siyasi çıkar ummasınlar" diye konuştu. 
     
</TEXT>
</DOC>
