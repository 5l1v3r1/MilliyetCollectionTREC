<DOC>
<DOCNO> 309000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonyas06.html </URL>
<DATE> 2005/01/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Hanımlar dikkat Yüksek topuk kabusunuz olmasın 
</HEADLINE>
<TEXT>

     Arzu ÇETİK DHA 

      YANLIŞ ayakkabı seçimi nedeniyle kadınların erkeklere oranla daha fazla ayak ağrısı çektiği açıklandı. İzmir Özel Kent Hastanesi Ortopedi ve Travmatoloji Uzmanı Opr. Dr. Umur Aydoğan, kadınları uyararak, "Şıklık uğruna yaşam kalitenizi bozmayın'' dedi. 
     Çoğu kadın vitrinlerde rengarenk, albenisi fazla, yüksek topuklu, sivri burunlu ayakkabılarden gözlerini alamaz. Ayağı rahat etmese de, ayak sağlığı için zararlı olduğunu bilse de yüksek topuklu ayakkabılarla şıklık uğruna gününü tamamlar. Akşam saatlerinde ayak ağrılarıyla başbaşa kalan kadınlar çalan tehlike çanlarını çoğu kez duymazdan gelerek, ertesi gün aynı maratona devam eder. 
     Özel Kent Hastanesi bünyesinde açılan Ayak ve Ayak Bileği Hastalıkları Merkezi'nin yöneticisi Ortopedi ve Travmatoloji Uzmanı Op. Dr. Umur Aydoğan, yanlış ayakkabı seçiminin tehlikelerine dikkat çekti, hastalarının yüzde 70'ini kadınların oluşturduğuna dikkat çekti. 
     İnsanın tüm ağırlığını ayakların taşıdığını ve yaşamın yüzde 30'unun ayakta geçtiğini kaydeden Dr. Aydoğan, kadınların en büyük hatasının dış görünüşüne bakarak ayakkabı satın almak olduğunu söyledi. Dr. Aydoğan, "İdeal topuk 2, en fazla 2.5 santimetredir. Yüksek topuklu ayakkabılarda tarak kemiklerine daha fazla yük bindiği için ağrı kaçınılmaz. Hele çalışan kadınların gün boyu dinlenemeyen ayaklarının yüksek topuklara mahkum edilmemesi gerekiyor. Ancak tüm sakıncasına rağmen özellikle çalışan kesim buna dikkat etmiyor. Dümdüz ayakkabı da iyi değil, çünkü topuğa binen yükü artırıyor. Sivri burunlu ayakkabılar ise tarak kemiklerini ezerek, sinir sıkışmasına neden oluyor. Yanlış ayakkabı seçimiyle ileride ayakların şekli bozuluyor.'' 
     
     ALTIN KURALLAR 
     Amerikan Ortopedik Ayak ve Ayak Bileği Cerrahisi Derneği'nin AOFAS ayakkabı seçiminde gözönünde bulundurulması gereken kriterleri 'altın kurallar' olarak niteleyen Dr. Aydoğan, bu kuralları şöyle sıraladı 
     "Ayakkabıyı iki saat yürüdükten sonra satın almak gerekiyor. Çünkü bu zaman diliminden sonra ayak şişer ve ayakkabının rahat olup olmadığını daha iyi anlarsınız. Sabah saatlerinde asla ayakkabı almayın. Ayakkabının iki tekini de deneyerek satın alın ve satıcıların giydikçe açılır' türünden sözlerine kesinlikle itibar etmeyin. Ayakkabı açılmaz, sadece zamanla deforme olur. Deforme olan ayakkabı ayağınızın şeklini alır. Siz de ayakkabınız açıldı zannedersiniz.'' Dr. Aydoğan, ayakkabı seçiminde ayağın en geniş yeri ile ayakkabının en geniş yerinin ölçülmesi ve ayak genişliğinden bir santimetreden daha fazla dar ayakkabı alınmaması uyarısında da bulundu. Dr. Aydoğan, ayak hastalıklarının yüzde 70- 80'inin cerrahi müdahale olmadan rahat ayakkabı seçimi, ayakkabı içine konulacak yükseltmeler, alçaltmalar, kişiye özel tabanlıklar gibi basit önlemlerle düzeltilebileceğini, ancak hastaların genellikle son aşamada doktora başvurduğunu dile getirdi. Dr. Aydoğan, yanlış ayakkabı seçiminin ileride ayakta şekil bozukluğuna, baş parmak çıkıntısına, ayak kavisini sağlayan yapının topuk kemiğine yapıştığı yerde kalsiyum birikmesiyle oluşan topuk dikenine yol açabileceğini söyledi. 
     
     GÖRÜNÜŞE ALDANMAYIN 
     Türk ayak yapısınının genel olarak taraklı, yayvan ve etli olduğunu belirten Dr. Aydoğan, ayakkabı seçiminde markaya ya da pahalı olmasına aldanmamak gerektiğine vurguladı. Kişilerin doğru ayakkabı seçimi için ayak numarasını iyi bilmesi gerektiğinin de altını çizen Dr. Aydoğan, "Ayakkabının görevi ayakla yer arasında tampon görevi görmesi. Amaç, ayağın yeri hissetmemesi. Marka önemli değil. Pahalı ayakkabı da çok rahat, güzel ayakkabı anlamına gelmiyor'' dedi. 
     Türkiye'de rahat ayakkabı eksikliği bulunduğunu dile getiren Dr. Aydoğan, insanların 30- 40'lı yaşlardan sonra ayak bağlarının ve tarak kemiklerinin genişlemesine paralel olarak ayakkabı numarasının da büyüdüğünü söyledi. 
     
     SATICILARA SEMİNER 
     2004 yılının Mayıs ayından beri bir ayakkabı firmasının danışmanlığını yapan Dr. Umur Aydoğan, ayakkabı bayilerine Türkiye'de ilk defa eğitim semineri vereceğini, bayileri müşterilere uygun, rahat ayakkabı sunumu konusunda bilgilendireceklerini kaydetti. 
     İstanbul'da yaklaşık 3 hafta önce kurulan Ayak ve Ayak Bileği Cerrahisi Derneği'nin de kurucu üyelerinden olan Dr. Aydoğan, Eylül ayında dünyanın ünlü cerrahlarının da katılacağı, ulusal çapta doktorlara yönelik kurs düzenleyeceklerini sözlerine ekledi. 
     
</TEXT>
</DOC>
