<DOC>
<DOCNO> 319835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/siyaset/asiy.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tarikat bağlantılı bazı liderler var' 
</HEADLINE>
<TEXT>


ABD Büyükelçiliği'nden bir yetkili, "Türkiye'de bazı liderlerin tarikat bağları var" sözlerinin sorulması üzerine, "Kafanızda bir soru işareti mi var " dedi 

Utku Çakırözer - Ankara 


ABD Dışişleri Bakanlığı'nın önceki gün yayımlanan Dünya İnsan Hakları Raporu'nda, Türkiye'de "bazı önde gelen siyasi ve sosyal liderlerin tarikatlar, cemaatlar ve diğer İslam topluluklarıyla bağlantılarının olduğu" belirtildi. ABD Büyükelçiliği'nin üst düzey bir yetkilisinin, gazetecilerin iddianın neye dayandığı sorusuna, imalı olarak, "Bu konuda kafanızda bir soru işareti mi var " yanıtını vermesi dikkat çekti. 
ABD Kongresi için hazırlanan raporun Türkiye ile ilgili 57 sayfalık bölümünde, "tarikatlar"la ilgili şu ifadelere yer verildi "Ordu, tarikatları laikliğe yönelik en zararlı tehditler arasında saydı. Ancak tarikatlar aktif ve yaygın olmaya devam ederken, bazı önde gelen siyasi ve sosyal liderlerin, tarikatlar, cemaatlar ve diğer İslam toplulukları ile ilişkileri oldu." Washington'da açıklanan raporla ilgili ABD'nin Ankara Büyükelçiliği'nin üst düzey bir yetkilisi, Türk gazetecilere brifing verdi. "Siyasetçilerin tarikat - cemaat bağının sürdüğü" değerlendirmesinin net bir bilgiye dayanıp dayanmadığı sorularına ABD'li yetkili, gülümseyerek, "Bu konuda aklınızda büyük bir soru işareti mi var " karşılığını verdi. Yetkili, "Yararlandığımız görüşmeler ve materyal açık değil" dedi. 
ABD'li yetkili, "Ordunun tarikatları 'tehdit' saydığı" ifadesinin neye dayandığı sorusunu, "Milli Güvenlik Kurulu'nun MGK geçmişte verdiği çeşitli kararlarını kullandık" diye yanıtladı. MGK'nin resmi açıklamalarında bu yönde açık bir ifade kullanılmadığının anımsatılması üzerine yetkili, "Bilgiler çok değişik kaynaklardan geliyor, ancak bunları sizinle paylaşamayız" dedi. 
Yetkili, sorunlara değinirken "devlet ve kurumlara hakaret etmenin yasak olmasının" da altını çizdi. 

İşkence var 

ABD'li yetkili, Türkiye'de "işkence ve kötü muamelenin yaygın görülmesi" gibi bazı sorunların sürdüğünü, hakkında dava açılan polislerin duruşmalara katılmadığını söyledi. 


</TEXT>
</DOC>
