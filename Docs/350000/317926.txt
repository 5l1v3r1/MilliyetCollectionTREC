<DOC>
<DOCNO> 317926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy13.html </URL>
<DATE> 2005/02/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Baykal AB çalışmalarının hızında yavaşlama oldu 
</HEADLINE>
<TEXT>

     CHP Genel Başkanı Deniz Baykal, Türkiye'nin AB ile ilgili çalışmalarında bir yavaşlamanın olduğu konusunda yaygın bir kanaat oluştuğuna dikkat çekerek, ''AB ile müzakereleri sürdürecek bir yetkilinin henüz atanamamış olması bu konudaki belirsizliği artırıyor'' dedi. 
     Baykal, İsveç'te gerçekleştirilecek Avrupa Sosyal Demokrat Partiler Birliği Toplantısı'na katılmak üzere THY ait uçakla Stockholm'e hareketinden önce Atatürk Havalimanı VIP Salonu'nda yaptığı açıklamada, toplantıda, 2000 yılında Avrupa Sosyal Demokrat Partileri'nin ilan ettiği ve 10 yıllık bir dönemi kapsayan ''Lizbon Stratejisi''nin 5 yıllık uygulama sonuçlarının değerlendirileceğini söyledi. 
     Baykal, ''Lizbon Stratejisi''nin, ekonomik kalkınmayı, çevre duyarlığının gözetilmesini, kadın haklarının güvence altına alınmasını ve sosyal devlet sisteminin korunmasını öngören bir strateji olduğunu kaydetti. 
     Toplantıya, Avrupa'daki başbakanlar ile siyasi parti liderlerinin önemli bir kısmının katılacağını ifade eden Baykal, toplantı vesilesiyle ikili görüşmelerde de bulunacağını bildirdi. 
     
     AB İLİŞKİLERİ 
     Basın mensuplarının sorularını da cevaplandıran Baykal, Hükümet'in AB ile ilgili politikasına ilişkin bir soru üzerine, ''Türkiye'nin AB ile ilgili çalışmalarının hızında bir yavaşlamanın olduğu konusunda yaygın bir kanaat oluştu'' dedi. 
     AB Konseyi'nde 17 Aralık 2004 tarihinde karar alındıktan sonra ''AB ile ilgili çalışmaların tamamlandığı ve fazla bir şey yapmaya gerek yokmuş'' gibi bir anlayışın Türkiye'ye egemen olmaya başladığını savunan Baykal, şöyle konuştu 
     ''Gerçek bu değildir. Tam tersi doğrudur. Asıl çalışma ihtiyacı bu dönemde ortaya çıkıyor. Çok yoğun bir çalışmaya gerek var. AB ile müzakereleri sürdürecek bir yetkilinin henüz atanamamış olması bu konudaki belirsizliği artırıyor. Sanıyorum Hükümet, bu uyarıları, eleştirileri değerlendirerek bir an önce harekete geçecektir. Önümüzdeki dönemde müzakereler başlamadan yapılacak çalışmaların başarısına katkı verecek alt yapıyı oluşturma ihtiyacı var. Bu konulardaki anlayışlarımızın tekrar paylaşılması, Avrupa'daki liderlerin Türkiye'nin üyeliği konusundaki anlayışının yeniden canlandırılması, bizim bu konudaki kararlılığımızın tekrar ortaya konulması bir ihtiyaç. 
     Gerçekten Hükümet'in gecikmeden bir an önce yetkili bir kişiyi müzakereci olarak ataması ve AB ile müzakerelere yönelik hazırlıkları ciddi bir şekilde hızlandırması gerekiyor. Ve önümüzde fazla bir zaman yok. Önümüzdeki zaman kesinlikle uzun değildir.'' 
     
     SSK HASTANELERİNİN DEVRİ 
     SSK hastanelerinin Sağlık Bakanlığı'na devredilmesinden sonra yaşanan sıkıntılarla ilgili soru üzerine de Baykal, bu projenin ciddi bir hazırlık yapılmadan, alt yapısı oluşturulmadan aceleyle yürürlüğe konulduğunu söyledi. 
     Görünen manzaranın projenin ciddi bir hazırlık yapılmadan uygulanmaya başlandığını ortaya çıkardığını kaydeden Baykal, şöyle devam etti. 
     ''On binlerce insan bunun sıkıntısını çekmektedir. İlaç konusunda sorunlar vardır. Bürokratik engeller müthiş bir zaman kaybı, kimin nerede ne yapması gerektiğinin daha ortaya konulamamış olması sonucunda, şaşkınlık, perişan hastalar çok üzüntü verici bir tablo oluşturmuştur. 
     Bu Hükümet'in genel üslubu halinde ortaya çıkıyor. Ciddi hazırlık yapmadan masa başı kararlarla harekete geçiyor. Sonra çok ciddi tıkanıklıklar kendini gösteriyor. Bir kaos manzarası ortaya çıkıyor. Çok yazık, üzüntü verici bir tablo. Bunun bir an önce toparlanması lazım. En kısa zamanda gereken yapılmalıdır. Düzelir diyerek insanları perişan etmeye kimsenin hakkı yok. Daha eczanelerle ilişkiler bile sağlam bir zemine, hukuka oturtulmadı. Kimin neyi nereden alacağı bile daha belli olmadığı ortaya çıkmıştır. Birbiri ardından alınan kararlar, SSK hastanelerini düzelteceğine daha da zor ve sıkıntılı bir hale getirmiştir.'' 
     
     IRAK VE ABD-İRAN GERGİNLİĞİ 
     Baykal, Irak'taki gelişmelerle ilgili bir soruya karşılık olarak da, ''Irak'taki tablonun kalıcı bir istikrara kavuşturulması ihtiyacı çok yüksek. Bu konuda ciddi sorunlar, sıkıntılar var olmaya devam ediyor'' dedi. 
     Baykal, Irak'ın bir an önce istikrara kavuşturulması ve Irak halkının tercihlerine uygun siyasi bir yapılanmanın gerçekleştirilmesi gerektiğini ifade etti. 
     İran ile ABD arasındaki gerginliğe ilişkin bir soru üzerine de Baykal, ''Ümit ediyorum bu konuda çok sıcak bir gelişme söz konusu olmaz, olmayacaktır'' dedi. 
     Sosyal demokrat partilere egemen olan anlayışta kesinle yeni bir sıcak çatışma açılmasının mümkün olmadığını belirten Baykal, şunları söyledi 
     ''Diplomatik temaslar, barış müzakereleri, ikili görüşmeler silahlı çatışmadan tamamen farklı bir noktaya sorunu taşıyabilir. Bunu denemek lazım. Silahlı çatışma, sonu kaos, belirsizlik, yaygın trajedi ile sonuçlanır. Avrupa Sosyal Demokrat Partiler'in gündeminde bir yeni sıcak çatışma konusu yok. Böyle bir sıcak çatışma konusunu gündemden düşürmek için gerekli kararlılık var. Zaten bu konu Başkan Bush'un son Avrupa gezisinde görüldüğü gibi ABD açısından da geri plana düşmeye başlamıştır. Amerika'nın bu konuyu geri plana çekmesine Avrupa'daki bu duyarlılık çok ciddi katkı yapmıştır.'' 
     
</TEXT>
</DOC>
