<DOC>
<DOCNO> 341054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/dunya/axdun02.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Papadopulos'u bu kez olumlu buldum' 
</HEADLINE>
<TEXT>


Erdoğan, Annan ve Rum liderle görüştü 

ELÇİN ERGÜN Ankara 


Başbakan Recep Tayyip Erdoğan, Rusya'da bir araya geldiği BM Genel Sekreteri Kofi Annan ve Kıbrıs Rum Kesimi lideri Tasos Papadopulos'tan Kıbrıs sorununun çözümü için yeni bir sürecin başlayabileceği sinyalini aldı. 
2. Dünya Savaşı'nın sona erişi törenleri çerçevesinde Rusya'ya giden Erdoğan, burada sürpriz Kıbrıs görüşmeleri yaptı. Erdoğan, törenler sırasında Annan ve Papadopulos'la bir araya geldi. 
Annan, görüşmede, geçen yıl Bürgenstock'ta yapılan görüşmelerini anımsatarak, "Bürgenstock süreci bitti. Şimdi artık yeni bir oluşum, yeni bir süreç başlasın" dedi. 

'Ters bakmıyor' 
Papadopulos'un da Erdoğan'a BM çatısı altında çözümden yana olduğunu vurguladığı belirtildi. 
Erdoğan, Ankara'ya dönüşte yaptığı açıklamada, Annan'ın yeni süreç başlatılması yönündeki görüşlerini aktararak, "Papadopulos'un da bu görüşe ters bakmadığını gördüm. O da sürecin yeniden işletilmesine olumlu bakıyor" diye konuştu. 
Öte yandan Kıbrıs sorununun, çözümüne ilişkin sürecin nasıl işleyeceği konusundaki ayrıntıların Erdoğan'ın ABD gezisinde netleşeceği belirtildi. Erdoğan'ın ABD'de Annan'la yapacağı görüşmenin Kıbrıs sorununun çözümündeki süreç açısından önemli olduğu kaydedildi. 
Kulislerde, Erdoğan'ın kısa süre önce İsrail'e gerçekleştirdiği ziyaretle, planlanan ABD gezisi arasında bağlantı kurulmuş ve Başbakan'ın ABD Başkanı George W. Bush'tan net bir tarih almak amacıyla bu geziye çıktığı öne sürülmüştü. 


</TEXT>
</DOC>
