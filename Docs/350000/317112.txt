<DOC>
<DOCNO> 317112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/spor/ysenay.html </URL>
<DATE> 2005/02/21/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Gol panayırı ve... 
</HEADLINE>
<TEXT>



Fenerbahçe, perşembe gecesi uğradığı Zaragoza şokundan sonra yine kendi ligindeki kolaycılığı arkasına alarak, golle yoğurmaktaydı rakibi Kayseri'yi.. 
Evet, kirpi yığını gibi kendi oyun alanına kapanan Kayseri, her deplasman takımının hayalciliği ile tüm şansını seyrek kontrataklarında aramakta ve Fenerbahçe'den puan koparma yollarını böyle bir taktik anlayışla kovalamaktaydı. Pahalıya mal oldu tabii bu Fenerbahçe'ye geniş oynama alanları bırakan deplasman kavramı... Sarı - Lacivertliler'de ise farklı olan bir gerçek, Ümit Özat'ın sezon başından beri adeta ilk kez geri dörtlünün solundan alınıp, orta alanın sağına monte edilmesiydi. Mükemmel sonuçlar verdi bu değişiklik doğrusu... Özat orta alanı sürekli harmanlıyor, gerek akıllı duvar pasları, gerekse mükemmel kanat ortalarıyla Fenerbahçe'nin tüm heyecanlarını ayaklandırma başarısını gösteriyordu. Alex gibi, Nobre gibi isimler de sağ bölgedeki bu hareketlenmeden etkilenerek atağa kalkmakta ve dün gecedeki "gol ve pozisyon şenlikleri" sağ kulvarda yaşanmaktaydı özetle. 

Anelka'ya gözaltı 
İyi de, ilk yarının sonlarında iki kez direklerin önlediği sayı ihtimallerine rağmen Anelka'nın Fenerbahçe'de ne olup, ne olacağını sürekli incelemeliyiz bence... Bütün pozisyonlara iyi niyetle koşmasına ve çalışkanlığına karşın Anelka'nın, Fenerbahçe'nin kendisinden beklediği futbol verimliliği ve oyun formatından çok uzaklarda yaşadığını söyleyebiliriz. Önce fizik gücü henüz hiç aranan kıvamda değil... Toplu ve topsuz oyunun tümünde çok ağır ve son hareket becerilerinden yoksun... Yan toplardaki kafaya kalkışları çok sönük ve umutsuzluk taşıyor. Yani bu oyuncu ile kondisyoner Roland Koch'un çok işi var kanaatimce... Bu futbolcunun gerçek verimini Fenerbahçe taraftarı gelecek sezon kantara çıkarmalı benim düşüncemde... 
Aurelio'nun orta alana dönüşü adeta Fenerbahçe'de futbol ve paslaşma zenginliğinin yeniden devreye girmesi gibi bir şey... Onun Zaragoza 90 dakikasındaki yokluğunun ne demek olduğunu dün gece daha iyi anlayabiliyordu bizler de, tribünler de... 
Kısacası Fenerbahçe, Kayseri'yi yarım düzineden fazla golle yenip, liderliğini yeniden sahiplendi. Ancak dün geceki futbol, perşembe günkü Real Zaragoza deplasmanında tur kazanmaya yeterli mi derseniz, "evet" demek çok güç... 
Çünkü Kadıköy'de bilinçle oynayarak, istediklerini kazanan İspanyollar size böylesine tarihi turun anahtarlarını kendi elleriyle teslim ederler mi hiç .. Yanılmayı çok istesem de, hiç sanmıyorum 


</TEXT>
</DOC>
