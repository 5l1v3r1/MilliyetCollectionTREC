<DOC>
<DOCNO> 305288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/guncel/axgun02.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Evi tapuda ucuzladı 
</HEADLINE>
<TEXT>


Orgeneral Tuncer Kılınç'ın, Müteahhit Ali Osman Özmen'in verdiği borçla 175 bin dolara satın aldığı evin değerini tapuda 61 bin dolar olarak gösterdiği ortaya çıktı 

TÜRKER KARAPINAR Ankara 

Özel Kuvvetler Komutanlığı inşaatında yolsuzluk yaptığı iddiasıyla tutuklanan Müteahhit Ali Osman Özmen'den aldığı 150 bin dolar borçla 175 bin dolara ev satın alan eski MGK Genel Sekreteri Orgeneral Tuncer Kılınç'ın tapu işlemlerini 8 Ekim 2002'de yaptırdığı dairenin değerini 100 milyar lira o dönemki kura göre 61 bin dolar olarak gösterdiği belirlendi. 
Tapuda, Çukurca Mahallesi Vadi 2000 Sitesi C Blok 2 numaradaki dairenin yüzde 50'si Kılınç, yüzde 50'si oğlu Tankut Kılınç adına kaydedildi. Kılınç, 150 bin dolar borç aldığının ortaya çıkmasından sonra yaptığı açıklamada, ev için 175 bin dolar ödeme yaptığını söylerken, Ekim 2002'deki dolar kuruna göre bu rakamın karşılığı 287 milyar lira. 
Kılınç, daireyi 750 - 1000 dolar arası kiraya Johanna Thinag adlı yabancı uyruklu kadın kiraladı. Kiracının muhtarlıkta kaydı yok. Ağustos 2003'te emekliye ayrılan ancak yeni aldığı eve taşınmayan Kılınç, görev süresince oturduğu Cumhurbaşkanlığı Muhafız Alayı lojmanlarında kalmayı sürdürdü. 

Özmen temelden aldı 
Özmen de aynı sitenin A Blok'taki 10 numaralı daireyi, Yüksel Proje'den henüz inşaatlar bitmeden önce satın aldı. Özmen, kızı Kadriye Özmen'e aldığı dairenin tapu işlemlerini 26 Haziran 2000'de yaptırdı. Tapuda temelden alınan dairenin değeri 5 milyar lira olarak gösterildi. Kadriye Özmen'in de, inşaatın tamamlandığı 2001 ekim ayından bu yana dairede oturduğu ifade edildi. 


</TEXT>
</DOC>
