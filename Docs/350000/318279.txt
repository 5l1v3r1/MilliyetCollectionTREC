<DOC>
<DOCNO> 318279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonspo18.html </URL>
<DATE> 2005/02/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ziya Doğan Benim oyun anlayışımın oturduğu söylenemez 
</HEADLINE>
<TEXT>

     Gençlerbirliği Teknik Direktörü Ziya Doğan, kırmızı-siyahlı takımın başında çıktığı Trabzonspor maçını kazanmayı çok istediğini, ancak ufak hatalarla 3 puandan olduklarını söyledi. 
     Ziya Doğan, Beştepe İlhan Cavcav Tesisleri'nde düzenlediği haftalık olağan basın toplantısında, bordo-mavili takıma karşı sahada iyi bir oyun oynadıklarını ve istedikleri pozisyonları yakaladıklarını belirterek, ''Şanssız bir maç oldu. En az beraberlik bekliyordum. Kazanmamız halinde moral ve motivasyonumuz çok iyi olacaktı. Bu hafta Diyarbakırspor deplasmanına gideceğiz. Bu maçtan 3 puanla dönerek toparlanmak istiyoruz'' dedi. 
     İstediği oyun anlayışının henüz oturmadığını ifade eden Doğan, kırmızı-siyahlı takımda bazı değişikliklerin göze çarptığını, isteklerinin futbolcular tarafından tam anlamıyla uygulanmaya başlandığı zaman bu durumun sonuca da yansıyacağını kaydetti. 
     Doğan, 5-6 tane önemli futbolcusunun sakatlığının takıma çok olumsuz yansıdığına değinerek, bu futbolculara şu anda yükleme yapamadığını, onların da takıma girmeleriyle çok daha rahat maçlar çıkaracaklarını sözlerine ekledi. 
     
</TEXT>
</DOC>
