<DOC>
<DOCNO> 326666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy02.html </URL>
<DATE> 2005/03/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Adli tatilden yararlanma koşulları yeniden belirlendi 
</HEADLINE>
<TEXT>

     Adil Tatil'den araverme yararlanma koşulları yeniden belirlendi. 
     Hakimler ve Savcılar Yüksek Kurulu'nun HSYK konuya ilişkin ''ilke kararı'' Resmi Gazete'nin bugünkü sayısında yayımlanarak, yürürlüğe girdi. 
     Adli yargıda, adli tatilden yararlanma ilkeleri şöyle 
     ''-Ağır ceza mahkemesi bulunan il ve ilçelerdeki hakimlerden yıllık aravermede nöbetçi kalacaklar için adli yargı adalet komisyonlarınca düzenlenecek kararlar en geç her yılın Haziran ayının birinci günü Adalet Bakanlığı'na gönderilecek. Bu yerlerdeki hakimlerden hangilerinin nöbetçi kalacağı HSYK'ca saptanan ilkelere göre bakanlıkça belirlenecek. 
     -Çift hakimli asliye mahkemesi bulunan yerlerde, yıllık aravermeden hukuk ve ceza hakimlerinden hangilerinin o yıl yararlanacağı ile çift hakimli asliye mahkemesi bulunan yerlerdeki sulh ve sorgu hakimlerinden hangilerinin yıllık aravermeden yararlanıp yararlanamayacağı HSYK'ca kadro, iş durumu ve sıra gözetilerek tespit edilip bakanlığa bildirilecek. 
     -Yargıtay cumhuriyet başsavcı yardımcıları ile Danıştay savcılarından hangilerinin yıllık aravermeden yararlandırılacağı, Yargıtay Cumhuriyet ve Danıştay başsavcılıklarınca en geç her yılın Haziran ayının birinci gününe kadar Bakanlığa bildirilecek. 
     -Cumhuriyet başsavcısı, cumhuriyet başsavcı vekili ve cumhuriyet savcılarından hangilerinin yıllık aravermede nöbetçi kalacağı, hizmetin aksamadan yürütülmesi göz önünde bulundurularak ağır ceza cumhuriyet başsavcılarının yapacağı teklif üzerine Adalet Bakanlığı'nca belirlenecek. 
     -Kadastro hakimleri ile müstakilen iş mahkemelerine bakan hakimlerin yıllık aravermeden yararlanmaları, tatil süresince hangi hakimlerin yerlerine bakacağı bir önceki yıllık aravermeden yararlananlar da göz önünde bulundurularak, adli yargı adalet komisyonlarınca tespit edilip bildirildikten sonra Adalet Bakanlığı'nca belirlenecek.'' 
     
     İDARİ YARGI 
     İdari yargıda yararlanma koşulları ise şöyle 
     ''-Bölge idare mahkemesi başkanının en geç her yılın Haziran ayının birinci gününe kadar yapacağı öneri üzerine HSYK'ca her bölge idare mahkemesi merkezinde idare ve vergi mahkemesi başkan ve üyeleri arasından görevlendirilecek 3 hakimin katıldığı bir nöbetçi mahkeme kurulacak. Bölge mahkemesi merkezindeki diğer hakimler yıllık aravermeden faydalandırılacak. 
     -Bölge merkezi dışında bulunan birden fazla idare ve vergi mahkemelerindeki idari yargı hakimlerinin, her yıl sıra gözetilerek bir mahkeme başkanı ile iki üyesi nöbetçi kalmak koşuluyla yıllık aravermeden yararlanmaları Adalet Bakanlığı'nca belirlenecek. 
     -İşi çok olan bölge idare mahkemesi merkezinde bölge idare mahkemesi başkanının önerisi üzerine yeteri kadar yedek üye nöbetçi olarak görevlendirilecek. 
     -Yıllık araverme süresinde nöbetçi mahkeme olarak görev yapan kurul, idari yargı adalet komisyonu görevini de yürütecek. 
     
     YARARLANAMAYACAK OLANLAR 
     İlke kararına göre, o yıla ait yıllık iznini kullanmış bulunan hakim ve savcılar, bir önceki yıl yıllık aravermeden yararlanmayarak nöbetçi kalan hakim ve savcılardan rapor alarak görevine devam etmeyenler aravermeden yararlanamayacak. 
     Ad çekme ile atanan ve göreve başladığı tarihten itibaren meslekte fiilen bir yılını dolduran hakim ve savcılar ise yıllık aravermeden faydalanabilecek. 
     Kadro durumu müsait olmadığı hallerde hakim ve savcılar ile bölge merkezi dışında tek kurul halinde çalışan idare veya vergi mahkemeleri başkan ve üyeleri de yıllık aravermeden yararlanamayacak. 
     
     KARI-KOCA HAKİM VE SAVCILAR 
     Yıllık araverme başladığında başka yere ataması yapılıp o yerde çalışmak üzere yetki verilen hakim ve savcının yıllık aravermeden yararlanıp yararlanmayacağı adli ve idari yargı adalet komisyonları ile Cumhuriyet savcısının önerileri üzerine Bakanlıkça belirlenecek. 
     Bir önceki yıl yıllık aravermeden yararlanmayan hakim ve savcılar zorunluluk olmadıkça nöbetçi bırakılamayacak. 
     Karı-koca hakim ve savcıların durumları göz önünde bulundurulacak. 
     Ağır ceza merkezlerinde nöbetçi kalan hakim ve cumhuriyet savcılarına, ilgisine göre Adli Yargı Adalet Komisyonu veya Cumhuriyet Başsavcısı'nın uygun görmesi halinde yıllık araverme sırasında yıllık izin kullandırılabilecek. 
     
</TEXT>
</DOC>
