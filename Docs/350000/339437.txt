<DOC>
<DOCNO> 339437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/yasam/yas04.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sumakta kanserojen boya şüphesi 
</HEADLINE>
<TEXT>


Daha önce kanserojen boya içeren baharatlarla yapılan hazır gıdaları toplatan İngiltere, şimdi aynı kuşkuyla sumağı mercek altına yatırdı... 


İngiltere Gıda Standartları Kurumu FSA , bakkal ve marketlerde satılan bazı baharatlarda kanserojen boya kullanıldığı şüphesiyle araştırma başlattı. Araştırma kapsamına Türkiye'den ithal edilen sumak da dahil edildi. Geçtiğimiz günlerde yapılan kontrollerde bazı baharatlarda Sudan I ve Para Red adlı kanserojen etki yapan kimyasal boyalar bulunduğu için, bunların kullanıldığı bazı hazır gıdalar raflardan toplanmış ve geniş bir araştırma başlatılmıştı. 

4 boya tipi aranıyor 
FSA, şimdi İngiltere pazarında satılan Şili tozu, turmeri zerdaçal - hintsafranı , paprika acı biber gibi baharatların yanı sıra sumağı da araştırma kapsamına aldı. FSA, bu baharatlarda kanserojen etki yapan Sudan I ve Para Red boyalarının yanı sıra Rhodamine B ve Orange II boyalarının kullanılıp kullanılmadığını araştıracak. 

Gaziantep'te üretiliyor 

Morumsu koyu kırmızı renkte, pul bibere benzer görünümü olan sumak, özellikle çorba, salata ve et yemeklerinde kullanılan, mayhoş bir baharattır. Başlıca üretim merkezi Gaziantep olan sumak, hileye elverişli bir baharat türüdür. Ülkemizde maalesef, mercimek kabuğu boyanarak ve limon tuzu ile ekşitilerek sahte sumak yapılmaktadır. 


</TEXT>
</DOC>
