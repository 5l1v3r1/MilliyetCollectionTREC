<DOC>
<DOCNO> 317828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun27.html </URL>
<DATE> 2005/02/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Talat Papadopulos'u eleştiren yalnız ben değilim... 
</HEADLINE>
<TEXT>

     KKTC Başbakanı Mehmet Ali Talat, Rum yönetimi lideri Tasos Papadopulos'u ''uzlaşmazlıkla'' suçlayanın yalnız kendisi olmadığını, uluslararası camianın da aynı eleştirilerde bulunduğunu söyledi. 
     Talat, gazetecilerin, Papadopulos'un ''Talat eleştirilerinin dozunu düşürsün, bana hakaret ediyorlar'' yönündeki açıklamasıyla ilgili soruları üzerine, ''Papadopulos eğer görüşmelere başlayacaksa ben tamamen susabilirim. Hiç konuşmayabilirim. Yeter ki samimi olsun'' dedi. 
     Herhangi bir hakarette bulunmadığını ifade eden Talat, ''Konuyla ilgili söyleyecek fazla bir şeyim yok. İşte mal meydanda. Severken bile boğazımızı sıkıyor. Dolayısıyla böyle bir tutumu var Papadopulos'un. Ben bunu söyledim sadece'' diye konuştu. 
     Papadopulos için ağır bir şey söylemediğini, hakaret etmediğini belirten Talat, Papadopulos'un uzlaşmaz bir tutum takınmasını eleştirdiğini, bunu bütün dünyanın da söylediğini ifade etti. 
     Papadopulos'un ''uzlaşmaz olmadığını'' söyleyen tek liderin Rum meclis başkanı ve AKEL partisi Genel Sekreteri Dimitris Hristofyas olduğunu kaydeden Başbakan Talat, ''Bunun dışında, uluslararası alanda herhangi bir ülkenin cumhurbaşkanı veya başbakanı, Papadopulos'un uzlaşıcı bir kişiliği olduğunu söylemedi. Hiç duymadım'' dedi. 
     
</TEXT>
</DOC>
