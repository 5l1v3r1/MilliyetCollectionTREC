<DOC>
<DOCNO> 334467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko36.html </URL>
<DATE> 2005/04/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Zorlu 'Çin geldi, eziyor' diyorlar. Gelsin babam, biz de orada güreşelim 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, ''Şimdi diyorlar ki Çin geldi, eziyor, gidiyor . Gelsin babam, hodri meydan diyelim. Biz de çalışalım, biz de orada güreşelim. Kaçak güreşmekle bir yere varmak mümkün değil'' dedi. 
     Zorlu Tekstil Grubu tarafından düzenlenen 3. Taç Nevresim Deseni Tasarım Yarışması ''Bir, Desen Tasarla''da dereceye girenlerin ödüllendirildiği törende konuşan Zorlu, Zorlu Grubu olarak her şeyin en iyisini yapmaya çalıştıklarını söyledi. 
     Burada inanmanın çok önemli olduğunu vurgulayan Zorlu, şunları kaydetti 
     ''Önce inanacaksın, yoksa hiçbir yere gitmen mümkün değil. Biz inanarak yola çıkmasaydık, bugünlere gelemezdik. Şimdi diyorlar ki Çin geldi, eziyor, gidiyor . Gelsin babam, hodri meydan diyelim. Biz de çalışalım, biz de orada güreşelim. Kaçak güreşmekle bir yere varmak mümkün değil.'' Şimdi herkesin işin kolayına kaçtığını, her şeyin dışardan kopya edilerek alınmak istendiğini savunan Zorlu, ''Niye bu yaratıcı gücü kendimiz vermiyoruz. Kendimizi yapacağımız işe odaklamamız lazım'' dedi. 
     Zorlu, yapılacak işe odaklanılmaması durumunda trenin kaçacağını belirterek, ''Yarış pistine gittiğiniz zaman eğer parmak ucunda yarışmazsanız hiçbir yerde muvaffak olmanız mümkün değil. Biz grup olarak, her zaman bunu öngördük'' diye konuştu. 
     Zorlu, tekstil ile ilgili çeşitli sıkıntıların dile getirildiği dönemde, Zorlu Grubu olarak 2004 yılında tekstil grubunda 750 milyon dolar ciro yaptıklarını belirterek, şunları kaydetti 
     ''Bu sene 850 milyon dolar ciro hedefliyoruz. 2006'da da 1 milyar dolar ciro hedefledik. Hani Çin geliyordu Bizim ciromuzun değişmesi lazımdı. Azmedeceksin, çalışacaksın, yenilikçi olacaksın, koşacaksın, en uzağa gideceksin, en yükseğe çıkacaksın. Bunu ilke haline getirmemiz lazım. Kendimiz çalıp kendimiz oynarsak bir yere gitmemiz mümkün değil.'' Kalkınmış ülkelerin insan kaynağına çok önem verdiğini, akıl kaynağı kullandıklarını söyleyen Zorlu, ''Biz aklımızı kullanalım. Ben inanıyorum, ülkemiz dünyada sayılı ülkelerden biri olur'' dedi. 
     
     ''OKUMADIM, PİŞMANIM AMA...'' 
     Öğrencilere sadece okulla yetinmeyip kendilerini yetiştirmelerini öneren Zorlu, ''Ben okumadım. Okumadığıma pişman mıyım Pişmanım, ama bir yerde de pişman değilim. Çünkü, hayat okulunu okudum. Gittim araştırdım. Kişilerle irtibat kurdum. Pazarı gezdim. Bir desen yarışmasında iyi bir jüri üyesi olurum diyorum'' şeklinde konuştu. 
     Zorlu Linen Genel Müdürü Yılmaz Tunç da konuşmasında, yarışmanın ticari bir düşüncenin ürünü olmadığını vurgulayarak, ''Zaten arşivlerde kendi tasarım ekibi tarafından üretilen binlerce desene sahip olan grubumuz, ev tekstili sektörünün geleceği olan genç tasarımcıların yaratıcı fikirlerini desteklemeyi sektörümüzün gelişebilmesi için bir görev kabul ettiği için bu yarışmayı gerçekleştirmektedir'' dedi. 
     
     ÖDÜL ALANLAR 
     212 eserin katıldığı yarışmada Mimar Sinan Güzel Sanatlar Fakültesi Tekstil ve Moda Tasarımı Bölümü öğrencisi Vildan Altun birinci oldu. 
     Marmara Güzel Sanatlar Fakültesi Tekstil Sanatları Bölümü öğrencisi Ceyhun Özkara ikinciliğe, Mimar Sinan Güzel Sanatlar Fakültesi Tekstil ve Moda Tasarımı öğrencisi Nesrin Kaya üçüncülüğe layık görüldü. 
     Mehmet Zorlu Vakfı özel burs ödülünün ikisini, Mimar Sinan Güzel Sanatlar Fakültesi Tekstil ve Moda Tasarımı Bölümü öğrencisi Fatma Özgür, iki ayrı desen çalışması ile kazandı. 
     Mehmet Zorlu Vakfı'nın diğer özel burs ödüllerinin sahipleri ise yine aynı bölümden Ongun Ülker, S. Nuray Goral ve yarışmada birincilik ödülü de alan Vildan Altun oldu. 
     Ev Tekstili Sanayici ve İşadamları Derneği özel ödülünü, Mimar Sinan Güzel Sanatlar Fakültesi Tekstil ve Moda Tasarımı öğrencisi Ongun Ülker, Tekstil Tasarımcıları Derneği özel ödülünü ise 9 Eylül Üniversitesi Güzel Sanatlar Fakültesi Tekstil Tasarım Bölümü öğrencisi Abdülgani Yıldırım aldı. 
     
</TEXT>
</DOC>
