<DOC>
<DOCNO> 334658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/spor/aspo.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancu ile 18 dakika 
</HEADLINE>
<TEXT>


"Ne hallere düştüm diye gülmemek için kendimi zor tuttum. Ama çok çabuk ısındım". "Yavaş hareket ediyordum. Bir telefon kulağımın yanından geçince hemen hızlandım". "Lucescu, kaleci olarak transfer edeceğini söyledi. Hagi de teşekkür etti, bana yemek borcu var" 

ÖZEL HABER BÜNYAMİN OSMAN 


Fenerbahçe - Beşiktaş maçı heyecanı, golleri, çekişmesi ve bir de Kartal'ın yeni kalecisi Pancu ile hafızalardan silinmeyecek. Cordoba'nın atılışından sonra kendi isteğiyle eldivenleri giyen Rumen futbolcu, 18 dakikalık kalecilik macerasını MİLLİYET'e anlatırken, Alex'in penaltısını şöyle tarif ediyordu "Ronaldo, 'Sürekli sağ tarafa atıyor' dedi. Ben de sağa gider gibi yapıp, sola uçtum. Şut çok sertti. Öne adım atıp, zaman kaybetmesem, topu tutabilirdim". 
Pancu penaltı sonrası gelen üç şutun ardından yeni görevine ısındığını da belirtti, "Yalnız, 'Ne hallere düştüm' diye düşünüp, gülmemek için kendimi zor tuttum" dedi ve şöyle devam etti 
"Konuk takım olduğumuz için, sürekli kalecilerin yaptığını uyguladım. Top dışarı gitsin diye bekliyor ve çok ağır hareket ediyordum. Ama bunun yanlış olduğunu anladım. Çünkü o sırada tribünden bir telefon atıldı ve kulağımın 5 santim yanından geçti. Hemen daha hızlı hareket etmeye başladım". 

'Boyuna posuna bak' 
Pancu, kale için ısrar eden Ahmed Hassan'a "Senin ne işin var. Boyuna posuna bak. Senden kaleci olur mu " yanıtını verdiğini de ifade etti. Rumen futbolcu, "Van Hooijdonk oyuna girince, tehlikeli olduğunu biliyordum. İyi ki cepheden atış yapmadı" diye konuştu. 
Pancu soyunma odalarında tebrikleri kabul ederken, uzatılan telefonda Lucescu olduğunu da vurguladı, "Shakhthar'a kaleci aradığını, benim için Beşiktaş'a başvuracağını söyledi" ifadesini kullandı. Beşiktaşlı futbolcu, Hagi'nin de kendisini arayarak kutladığını belirtti, "Bana bir de teşekkür borcu var. Bundan sonraki ilk yemeği, onun ısmarlaması gerek" dedi. 

'Alkışı hak ettik' 

BİLAL MEŞE 

Beşiktaş Teknik Direktörü Rıza Çalımbay, zorluk derecesi yüksek bir derbiden yüz akıyla çıktıklarını belirtti, "Alkışı hak ettik" dedi. 
Fenerbahçe seyircisinin centilmenlik anlamında Türkiye'ye büyük bir ders verdiğini hatırlatan Çalımbay, "Üç büyükler arasındaki maçların büyük bölümü gerginlik altında oynanıyor. Fenerbahçe seyircisi müthiş bir örnek oldu. Bizler de alkışı hak ettik. Kendilerine teşekkür ediyoruz" diye konuştu. 
Tecrübeli çalıştırıcı sözlerini şöyle sürdürdü 
"Maçın ilk 20 dakikasını yok sayıyoruz. Bu süreçte rakibimiz gerçekten mükemmel bir futbol ve baskı uyguladı. Ancak bu baskıyı attık, ardından da golü bulduk. Cordoba'nın sarı kartı olduğunu elbette biliyordum. Ancak ondan böyle bir şey beklemiyorduk. Üç oyuncuyu değiştirmem asla risk değil. Tümer Metin oyundan düştü, oyundan aldık. Eğer skoru korumak isteseydim, savunmaya adam alırdım, ofansif oyuncuları sürmezdim." 

O şimdi mahk m 

CEMAL ERSEN 

Derbinin 80. dakikasında gördüğü ikinci sarı kart sonrası takımını on kişi bırakan Beşiktaş kalecisi Cordoba'nın sahadan çıkarken, yardımcı hakem Erhan Sönmez'e "Türkçe" küfür ettiği ve bu eyleminin karşılığı asgari üç maç ceza alacağı bildirildi. 
Kırmızı kartın ardından sinirli bir şekilde yardımcı hakem Sönmez'in üzerine yürüyen Cordoba'nın ağır bir şekilde küfür ettiği raporlara geçerken, Kolombiyalı file bekçisinin bugün Profesyonel Futbol Disiplin Kurulu'na sevk edileceği ifade edildi. 
Beşiktaş Yönetim Kurulu da dün yaptığı açıklamayla, oyundan atılan Cordoba'ya 10 bin dolar ceza verileceğini bildirmişti. 

Kadıköy panteri 

Beşiktaş yönetimi, üzerinde "1 numara, Pancu ve Kadıköy Panteri" yazılı formalar ile Pancu'nun kaleci fotoğrafının olduğu tişörtleri cuma günü satışa çıkaracak 

Fenerbahçe'ye karşı kalede yer alan Pancu'nun direnişi ve kurtarışları da, Beşiktaş ürünlerine ilham kaynağı oldu. Yönetim Kurulu, derbi ile ilgili başlattığı forma kampanyasına Pancu formaları ile start verecek. 
Yöneticiler, önceki gece yarısı üretimine başlanan ve cuma günü satışa sunulması planlanan siyah formaların arkasına "1 numara, Pancu ve Kadıköy Panteri" yazısını yazdıracak. Ayrıca Pancu'nun kaleci formasıyla derbi maçtan bir kurtarış fotoğrafının basılı olduğu tişörtler de satılacak. Bu arada derbi maçta giyilen nostalji formalarının da, bu karşılaşmanın 18 kişilik kadrosu ve Teknik Direktör Rıza Çalımbay'ın imzalarıyla satılacağı bildirildi. 

İstanbul hatırası 
Beşiktaş yönetimi, "3-4 İstanbul hatırası" yazılı formaları hafta sonuna kadar satışa sunacak. Taraftar dernekleri de, "Rıza efendi, 2 ekmek, 1 süt" pankartı asan Fenerbahçeli seyircileri protesto etmek için "Beşiktaş için kapıcı oluruz" tişörtleri yaptırtacak. 


</TEXT>
</DOC>
