<DOC>
<DOCNO> 336612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun19.html </URL>
<DATE> 2005/04/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Irak'ta yeni hükümetin açıklanması ertelendi... 
</HEADLINE>
<TEXT>

     Irak'ta 30 Ocak'ta yapılan seçimlerin ardından oluşturulması beklenen yeni hükümetin ilanının ertelendiği bildirildi. 
     Şiilerin Dava Partisi'nin iki numaralı ismi Cevad Maliki, başkent Bağdat'ta düzenlediği basın toplantısında, bugün açıklanması beklenen kabinenin ''belki yarın açıklanacağını'' söyledi. 
     Maliki, Dava Partisi lideri İbrahim Caferi başkanlığında kurulacak hükümetin açıklanmasının, bazı bakanlıkların dağılımına ilişkin ayrıntılar üzerindeki müzakereler yüzünden ertelendiğini belirtti. 
     Maliki, hükümetin kurulmasındaki son dakika zorluklarının, başta eski başbakan İyad Allavi'nin olmak üzere, müzakerelere davet edilen grupların aşırı bulunan taleplerinden kaynaklandığını kaydetti. 
     
</TEXT>
</DOC>
