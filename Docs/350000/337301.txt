<DOC>
<DOCNO> 337301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun13.html </URL>
<DATE> 2005/04/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İsrail radyosu Kalkilya'nın Filistinlilere devri gelecek hafta olabilir 
</HEADLINE>
<TEXT>

     İsrail Radyosu, Filistin kentlerinden Kalkilya'nın güvenlik kontrolünün Filistin tarafına devrinin gelecek hafta yapılabileceğini bildirdi. 
     Radyo, İsrailli güvenlik yetkililerine dayandırdığı haberinde, İsrailli yetkililerin, devir için, Filistin tarafının, terörist grupların faaliyetlerinin engellenmesi amacıyla silahların geri çekilmesi gibi konularda verdikleri taahhütler doğrultusunda daha fazla çaba göstermeleri gerektiğini belirttiklerini de kaydetti. İsrail Savunma Bakanı Şaul Mofaz da İsrail'in Filistinli güvenlik güçlerine, yolları ve yakınlardaki yerleşimleri saldırılardan korumak için nerelerde konuşlanabileceğine ilişkin yol gösterebileceğini kaydetti. 
     İsrail ve Filistin liderleri, 5 Filistin kentinin güvenliğinin Filistinlilere devrini, şubat ayı başında Mısır'ın Şarm el Şeyh kentinde kararlaştırmıştı. 
     İsrail, hemen ardından ilk olarak Batı Şeria'daki Eriha'yı ve mart ayında da Tulkarim'i, Filistinli güvenlik güçlerinin denetimine bırakmıştı. 
     Bu anlaşma uyarınca, Kalkilya, Beytüllahim ve Ramallah da Filistinlilere devredilecek. 
     
</TEXT>
</DOC>
