<DOC>
<DOCNO> 305608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/dunya/adun.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK oy pusulasında 
</HEADLINE>
<TEXT>


Örgütün Irak'taki iki partisinin ocak sonundaki seçimlere katılacağını öğrenen Ankara, başkentteki 'PKK'yla mücadele' toplantısında ABD ve Bağdat hükümetini uyardı 

Utku Çakırözer - Ankara 


Türkiye, ABD ve Irak'ın katılımıyla yapılan PKK'yla mücadele toplantısında, Ankara, örgüt tarafından desteklenen iki siyasi partinin Irak'ta seçime sokulmasının kabul edilemez olduğu uyarısını yaptı ve bu girişimin engellenmesini istedi. Türkiye, örgütün lider kadrosunun da Irak makamlarınca tutuklanarak etkisiz hale getirilmesini istedi. 
Türkiye, ABD ve Irak'ın sivil ve askeri yetkililerinden oluşan heyetleri, Kuzey Irak'tan Türkiye'ye yönelik PKK tehdidinin sona erdirilmesi amacıyla Ankara'da dört saat süren bir toplantı yaptı. 

ABD Haberimiz yok 
Irak heyetine başkanlık eden Dışişleri Müsteşarı Hamid Beyati, Saddam sonrası dönemde otorite boşluğu doğduğu için PKK'nın Türkiye'ye yönelik eylemlerinin arttığını savunarak, yeni Irak yönetiminin bu tehdidin ortadan kaldırılması için tüm tedbirleri alacağı sözünü verdi. 
Türk heyetinin başkanı Dışişleri Bakanlığı'nın Irak Özel Temsilcisi Osman Korutürk, Irak ve ABD'den en ivedi isteklerinin 30 Ocak'ta Irak seçimlerine katılmaya hazırlanan PKK'nın yan örgütleri Kürdistan Demokratik Çözüm Partisi PCDK ile Irak Yeniden Yapılanma Partisi'nin DCP oy pusulasından çıkarılması olduğunu iletti. ABD heyetinde yer alan Bağdat'taki ABD varlığının dış ilişkilerden sorumlu yetkilisi Ron Neumann, "Bizim bundan haberimiz yok" derken, Irak heyeti bilginin doğru olduğunu tescil etti. 

Kırmızı bülten delil 
Toplantıda Türkiye'nin PKK lider kadrosunun tutuklanması yönündeki talebine Irak heyeti, "Delil olmadan herkesi tutuklayamayız" yanıtını verince Korutürk'ün, "Kırmızı bültenle aranıyor olmaları delil değil mi " eleştirisinde bulunduğu öğrenildi. Bu diyaloğun ardından Türk istihbarat birimlerinin Irak tarafıyla bir araya gelerek örgütle ilgili bilgileri aktarması kararlaştırıldı. 

Mahmur kapatılacak 
Toplantıda terör örgütüne militan kaynağı yaratan BM Mahmur Mülteci Kampı'nın kapatılması ve kampta kalanlardan dönmek isteyenlerin Türkiye'ye gönderilmesi için 30 Ocak seçimleri sonrasında Türkiye ile Irak'ın görüşme başlatması kararı alındı. 

Ankara'nın talep listesi 
Toplantıda Ankara, PKK'nın lojistik ve mali desteğini kesmeye yönelik taleplerinin listesini de Irak ve ABD taraflarına iletti. Listede örgüt yönetimiyle siyasi bağlantının kesilmesi, örgütün başlıca finans edinme yolu olan haraç toplanmasının önlenmesi, ulaşım aracı temininin engellenmesi ve radyo - telsiz yayınlarının durdurulması gibi talepler yer aldı. 
Irak heyetinin başkanı Beyati de, Türkiye'de daha önce çıkarılmış olan affın terör eylemine karışmamış PKK üyelerine yönelik olarak genişletilmesi taraftarı olduklarını belirtti. 
Toplantıdan sonra yapılan ortak açıklamada, ABD'nin PKK ile tüm dünyada yürütülen mücadeleye Türkiye ve diğer üçüncü ülkelerle ikili düzeyde çalışmalar yaparak katkıda bulunacağı ifadesine yer verildi. 


</TEXT>
</DOC>
