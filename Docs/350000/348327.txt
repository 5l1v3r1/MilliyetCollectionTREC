<DOC>
<DOCNO> 348327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur20.html </URL>
<DATE> 2005/06/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Vapurlardaki büfeler tahliye edildi 
</HEADLINE>
<TEXT>

     İstanbul Büyükşehir Belediyesi’ne devredilen vapurlardaki büfeler, zabıta ekiplerince tahliye edildi. 
     İstanbul Büyükşehir Belediyesi’ne bağlı çok sayıda zabıta ekibi, gece saatlerinde Üsküdar İskelesi’ne gelerek burada bekletilen vapurların içindeki büfelerin tahliyesini gerçekleştirmek için önce "Şehit Adem Yavuz" adlı vapura girdiler. 
     Bu vapurun büfesindeki yiyecek ve içecek ile çeşitli eşyaları alan zabıta ekipleri, daha sonra aynı iskeledeki bazı vapurların büfelerindeki benzer malzemeleri de boşalttı. 
     Tahliye sırasında iskeleye gelen işletmecilerden Murat Karahasanoğlu, "Tahliye ederken tutanak bile tutulmadı. Benim burada mallarım kaybolursa bunun hesabını kim verecek 30 senedir bu işin içinde olan deniz büfecilerinin insanlara yanlışı olmamıştır. Dedik ki bizi yaz sonuna kadar istediğiniz fiyat tarifesiyle ve istediğiniz kira koşularında çalıştırın. Bunu hiçbir şekilde kabul etmediler. 
     Herkesin ailesi, çocuğu var. Bu insanlar ne yapacak " dedi. 
     Büfe sahiplerinin avukatı Mehmet Cengiz de, belediyenin vapurların işletilmesini İDO’ya devretmesinden sonra tasarruf yetkisinin tamamen ortadan kalktığını belirterek, "İDO, bir anonim şirket olarak belediyenin zabıtasını kullanma hak ve yetkisine sahip olmadığı gibi zabıtanın da böyle bir hak ve yetkisi yok. Burada özellikle belediye görevini kötüye kullanıyor" diye konuştu. 
     
</TEXT>
</DOC>
