<DOC>
<DOCNO> 333206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/yture.html </URL>
<DATE> 2005/04/14/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Detaylar önemli 
</HEADLINE>
<TEXT>



Bir final maçı olsaydı, hakkında ancak bu kadar çok konuşulabilirdi. Gerilimi, heyecan kasırgası ve basketbol kalitesiyle Avrupa'nın gündemine oturan "Akdeniz derbisi", bu akşam sona erecek olsa da, hafızalarımızda uzun süre "kamp kuracağı" kaçınılmaz... 
Efes Pilsen - Panathinaikos çeyrek final serisinde, istatistiklerin ortaya çıkardığı gerçek şu ki, son maç her şeye gebe. Atina'daki ilk buluşmada, Panathinaikos'un 57 gibi "doğaüstü" gariplikte hakem büyüsü faul atışına hak kazanması, Efes'in "tarihinde görmediği" 26 top kaybına karşın son saniyeye kadar maça ortak oluşu gerçekten ilginçti. Efes'in, İstanbul'daki ikinci çeyrekte Femerling duvarına çarpması, Panathinaikos'un da ribaundlarda ilk maçtaki gibi Efes'e karşı yine "aciz" kalması da cabası... 
Bu iki karşılaşmada Efes'te Solomon ve Domercant, Panathinaikos'ta ise Lakovic ve Scepanovic, skor yönünden öne çıktılar. Dolayısıyla bu akşam da dikkatler bu dörtlünün üzerine odaklanacak. Ancak, finale çıkacak takımı belirleyecek bu yıldızların istatistik verileri değil, diğer "ince" detaylar olacak. Yani takım savunması, direnç, süreklilik, yerinde oyuncu değişiklikleri, kenardan gelenlerin katkısı ve tabii hakem faktörü... 
Efes, bu kez daha yoğun bir baskı altında oynayacak olmasına karşın ilk maçın tecrübesiyle daha hazırlıklı ve dikkatli olacaktır. Efes'in dikkatli olması gereken bir diğer nokta da uzunların faul problemi. Kaya, Ermal ve Prkacin, erken faul almadan oyunu dengede götürebilirse Efes, Atina'dan galibiyet ve Final - Four bileti çıkarabilir. 


</TEXT>
</DOC>
