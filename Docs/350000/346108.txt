<DOC>
<DOCNO> 346108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo34.html </URL>
<DATE> 2005/05/26/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
GSGM'de doping zirvesi... 
</HEADLINE>
<TEXT>

     Gençlik ve Spor Genel Müdürü Mehmet Atalay, Halil Mutlu’nun ilk numunesinde doping ortaya çıkmasıyla ilgili, "Federasyon kendi birimleri arasında inceleme yaparken, ben de bir ekip görevlendireceğim" dedi. 
     Genel Müdür Atalay, Halter Federasyonu Başkanı Hasan Akkuş, Halil Mutlu, Dr. Kaya Livanelioğlu ve Gençlik ve Spor Genel Müdürlüğü GSGM 
     Sağlık Dairesi Başkanı Sultan Seyhan konuyla ilgili toplantı yaptılar. 
     Kızılay’daki binada gerçekleştirilen toplantı yaklaşık 2 saat sürdü. Toplantı sonrasında AA muhabirine açıklama yapan Mehmet Atalay, numunenin pozitif çıkmasıyla ilgili bir araya geldiklerini belirterek, "Arkadaşlarımızla bunun değerlendirmesini yaptık. Bu değerlendirme içerisinde isnat edilen, Halil’de pozitif çıktığı söylenen ilacın hiçbir şekilde performans geliştirici olmadığına kanaat getirdik. Bu konuda zerre kadar tereddüdümüz yoktu. Biz Halil’e hep güvendik, her zaman da güvenmeye devam edeceğiz" diye konuştu. 
     
     SORUŞTURMALAR 
     Atalay, Halter Federasyonu’nun kendine bağlı birimlerde inceleme yapacağını belirterek, "Başkanımız bizden de inceleme talebinde bulundu. Çok detaylı bir şekilde inceleyeceğiz" dedi. 
     Genel müdürlük olarak bir ekip görevlendireceklerini anlatan Atalay, "Ben de bir ekip görevlendireceğim. Bundan sonra da sorunları yerinde, zamanında takip edeceğiz" diye konuştu. 
     Şu an için hiç kimsenin görevden alınmasının söz konusu olmadığını ifade eden Genel Müdür Mehmet Atalay, şunları söyledi 
     "Elimizde herhangi bir veri, hiçbir şey yok. Yani tamamen önyargısız, objektif kurallar çerçevesinde inceleme yapacağız. Çünkü hiç kimse şu ana kadar ki tartışmalardan bir sonuç çıkaramadı." 
     
     ENDİŞELER VAR 
     Türkiye’nin en sorumlu, en sorunsuz sporcusu olan Halil’in bu tür şeylere ihtiyacı olmadığını vurgulayan Atalay, sözlerini şöyle sürdürdü 
     "Bu olaylarla ilgili olarak federasyon başkanımızın bir takım endişeleri var. Daha doğrusu çözemediğimiz, nereden bu madde karışmış. 
     Bunu araştırmak için bir çalışma yapacaklar. Benden de federasyon başkanı, kendilerini dahi incelememizi istedi. Talepte bulundu. Genel müdürlük daha iyi mesafe alınsın, daha güzel bir çözüm olsun, daha etkin olsun diye bu çalışmaları yapacak. Zaten kendileri de yarın basın açıklaması yapacaklar. Konuyla ilgili bilgileri verecekler." Sürecin Halil Mutlu için en sıkıntısız şekilde geçmesi konusunda genel müdürlük olarak her türlü desteği vereceklerini anlatan Mehmet Atalay, "Halil ile beraber olacağız. Federasyonun bu çabalarını sonuna kadar destekleyeceğiz. Bu konuda kısa zamanda bir şeyler netleşir ve Halil süreçten zararsız bir şekilde çıkar. Zaten kamuoyunda Halil lehine olumlu bir hava var. Hiç kimse zaten Halil’in doping aldığına inanmıyor. Alacağına hiçbir şekilde ihtimal vermiyor" diye konuştu. 
     Gençlik ve Spor Genel Müdürü Atalay, birtakım endişeler üzerinde durduklarını ifade ederek, şöyle devam etti 
     "Bu endişeleri biz de basında yazıldığı gibi gündemimize aldık, soruşturacağız. İnşallah Türk halteri zarar görmeyecek. Haliller, sorunsuz ve sorumlu bir şekilde Türk spor tarihinde kendine düşen vazifeleri, Pekin Olimpiyatları da dahil olmak üzere yapmaya devam edecek." 
     
     BASIN TOPLANTISI YARIN 
     Halter Federasyonu Başkanı Hasan Akkuş ve Milli Halterci Halil Mutlu, yarın Türkiye Spor Yazarları Derneği TSYD Ankara Şubesi’nde basın toplantısı yapacak. 
     
</TEXT>
</DOC>
