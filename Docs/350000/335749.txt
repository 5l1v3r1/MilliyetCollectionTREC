<DOC>
<DOCNO> 335749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/siyaset/asiy.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan'la gizli görüşme 
</HEADLINE>
<TEXT>


Türkiye ve Ermenistan'ın 10 maddelik "güven artırıcı önlemler paketi"ni yürürlüğe soktuğu, üçüncü ülkelerde gizli görüşmeler yaptığı belirlendi 

ÖNDER YILMAZ, UTKU ÇAKIRÖZER Ankara 


Dışişleri Bakanı Abdullah Gül ile Ermenistan Dışişleri Bakanı Vartan Oskanyan'ın, iki ülke arasındaki asıl sorunlar giderilene kadar, halklar arası yakınlaşmayı teşvik etmek için 10 maddelik gizli bir "güven artırıcı önlemler paketi"ni yürürlüğe soktuğu ortaya çıktı. İki bakanlık arasında ayrıca, tarihi anlaşmazlıklara son vererek diplomatik ilişkileri başlatacak bir protokol imzalanması için tarafsız ülkelerde gizli görüşmeler yürütüldüğü belirlendi. 
Milliyet'in edindiği bilgilere göre, Gül ve Oskanyan arasında kısa süre önce varılan mutabakat doğrultusunda, diplomatik ilişkiye girmeden iki ülke arasında nasıl işbirliği sağlanabileceğini ortaya koyan bir "yol haritası" çizildi. 

Atina diyaloğu gibi 
Türkiye ile Yunanistan arasında 4 yıldır yürütülen güven artırıcı önlemler politikasını andıran Türkiye - Ermenistan yakınlaşması, 10 maddelik bir öneriler paketinden oluşuyor. Belgede şu öneriler yer alıyor 
Türk ve Ermeni havayollarının karşılıklı düzenli seferler başlatması. Ortak turizm projelerinin geliştirilmesi. Tarihi anıtların korunmasında işbirliğinin başlatılması. İki ülke resmi ajanslarıyla diğer medya grupları arasında bilgi değişim kanalları kurulması. İki ülkenin bilimsel enstitüleri arasındaki işbirliğinin desteklenmesi. İki ülke resmi makamlarının denetimi altında Türk ve Ermeni sivil toplum örgütleri arasında görüşmeler ve işbirliği mekanizmalarının başlatılması. Uluslararası örgütlerde, iki ülkenin çıkarları doğrultusunda danışma ve işbirliği kanallarının geliştirilmesi. Parlamentolar ve parlamenterler arasındaki diyalog ve işbirliğinin teşvik edilmesi. Meslek kuruluşları gibi profesyonel örgütler arasında işbirliği yapılması. 
Türkiye ve Ermenistan ilişkilerin normalleştirilmesi ve diplomatik ilişki kurulabilmesi için daha önce 2 kez taslak protokol hazırlandı. 

Ankara'nın 4 koşulu 

Türkiye, Ermenistan'la protokolün imzalanması için şu 4 şartı öne sürüyor 
1. Ermenistan'ın bağımsızlık bildirisi ve anayasasındaki Türkiye'den toprak talep eden ifadeler çıkarılmalı. 
2. Ermenistan, 1921 Kars - Gümrü Anlaşması ile belirlenen sınırları tanımalı. 
3. Sözde soykırım iddialarını dış politika önceliği olmaktan çıkarmalı. 
4. İşgal ettiği Azerbaycan topraklarından BM kararı doğrultusunda çekilmeli. 
Akademik işbirliği, parlamenterler arası diyalog gibi bazı maddeler hayata geçirilirken, diğerlerinin de zamanla uygulamaya sokulmasının planlandığı öğrenildi. Türkiye ile Ermenistan arasında tarihi anlaşmazlıklara son verecek "protokolün" imzalanması için de gizli görüşmeler yürütüldüğü ortaya çıktı. Geçmişte 2 kez başarısızlıkla sonuçlanan gizli görüşmelerde, taraflar arasındaki siyasi sorunların da paket halinde çözümü hedefleniyor. 
3 yıl önce başlayan görüşmeler için iki ülke dışişleri heyetlerinin üçüncü ülkelerde gizlice bir araya geldiği belirtiliyor. 


</TEXT>
</DOC>
