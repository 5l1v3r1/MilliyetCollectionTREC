<DOC>
<DOCNO> 346601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/spo07.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İnce hesaplar 
</HEADLINE>
<TEXT>


Süper Lig'den düşen 3. takım bugün belli olacak. Kayserispor'a her şartta 1 puan yetiyor. Kazanmak zorunda olan Diyarbakırspor berabere kalırsa, Sakaryaspor Malatya'da yenilse bile ligde tutunacak 


Haftalardır kümede kalma mücadelesi veren Kayserispor, Sakaryaspor ve Diyarbakırspor'dan biri bugünkü kader maçları sonunda Süper Lig'e veda edecek. Sahasında Ankaraspor'u konuk edecek olan Kayserispor beraberlik halinde ligde kalacak. Deplasmanda 2-1 yenilip, sahasında 3-0 mağlup ettiği Diyarbakır'a ikili averajda üstün olan Kayseri puan eşitliği halinde ligi rakibinin üstünde bitirecek. Kayserispor, Ankaraspor'a yenilir, Diyarbakır ve Sakaryaspor kazanırsa Sarı - Kırmızılılar ligden düşecek. İkili averajda Sakaryaspor, Kayseri'ye karşı üstün durumda. Kayseri yenilir, Sakarya berabere kalır, Diyarbakır kazanırsa Sarı - Kırmızılı takım lige veda edecek. 
Samsunspor'la deplasmanda karşılaşacak Diyarbakır ligde kalmak için kazanmak zorunda. Malatyaspor'a konuk olan Sakaryaspor'un mağlubiyet halinde bile ligde kalma ihtimali bulunuyor. Diyarbakır'daki ilk maç 1-0, Sakarya'daki mücadele ise 3-2 ev sahibi takımların galibiyeti ile bittiği için ikili averajlarda eşitlik var. Genel averajda ise Sakaryaspor üstün. Diyarbakır, Samsunspor'la berabere kalır, Sakaryaspor, Malatya'ya yenilirse iki takımın puanı da 32 olacak. Genel averajda üstün olan Sakaryaspor bu durumda ligde kalacak. Yeşil - Siyahlı takımın 4 ve üstü farklı yenilgilerinde gülen taraf Diyarbakırspor olacak. 

Diyar'ın planı kazan ve bekle 

MURAT SANDIKÇI DHA 

Samsunspor karşısına galibiyet parolasıyla çıkacak olan Kırmızı - Yeşilli takımın Genel Menajeri İsmet Yılmaz, "Kulağımız da Kayseri ve Malatya'dan gelecek müjdeli haberde olacak" dedi. Beraberliğin ligde kalmak için yeterli olmadığına dikkat çeken Yılmaz, "Samsunspor'u yenmek zorundayız. Başka çaremiz yok. Ancak bizim kazanmamız yetmiyor. Rakiplerin de kaybetmesi şart" diye konuştu. Kritik karşılaşmanın hazırlıklarını dün yaptığı taktik ağırlıklı son antrenmanla tamamlayan Diyarbakırspor'da sakat Recep ile kart cezalısı Cumhur dışında eksik futbolcu bulunmuyor. 

Sakarya kendi maçına bakıyor 

MÜJDAT ÇETİN DHA 

Malatyaspor ile bugün hayati bir maça çıkacak olan Sakaryaspor, sahadan mutlak üç puan hedefliyor. Rakiplerin durumuna değil, kendi maçlarına baktıklarını söyleyen Futbol Şube Sorumlusu İsmail Yenice, "Kulağımız başka stadda olacağına, yenip işi bitirmek istiyoruz. Futbolcularımıza olan inancımız sonsuz. Gelecekte iyi günler Sakaryaspor'un olacak" dedi. Yeşil - Siyahlılar'da eksik futbolcunun bulunmaması, Teknik Direktör Şaban Yıldırım'ı da mutlu etti. 

Kayserispor'a para dopingi 

Kayserispor Yönetim Kurulu, Ankaraspor maçı öncesi, oyuncularının 600 bin YTL tutarındaki maç başı transfer taksitlerini ödedi. Kulüp Başkanı Recep Mamur, ligde kalmaları halinde toplam 1 milyon YTL prim vereceklerini de belirtti. Sarı - Kırmızılı oyuncular, "Yönetim sözünü tuttu. Şimdi sıra bizde" diye konuştular. Ankaraspor maçı hazırlıklarını tamamlayan Kayserispor'da sakat ve cezalı oyuncu bulunmadığı bildirildi. Teknik Direktör Hikmet Karaman, "Yüzdük yüzdük kuyruğuna geldik. Ankaraspor engelini de aşarak hedefimize ulaşacağız" ifadelerini kullandı. 


</TEXT>
</DOC>
