<DOC>
<DOCNO> 301648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo17.html </URL>
<DATE> 2004/12/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
10 kulüp başkanı Turgay Demirel'i destekleme kararı aldı... 
</HEADLINE>
<TEXT>

     Basketbol Federasyonu'nun 5 Ocak'da Ankara'da yapılacak genel kurul toplantısı öncesi, İstanbul'daki 10 kulübün başkan ve yöneticileri, Turgay Demirel'i destekleme kararı aldı. 
     Fenerbahçe Kulübü Başkanı Aziz Yıldırım, Galatasaray Kulübü Başkanı Özhan Canaydın, Efes Pilsen Kulübü Başkanı Tuncay Özilhan, Beykoz Kulübü Başkanı Zeki Aksu, Darüşşafaka Kulübü Başkanı İsmail Çiftaslan, FMV Işıkspor Başkan Yardımcısı Önder Seden, İTÜ Başkanı Emin Tacer, İÜSK Başkanı Nail Kır, Migrosspor Kulübü Başkanı Ömer Bozer ve İstanbul Tekelspor Kulübü Başkan Yardımcısı Ferhat Gümüştekin, Basketbol Federasyonu Başkanı Turgay Demirel ile Hyatt Regency Oteli'nde biraraya geldi. 
     Yaklaşık yarım saat süren toplantının ardından kulüpler adına hazırlanan deklarasyonu Efes Pilsen Kulübü Asbaşkanı Çetin Çeki okudu. 
     Çeki, ''Bir dünya markası olma yolunda hızla ilerleyen Türk basketbolunun bugünlere gelmesinde çok büyük emeği olan Turgay Demirel'in, 4 yıl daha Türkiye Basketbol Federasyonu Başkanlığı görevini yürütmesini temenni ediyor ve genel kurulda kendisini destekleyeceğimizi ifade ediyoruz'' dedi. 
     
     DEMİREL DESTEĞE TEŞEKKÜR ETTİ 
     Basketbol Federasyonu Başkanı Turgay Demirel ise bugün 5 Ocak'da yapılacak ilk özerk seçim için biraraya geldiklerini belirterek, ''Sayın başkanlara teşekkür ediyorum. 12 yılda yaptığımız hizmetleri, şimdi özerk bir yapı içinde, 4 yıl daha sürdürmek istiyoruz'' dedi. 
     Türk basketbolunu daha da ileri götürmek için çaba sarf edeceklerini kaydeden Demirel, genel kurulun basketbol camiasına hayırlı uğurlu olmasını diledi. 
     
     BEŞİKTAŞ KATILMADI 
     Beşiktaş Kulübü Başkanı Yıldırım Demirören, Ankara'da bulunduğu için toplantıya katılamadı. 
     Demirören'in yerine Basketbol Şube Sorumlusu Kemal Gencer, toplantı öncesi otele geldi. Basketbol Federasyonu Başkanı Demirel ile kısa bir görüşme yapan Gencer, daha sonra otelden ayrıldı. Gencer, randevusu bulunduğu için toplantıya katılamadığını kaydederken, seçimlerde hangi adayı destekleyecekleri sorusuna, ''Henüz bu konuda karar vermedik'' yanıtını verdi. 
     
</TEXT>
</DOC>
