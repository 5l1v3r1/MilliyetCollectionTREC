<DOC>
<DOCNO> 302600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy10.html </URL>
<DATE> 2005/12/18/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ANAVATAN Diyanette "Alevilik Dairesi" oluşturulsun 
</HEADLINE>
<TEXT>

     Anavatan Partisi Erzurum Milletvekili İbrahim Özdoğan, Diyanet İşleri Başkanlığı bünyesinde, Alevilere hizmet verecek ''Alevilik Dairesi'' oluşturulmasını önerdi. 
     TBMM Genel Kurulu'nda Diyanet İşleri Başkanlığı, SHÇEK, Özürlüler İdaresi Başkanlığı, Aile ve Sosyal Araştırmalar Genel Müdürlüğü ve Kadının Statüsü Genel Müdürlüğü'nün bütçeleri üzerinde söz alan AK Parti Konya Milletvekili Harun Tüfekçi, Türkiye'deki boşanma oranlarının, Avrupa'ya göre çok daha düşük olduğunu söyledi. 
     Tüfekçi, buna yönelik, Türk aile yapısına ve örflerine uygun olacak şekilde politikalar üretilmesi gerektiğini belirterek, aile ve toplumun, sevgi ve saygı ortamında gelişmesi için Mesnevi'nin okunmasını istedi. 
     AK Parti İstanbul Milletvekili Gülseren Topuz da Anayasa, Ceza Kanunu ve Medeni Kanunu'nda yapılan değişikliklerle, kadın ve erkek eşitliğinin tam olarak sağlanmasında, güçlü ve hukuki zemin oluşturulduğunu anlattı. 
     Topuz, ancak bu düzenlemelerin tek başına yeterli olmadığını ve toplumsal yaşama da geçirilmesi gerektiğini kaydetti. 
     
     ''BAŞKA BİR RENK VE DESEN'' 
     ''Diyanet İşleri Başkanlığı, etkinlik kurmak istiyorsa, din görevlilerine gerekli ilgi ve önemi vermelidir'' diyen ANAVATAN'lı Özdoğan, din görevlilerinin, sahipsizlik ve ilgisizlikten olumsuz etkilendiğini savundu. 
     Özdoğan, sabahın erken saatlerinde camiye giden din görevlilerinin, can güvenliğinin tehdit altında olduğunu ifade etti. 
     Alevilik'in, İslam'ın başka bir rengi ve deseni olduğunu dile getiren Özdoğan, Aleviler ve Sünnilerin, aynı Allah'a, peygambere, Kuran'a inandığını söyledi. 
     Özdoğan, Başbakan Recep Tayyip Erdoğan ve Devlet Bakanı Mehmet Aydın'ın, Hıristiyan ve Musevi din adamlarıyla, dinlerarası diyalog çerçevesinde bir araya geldiğini ancak Alevilerin Diyanet'ten yararlandırılmadığını kaydetti. 
     Özdoğan, Diyanet İşleri Başkanlığı bünyesinde, Alevilere hizmet verecek bir Alevilik Dairesi oluşturulmasını teklif etti. 
     
     ''KİLİSE TEŞKİLATLARINA KARŞI'' 
     ANAVATAN Mersin Milletvekili Hüseyin Güler de kadınlara, ''siyasallaşın, örgütlenin'' çağrısında bulunarak, kadınların anayasal haklarını ve ekonomik özgürlüklerini, örgütlenerek elde edebileceklerini belirtti. 
     Şanlıurfa Milletvekili Turan Tüysüz, SHÇEK'te politik uygulamaların sona erdirilmesi gerektiğini söyledi. 
     Tüysüz, sistemin yozlaştığını öne sürerek, ''Bugün Malatya'da, yarın başka şehirde sisteme isyan çığlıkları yükselecektir'' dedi. 
     AK Parti Ordu Milletvekili Hamit Taşcı da kişisel görüşlerini dile getirirken, ''Akıl almaz ve sınır tanımaz imkanlarla ülkemiz insanını Hıristiyanlaştırmaya çalışan kilise teşkilatları karşısında Diyanet İşleri Başkanlığı ve kuruluşları, her türlü imkanlarla donatılmalıdır'' diye konuştu. 
     
</TEXT>
</DOC>
