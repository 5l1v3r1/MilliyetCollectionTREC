<DOC>
<DOCNO> 336009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur45.html </URL>
<DATE> 2005/04/22/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Gönen'de 22 kişi daha gözaltına alındı 
</HEADLINE>
<TEXT>

     Balıkesir'in Gönen İlçesi'nde, 5 gün önce bir gece kulübünün önünde yaşanan olaylara karıştıkları, polis güvenlik kamerasından belirlenen 22 kişi daha gözaltına alındı. 
     AA muhabirinin Balıkesir Emniyet Müdürlüğü yetkililerinden aldığı bilgiye göre, ilçede 17 Nisan akşamı, iki gencin bir gece kulübünde gürültü yaptıkları gerekçesiyle koruma görevlisi tarafından dövülerek dışarı atıldıkları iddiasının ardından, gece kulübünün önünde toplanan vatandaşlar ile güvenlik güçleri arasında yaşanan gerginlik sırasında, polisin güvenlik kamerasıyla çektiği görüntüler incelemeye alındı. 
     Görüntülerden yararlanılarak kimlikleri tespit edilen 22 kişi, ''Görevli memura mukavemet, devlet otoritesine karşı gelmek, devlet malına zarar vermek, oto ve iş yerlerinde ızrar'' suçlarına karıştıkları iddiasıyla gözaltına alındı. 
     Yetkililer, zanlıların sorgulamalarının devam ettiğini bildirdiler. 
     Olayla ilgili daha önce gözaltına alınan 14 kişi, Cumhuriyet Savcısı tarafından ifadeleri alındıktan sonra serbest bırakılmış, nöbetçi mahkemeye sevk edilen 4 kişiden de 1'i tutuksuz yargılanmak üzere serbest bırakılmış, 3'ü tutuklanmıştı. 
     
</TEXT>
</DOC>
