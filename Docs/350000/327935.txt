<DOC>
<DOCNO> 327935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas12.html </URL>
<DATE> 2005/03/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bambular çiçek açıyor, pandalar aç kalıyor 
</HEADLINE>
<TEXT>

     Bambuların çiçek açma dönemine girmesi soyları tükenme tehlikesinde bulunan pandaları aç kalma tehdidiyle de karşı karşıya bıraktı. 
     Çin'in kuzeybatısındaki Gansu eyaletinde bulunan 102 pandanın yaşadığı Baishuijiang doğa koruma bölgesi yetkilileri, çiçek açan bambuları yemeyen pandaların beslenmesi için kurtarma planı hazırladılar. Pandalar için izleme sistemi oluşturuldu. 
     Bambular çiçek açtıktan sonra tohum verme ve ölme sürecine giriyorlar. 
     Pandalar beslenme ihtiyaçlarının tamamına yakınını bambu yiyerek karşılıyorlar. Çiçek açan ve sonra ölen bambuların bulunduğu alanın tekrar pandaların beslenme yeri olması için 10 yıl gerekiyor. Ancak bu süreç her yerde aynı anda yaşanmıyor. 
     Çin'deki yaklaşık 544 bin hektarlık doğa koruma bölgesinin, yaklaşık 17 bin 300 hektarlık bölümünde bambular çiçek açtı. Yeni Çin Haber Ajansı'nın bildirdiğine göre, Bikou ve Rangshuihe bölgelerindeki doğrudan tehdit altında bulunan 22 panda yeni bir yere nakledilecekler. 
     Öte yandan bu bölgelerdeki köylülere yiyecek aramak için topraklarına giren pandaları kovmamaları ve onlara zarar vermemeleri uyarısı yapıldı. 
     1980'lerde bambuların çiçek açması nedeniyle 250 kadar panda ölmüştü. Çin'de halen 1590 kadar panda yaşıyor. 
     
</TEXT>
</DOC>
