<DOC>
<DOCNO> 348524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun31.html </URL>
<DATE> 2005/06/03/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Talat ve Şener'in uçağı türbülansa girdi, havaalanını pas geçti 
</HEADLINE>
<TEXT>

     Ankara'da Kıbrıs konusunda değerlendirme toplantılarına katılan Cumhurbaşkanı Mehmet Ali Talat, KKTC'ye döndü. 
     Devlet Bakanı ve Başbakan Yardımcısı Abdüllatif Şener de Türkiye ile KKTC arasında daha önce imzalanan mali ve ekonomik işbirliği protokolüne ek bir protokolü imzalamak üzere aynı uçakla KKTC'ye geldi. 
     Cumhurbaşkanı Talat ve Şener'i taşıyan Kıbrıs Türk Hava Yolları'nın KTHY ''Girne'' isimli Airbus 121 tipi uçağı, türbülans nedeniyle Ercan Havaalanı'nı bir kez pas geçmek zorunda kaldı. Yolcuların büyük heyecan yaşadığı uçak, ikinci denemede alana indi. 
     Cumhurbaşkanı Talat, havaalanında gazetecilere yaptığı açıklamada, Rum kesiminin Annan planıyla ilgili değişiklik önerilerini BM'ye sunmadığını, bu durumda olmayan önerilerin Kıbrıs Türk tarafınca reddedilmesinin söz konusu olmadığını belirtti. 
     Talat, Ankara'daki temasları sırasında iki ülke politikalarında uyum sağlamak ve herhangi bir tereddüde yer vermemek için istişarelerde bulunduklarını kaydetti. 
     BM Genel Sekreteri'nin Siyasi İşler Danışmanı Sir Kieran Prendergast'ın adadaki temaslarına ilişkin soruya karşılık Talat, ''BM'nin bizden bir beklentisi yok. BM Rum tarafının önerilerini bekliyor. Halbuki Rum tarafı endişe noktalarını belirterek, bunları öneri olarak algılamamızı istiyor'' dedi. 
     
     ŞENER'İN PROGRAMI 
     Devlet Bakanı ve Başbakan Yardımcısı Şener ise havaalanında gazetecilere açıklama yapmadı. 
     Şener, temaslarına yarın başlayacak ve Cumhurbaşkanı Talat ile Başbakan Ferdi Sabit Soyer tarafından kabul edilecek. 
     Abdüllatif Şener daha sonra, KKTC ile Türkiye Mali ve Ekonomik İşbirliğine Ek Protokolü'nün imza törenine katılacak. 
     Protokol, KKTC için, ''özel girişime destek veren, devletin ekonomik etkinliğini azaltarak devleti denetçi konuma getiren, piyasa kurallarının işlediği ekonomik bir yapı oluşturulmasını'' öngörüyor. 
     Devlet Bakanı ve Başbakan Yardımcısı Şener, yarın saat 21 30'da KKTC'den ayrılacak. 
     
</TEXT>
</DOC>
