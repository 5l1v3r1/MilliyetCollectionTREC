<DOC>
<DOCNO> 305613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/ekonomi/eko01.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç küresel liderler içinde dört Türk var 
</HEADLINE>
<TEXT>


Dünya Ekonomik Forumu'nun belirlediği 237 'Genç Küresel Lider' içinde Türkiye'den Devlet Bakanı Ali Babacan, iş dünyasından Arzuhan Yalçındağ, Ali Koç ve Ferit Şahenk yer aldı 

CENEVRE DHA 

Dünya Ekonomik Forumu dünyanın Genç Küresel Liderleri'ni belirledi. 237 genç liderin yer aldığı dünya çapındaki listeye Türkiye'den Devlet Bakanı Ali Babacan, Doğan Holding Yönetim Kurulu üyesi ve Kanal D İcra Kurulu Başkanı, TÜSİAD Yönetim Kurulu Üyesi Arzuhan Yalçındağ, Doğuş Holding Yönetim Kurulu Başkanı Ferit Şahenk ve Koç Holding Bilgi Teknolojisi Grubu Başkanı Ali Koç da girmeyi başardı. 
'Forum of Young Global Leaders - Genç Küresel Liderler Forumu' için seçilen ilk 237 genç liderin isimleri dün Dünya Ekonomik Forumu Başkanı ve Davos Zirvesi'nin kurucusu Prof. Klaus Schwab tarafından açıklandı. Prof. Schwab listeyle ilgili olarak, "Genç Küresel Liderler Forumu, hayatın her alanından gelen insanlardan oluşan ve geleneksel düşünce biçimlerini sarsıp cesur, ileriye dönük bir bakış açısıyla dünyaya bakacak önemli bir güç olacak'' dedi. 

Liderler topluluğu oluşacak 
Genç Küresel Liderler, 24 - 28 Haziran 2005'te, İsviçre'nin Zermatt kentinde yapılacak zirvede bir araya gelecek. Her yıl 200'e yakın Genç Küresel Lider seçilecek ve 2009 yılında 1.111 kişilik bir uluslararası liderler topluluğu oluşacak. Forum'un ilk işi, bugünün karmaşık problemlerini ele alıp, dünya için daha iyi bir gelecek şekillendirmeyi amaçlayan kapsamlı bir çalışma olan 2020 Girişimi olacak. 

Geleceğe onlar yön verecek Genç Küresel Liderler Forumu, bilgi ve enerjilerinin bir kısmını, önümüzdeki 5 yıl boyunca daha iyi bir geleceği şekillendirmek için topluca çalışmaya adamayı kabul eden 40 yaşından genç, müstesna liderleri bir araya getiriyor. 
Forum'un ilk 237 üyesi, dünya çapında 8 bin aday arasından, dünyanın önde gelen medya liderlerinin oluşturduğu, Ürdün Kraliçesi Rania başkanlığındaki kurul tarafından seçildi. Listede siyaset ve devlet yönetiminden 57, iş dünyasından 97, entelektüel yaşamdan 28, toplumsal faaliyet alanlarından 27, kültür dünyasından 5 kişi bulunuyor. 
23 kişi ise 'etkili kamuoyu önderi' sıfatıyla listeye dahil edildi. Genç liderlerin yüzde 30'u kadın. 

Genç liderleri, dünyanın saygın isimleri belirledi Genç Küresel Liderler Forumu'nun ilk 237 üyesi dünyanın önde gelen medya liderlerinin oluşturduğu bir kurul tarafından seçildi. Ürdün Kraliçesi Rania'nın liderliğinde belirlenen listeye pek çok saygın isim öneride bulundu. İşte saygın listeden birkaç örnek 
İSMİ GÖREVİ Steve Forbes Forbes Inc. Başkanı ve CEO'su Tom Glocer Reuters Group CEO'su Donald E. Graham The Washington Post Başkanı ve CEO'su Peter T. Grauer Bloomberg LP Başkanı Steve Jobs Apple Computer CEO'su Peter R. Kann Dow Jones and Company, Başkanı ve CEO'su James R. Murdoch British Sky Broadcasting Group CEO'su Richard D. Parsons Time Warner CEO'su Arthur Sulzberger The New York Times Başkanı ve Yayımcısı Terry Semel Yahoo Başkanı ve CEO'su Pamela Thomas - Graham CNBC Başkanı ve CEO'su Mehmet Ali Yalçındağ Doğan Medya Grubu Başkanı ve CEO'su Gunther Thielen Bertelsmann AG CEO'su Peter Sullivan Independent Newspapers Grup Genel Yayın Yön. Katsuji Ebisawa NHK Japan Broadcasting Corporation Başkanı Brian L. Roberts Comcast Corporation Başkanı Jonathan Rothermere Daily Mail Başkanı Rui Chenggang Çin Televizyonu Yöneticisi Robert C. Wright NBC Universal Başkanı ve CEO'su Jean - Marie Colombani Le Monde Editörü Hubert Burda Hubert Burda Media Yayımcısı ve CEO'su Carl - Johan Bonnier Bonnier AB Başkanı John Malone Liberty Media Corporation Başkanı Aroon Purie The India Today Group Genel Yayın Yönetmeni ve CEO'su 

</TEXT>
</DOC>
