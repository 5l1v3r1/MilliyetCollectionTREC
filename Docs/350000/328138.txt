<DOC>
<DOCNO> 328138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko24.html </URL>
<DATE> 2005/03/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Özbekistan'da 2006 sonuna kadar, 2 bin 246 işletme özelleştirilecek 
</HEADLINE>
<TEXT>

     Özbekistan, 2006 yılı sonuna kadar 2 bin 246 devlet işletmesini özelleştirme kararı aldı. 
     Cumhurbaşkanı İslam Kerimov tarafından imzalanan, '2005-2006 yılları özelleştirme ve devlet tekelinde çıkarma programı'na göre, özelleştirme listesinde yer alan stratejik öneme sahip 746 adet işletmenin ''yüzde 51 ve daha fazla hissesi'' ise devletin elinde kalacak. 
     Söz konusu stratejik işletmeler arasında yer alan Özbekneftegaz, Özbekenergo, Özbekistan Demir Yolları, Özpahtasanaat, Özbek Kimya, Özbek İspirto Sanayi gibi kurumların bünyesinde faaliyet gösteren işletmeler ile hükümet garantisi ve yabancı kredi kullanmış işletmelerin özelleştirme işlemleri, Devlet İhale Komisyonunun raporu ve bakanlar kurulu kararıyla yapılacak. 
     Geri kalan bin 385 işletme veya tesis ise tamamen özelleştirilecek. Bu işletmelerdeki devlet payının tamamı satılacak. 
     Tam özelleştirme kapsamındaki işletmeler arasında yer alan Fergana Kimyasal Tel Fabrikasının yüzde 100'ü, Fergana Motor Fabrikasının yüzde 99.8'i, Harezm Şeker Fabrikasının yüzde 99.4'ü, Özbek Hafif Sanayi Birliğine bağlı 41 işletmenin yüzde 13 ila yüzde 100'ü, ve aralarında, sosyal hizmet, taşımacılık, matbaacılık ve yerel üretim işletmelerinin yer aldığı 115 işletme ise borçları ve modernizasyonu için yatırım mecburiyeti karşılığı olarak bedava verilecek. 
     Özbekistan hükümetinin, 2003-2004 yılı özelleştirme programına göre, 2 bin 409'u tam özelleştirme olmak üzere, toplam 3 bin 728 işletme özelleştirmeye çıkarılmış ve bunlardan bin 830'u özelleştirilerek, 78.5 milyar sumluk gelir elde edilmişti. 
     
     MERKEZ BANKASI, TİCARİ BANKALAR YÖNETMELİĞİNİ DEĞİŞTİRDİ 
     Bu arada Özbekistan Merkezi Bankası, Ticari Bankalar Yönetmeliğinde değişlik yaptı. 
     Yürürlüğe giren yeni yönetmeliğe göre, döviz operasyonunda ''belli limitlerin aşılması, döviz alım-satım mevzuatını ihlal ve gerekli raporların Merkez Bankasına sunulmaması'' halinde, söz konusu ticari bankanın asgari kuruluş sermayesinin yüzde 0.01'i oranında ceza uygulanacağı gibi, 6 ay süreyle döviz operasyonu yapma hakkına da kısıtlama getirilecek. 
     Yönetmelikle, ''ihracat ve ithalatla ilgili döviz ödemelerinin zamanında yapılmaması veya eksik ödemelerden dolayı ilgili makamların zamanında bilgilendirilmemesi ve buna ilişkin evrakın düzenli olarak tutulmaması'' durumunda da, söz konusu para cezası uygulanacak. 
     
</TEXT>
</DOC>
