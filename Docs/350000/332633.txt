<DOC>
<DOCNO> 332633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo17.html </URL>
<DATE> 2005/04/12/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
İngiliz pilot Button, İstanbul Otodrom Pisti'ni beğendi... 
</HEADLINE>
<TEXT>

     Formula 1 takımlarından BAR-Honda'nın İngiliz pilotu Jenson Button, bu sezon Formula 1 Dünya Şampiyonası'nın 14. ayağına 21 Ağustos'ta ilk kez ev sahipliği yapacak İstanbul Otodrom Pisti'nde test sürüşü yaptı. 
     Jenson Button, Honda CR-V jeep aracıyla Akfırat beldesi Tepeören Mevkii'ndeki pistte 3 tur attı. İlk turda yavaş giden Button, virajlarda, tepe üstlerinde ve eğimlerde durarak pisti inceledi. İngiliz pilot daha sonra 2 kez hızlı tur attı. 
     Button, test sürüşünün ardından Anadolu Ajansı'na yaptığı açıklamada, pistin heyecan verici olduğunu vurgulayarak, ''Özellikle pistteki inişlerden, çıkışlardan çok hoşlandım. Yokuşun başına geldiğimizde sonrasını görememek, frene bastıktan sonra birden hızlanmak bir sürücü için çok heyecan vericiydi'' diye konuştu. 
     Kendisinin İstanbul Otodrom Pisti'ndeki şansıyla ilgili olarak da Button, ''Her zaman şansım var. Çok keyif alacağım. Arabama bindikten sonra bu pistte uçabileceğimi düşünüyorum'' dedi. 
     Jenson Button, BAR-Honda takımının Formula 1'de bu sezonki durumunu değerlendirirken, takımda kendisinden başka sürücülerin de olduğunu, bundan sonraki yarışlarda başarılı olmayı umduklarını söyledi. 
     Formula 1'deki yeni kurallarla ilgili olarak Button, ''Yeni kuralların bazıları heyecanı düşürüyor, ama bazıları da heyecanı yükseltiyor. Birbirini dengeleyeceğini düşünüyorum'' şeklinde konuştu. 
     
     ''PİSTİN MİMARİSİNDE TÜRK ÇİZGİLERİNİ GÖRMEK HOŞUMA GİTTİ'' 

     Formula 1 takımlarından BAR-Honda'nın İngiliz pilotu Jenson Button, bu sezon Formula 1 Dünya Şampiyonası'nın 14. ayağına 21 Ağustos'ta ilk kez ev sahipliği yapacak İstanbul Speedpark'ı beğendiğini belirterek, ''Pistin mimarisinde Türk çizgilerini görmek hoşuma gitti'' dedi. 
     İstanbul Ticaret Odası'nda bir basın toplantısı düzenleyen Jenson Button, bugün test sürüşü yaptığı pistin dizaynını, inişli-çıkışlı topografisini gördüğünde memnun kaldığını ifade ederek, ''Ayrıca mimarisinde Türk çizgilerini görmek hoşuma gitti. Dünyanın her yerinde yarışıyoruz. Her gittiğimiz yerin aynı olmaması, kendi karakterlerinin olması çok güzel bir şey'' diye konuştu. 
     Pistin saat tersi yönünde olmasının yarış açısından fark yaratmayacağını kaydeden Button, şöyle devam etti 
     ''Yarış açısından fark yok. Arabalar ters yönde koşacak. Ama pilotlar üzerinde büyük etkisi var. Saatin tersi yönünde dönen sadece Brezilya pisti var ve biz senede 1 defa orada yarışıyoruz. Saatin tersine dönen pistlerde boyun çok daha fazla ve ters yönde çalışıyor. Pilotların daha fazla çalışmasını ve zorlanmasını sağlayacak. Ama biz zorlanmayı seviyoruz.'' Jenson Button, pistin virajları arasında bu kadar yükseklik farkı olması, çok inişli çıkışlı olmasının yarış açısından çok heyecanlı olacağını anlatarak, ''Özellikle bazı virajlarda fren noktalarının görünmemesi, kör noktaların olması arabaları sonuna kadar zorladığımız sıralama turlarında çok heyecanlı ve zevkli dakikalar yaşatacağına eminim'' dedi. 
     İstanbul'a tekrar gelmek için sabırsızlandığını vurgulayan Button, '' Eminim diğer F1 pilotları da bu yeni pistte yarışmak için sabırsızlanıyorlardır. Bittiği zaman bu pist dünyanın en iyi pistlerinden biri olacaktır'' diye konuştu. 
     
     ''AVRUPA'DA DAHA BAŞARILI OLACAĞIZ'' 

     Jenson Button, F1'de bundan sonra geride kalan 3 yarıştaki gibi sonuçlar almayacaklarını düşündüğünü belirterek, ''Avrupa'daki yarışlarında daha iyi yerlerde olacağımıza eminim. Geçen hafta Barcelona'da yaptığımız testlerde en iyi tur zamanını yaptık. Avrupa'da çok daha verimli bir şekilde yarışabileceğimizi tahmin ediyorum'' şeklinde konuştu. 
     Button, bir soru üzerine, F1 kategorisinin her zaman olacağını belirterek, ''Bu kategoriyi kimlerin düzenleyeceği önemli değil. Bernie Ecclestone yönetiminde bugüne kadar çok iyi gitti. Bundan sonra da böyle gitmemesi için bir sebep yok'' dedi. 
     Yarışlarda yol tutuşunda tutunma problemi yaşadıklarını dile getiren Button, ''Bunun nedeni de arabanın aerodinamiği. Ama bu konuda testlerde çalışmalarımız var. Önümüzdeki haftadan itibaren yeni bir aerodinamik ile devam edeceğiz. Ön sıralardaki takımlarla baş edebileceğimizi düşünüyorum'' diye konuştu. 
     Button, yeni kurallarla ilgili bir soru üzerine, kendisine göre asıl sıralama turlarının cumartesi günü yapıldığını kaydederek, pazar sabahı yapılan sıralama turlarını gereksiz bulduğunu söyledi. 
     Bu arada, Button, toplantı öncesi Mısır Çarşısı ve Kapalıçarşı'yı gezdi. 
     
     PİSTİN İSMİ SPEEDPARK OLDU 

     Türkiye'de yapılacak Formula 1 yarışları için hazırlanan İstanbul Otodrom Pisti'nin ismi değiştirildi. 
     Motor Sporları ve Organizasyon A.Ş. Genel Müdürü Baran Asena, pistin isminin İstanbul Speedpark olarak değiştirildiğini söyledi. 
     Asena, Button'un bugün pisti test ettiğini hatırlatarak, ''Test sırasında skorboardu da denedik. Skorboard Dubai'den getirdiğimiz için Arapça ve İngilizce yazılar vardı. Bu yazılar daha sonra değiştirilecek'' dedi. 
     
</TEXT>
</DOC>
