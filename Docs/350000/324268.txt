<DOC>
<DOCNO> 324268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/spor/spo02.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobre tehlikede 
</HEADLINE>
<TEXT>


Brezilyalı futbolcunun, Denizlispor karşılaşmasına yetişmesi riske girdi. Teknik Direktör Daum, Sambacı'nın yerine Serhat'a görev vermeyi planlıyor 


Son dakika umudu 
FENERBAHÇE'DE Denizlispor maçı öncesinde Nobre sıkıntısı yaşanıyor. Gençlerbirliği maçında aldığı darbenin ardından dizinde ödem oluşan Brezilyalı oyuncunun, yarınki karşılaşmaya yetişmesinin zor olduğu bildirildi. Teknik Direktör Daum'un, maç saatine kadar Nobre'yi yakın takibe alacağı öğrenildi. Sambacı'nın durumu düzelmezse, Alman hoca formayı Serhat'a verecek. 

Servet yetişiyor 
SARI - Lacivertliler'in savunmadaki kilit isimlerinden Servet'in ise Denizlispor karşılaşmasında forma giyebileceği bildirildi. Daum'un, cezalı olan Tuncay'ın yokluğunda Van Hooijdonk'a da ilk on birde şans tanıması bekleniyor. Bu arada Alman çalıştırıcının, Önder ve Selçuk ile özel bir görüşme yaparak, kritik maç öncesinde hazır olmalarını istediği öğrenildi. 

Yolculuk bugün 

ŞAMPİYONLUK yarışında yoluna kayıpsız devam etmek isteyen Fenerbahçe, bugün Denizli'ye uçacak. Sarı - Lacivertliler, zorlu Denizlispor maçı öncesinde Pamukkale'de kampa girecek. Başkan Aziz Yıldırım'ın da kafileyle birlikte Denizli'ye gideceği ve zorlu deplasmanda takımı yalnız bırakmayacağı öğrenildi. 

Kenetlenme çağrısı 

YUSUF KOBAL 

FENERBAHÇE İkinci Başkanı Nihat Özdemir, ligde ve kupada oynayacakları tüm maçlarda seyirci desteğine ihtiyaç duyacaklarını açıkladı. Özdemir, "Her zaman ve sonuna kadar destek ilkesini unutmamalıyız. Çünkü son zamanlarda Fenerbahçe aleyhine bir kampanya başlatıldı. Önümüzü kesmek isteyenlere en güzel yanıtı seyircimiz verecektir. Onlara ihtiyacımız var" diye konuştu. 
ÖZDEMİR, şampiyonluk yolundaki rakiplerinin kendilerine karşı çalışmalar içinde olduğunu iddia etti. Fenerbahçe İkinci Başkanı sözlerini şöyle sürdürdü "Futbol dışındaki olaylara karşı koyabilmek için taraftarlarımıza güveniyoruz. Onlar yanımızda olduğu sürece aşamayacağımız hiçbir engel yok. Camia olarak bütünlüğü koruyup, dur demeyi bileceğiz." 

'Petkov'un parasıydı' 

GÜNSELİ ÖNAL 

Sezgin komisyonda 
TBMM Araştırma Komisyonu'nun dünkü gündeminde İstanbulspor Kulübü'ne ödenen ve kaynağı belirsiz olan 600 milyarlık para yer aldı. AKP Ankara milletvekili Haluk İpek başkanlığında toplanan komisyon, Fenerbahçe Kulübü'nden gönderildiği iddia edilen parayla ilgili olarak, İstanbulspor Kulübü'nün o dönemindeki Başkanı Adnan Sezgin'in görüşlerine başvurdu. 

'Para nereden geldi ' 
KOMİSYON üyeleri, Sezgin'e, TMSF raporlarında da yer alan "600 milyar"ın nereden geldiğini sordu. Sezgin'in, "Evet o dönemde bu parayı Petkov'un transferine karşılık olarak Fenerbahçe'den aldık. Futbolcularımıza da makbuz karşılığında dağıttık" yanıtını verdiği öğrenildi. Araştırma Komisyonu'nun önümüzdeki hafta kulüp başkanlarıyla görüşmesi bekleniyor. 

Bulak'ın hedefi zafer 

SÜPER Lig'in dişli ekiplerinden Denizlispor, evinde ağırlayacağı Fenerbahçe'yi devirmenin hesaplarını yapıyor. Teknik Direktör Giray Bulak, "Kazanmak için tüm gücümüzü sahaya yansıtacağız. Hem iyi futbol oynayacağımıza, hem de Fenerbahçe'yi yeneceğimize inanıyorum" dedi. Denizlispor maçın son antrenmanını bugün yapacak. 

Samandıra'da Denizlispor provası 

Fenerbahçe dün yaptığı tek antrenmanla Denizli hazırlıklarına devam etti. Basına kapalı gerçekleştirilen ve yaklaşık 1 saat 45 dakika süren idmanda Nobre ve Servet takımdan ayrı olarak düz koşu yaptı. Anelka ise salonda çalıştı. Yardımcı antrenör Koch'un istasyon antrenmanı sırasında esprileriyle futbolcuları kırıp geçirdiği açıklandı. 

Rüştü ile devam 

FENERBAHÇE'NİN tecrübeli kalecisi Rüştü, "kaptan" olarak tüm görevlerini yerine getirerek, Başkan Aziz Yıldırım'ın gönlünü kazandı. Yıldırım'ın, yönetici arkadaşlarıyla yaptığı son toplantıda milli eldiven için "Tam bir kaptan" ifadesini kullandığı bildirildi. Sarı - Lacivertliler, Rüştü'nün yeni sezonda da takımda kalması için Barcelona ile görüşme kararı aldı. İspanyol Kulübü'nün uygun bir fiyat istemesi durumunda Rüştü'nün bonservisi alınacak. 

Kapılar açıldı 

SEZON sonunda Fenerbahçe ile yollarını ayırıp, NAC Breda forması giyecek olan Van Hooijdonk'a yönetimden sıcak mesajlar gitti. Sarı - Lacivertliler, "Bir gün Fenerbahçe'ye döneceğim" sözleriyle taraftarların gönlünde taht kuran Hollandalı yıldıza, kapıları sonuna kadar açtı. Yöneticiler, "Hooijdonk futbolu bıraktıktan sonra teknik adam olarak Fenerbahçe'de görev yapabilir. Onun gibi bir profesyonel kulübe büyük katkılar sağlar" dediler. 


</TEXT>
</DOC>
