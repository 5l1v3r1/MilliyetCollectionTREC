<DOC>
<DOCNO> 347485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko34.html </URL>
<DATE> 2005/05/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Özince TL'ye duyulan güven arttıkça sektör daha sağlıklı büyüyecek 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı Ersin Özince, Türk Lirası'na duyulan güven arttıkça finansal sektörün daha da sağlıklı büyüyeceğini söyledi. 
     Özince, TBB'nin 48. Genel Kurulu'nda yaptığı konuşmada, Türkiye'de finansal sektör ve bankacılık sisteminin hala küçük olduğunu belirtti. 
     AB ülkeleri ile karşılaştırıldığında Türkiye'de finansal sektör ve bankacılık sisteminin yüksek büyüme potansiyeline sahip bulunduğunu dile getiren Özince, ekonomik istikrarın, finansal hizmetlere olan talebi olumlu yönde etkilemeye devam edeceğini dile getirdi. 
     Özince, finansal sektördeki kuralların çok sık değişmesinin stratejik kararların alınmasını olumsuz etkilediğinin bilinmesi gerektiğini de vurguladı. 
     TBB'nin rekabetin iyileştirilmesini ve uluslararası iyi örnekleri talep ettiğini belirten Özince, şunları kaydetti 
     ''Koruma değil haksız rekabet yaratan düzenlemelerin değiştirilmesini istemektedir. Kaynakların giderek artan bölümü banka sistemi dışına, yurt dışına çıkmakta ve oradan gelmektedir. Yurt içindeki bankaların yurt dışındaki bankalar karşısında rekabet gücü zayıflamaktadır. 
     Aracılık maliyetinin azaltılmasına yönelik olarak somut ve olumlu adımlar atılmıştır. Bu konudaki çabaların, kayıt dışılık ile mücadelenin ve diğer alanlardaki iyileştirilmenin daha hızlı sürdürülmesini bekliyoruz.'' Finansal sektörün büyümesinde önemli bir faktörün de, özel girişimcilerin bu sektörde faaliyet gösteren kurumlara yatırım yapmasını ve öz kaynaklarını büyütmesini özendirmek olduğunu belirten Özince, risklerin yüksek, buna karşılık karlılığın özendirici olmaması yanında, yakın dönemde yaşanan gelişmeler nedeniyle kurallara uygun davranan bankalara haksız eleştiriler yapıldığını söyledi. 
     
     ''DÜZENLEMELERDE OLAĞAN DURUMA GEÇİLMELİ'' 
     Bankaların hala geçmişte yaşanan, o dönemin yasalarına da aykırı suçlara tepki olarak getirilen düzenlemelere tabi olduğunu ifade eden Özince, ''Ekonomik realite ve finansal sektörün risk alma ve yönetme özelliği dikkate alındığında, bankaların ortaklarının ve yöneticilerinin eylemlerinden dolayı kötü niyetli olanlarla aynı muameleye tabi tutulmaları, hukuka ve ekonomik ihtiyaçlara aykırıdır. Düzenlemelerde olağan duruma geçilmesi gerekmektedir'' diye konuştu. 
     Bankalar Kanunu dışındaki düzenlemelerde yapılan değişikliklerin doğrudan veya dolaylı olarak finansal kurumların performansı üzerindeki etkilerinin iyi değerlendirilmesi gerektiğini de belirten Özince, Birliğin temel düzenlemelerde, makul geçiş sürelerinin tanınması koşuluyla, uluslararası standartlara uyumu desteklemekte olduğunu anlattı. 
     Özince, ''Ancak bazı düzenlemelerde AB'de dahi olmayan ve bankacılık sisteminin aleyhine olan temel bankacılık ilkeleri ile uyuşmayan düzenlemelerin yapılmasının gerekçesi anlaşılamamaktadır'' dedi. 
     
     İCRA İFLAS YASASI 
     İcra ve İflas Yasası'nda borçlunun yapılanmasına ilişkin hükümlerin Türkiye'nin gerçeklerine ve bankacılık sisteminde sürdürülen yeniden yapılanma ruhuna uygun olmadığını savunan Özince, şunları kaydetti 
     ''Uygulamada ciddi sorunlar yaşandığı gerçektir. Son dönemde görülen iflas ertelemeleri bankaların risk yönetimini zorlaştırmaktadır. Tüketicinin korunmasına yönelik düzenlemelerde finansal sektörün, kurumların ve tüketicinin korunması prensipleri ile çelişmeyen, ancak değişken faizli sözleşme yapılabilmesine veya sabit faizli sözleşmelerde erken kapatma durumunda kredi verenin uğrayacağı zararın karşılanmasına imkan veren, AB düzenlemeleri ile de uyumlu bir düzenleme yapılmasını talep ediyoruz.'' Özince, bankacılık iş ve işlemlerinin gerekleri dikkate alınarak bankalarda eski hükümlü çalıştırılmasının önlenmesi konusunun Birlik gündemindeki yerini koruduğunu da söyledi. 
     Özince, yatırım araçlarının vergilendirilmesinde temel prensipler ile orta ve uzun vade uygulamalarının belirlenerek kamuoyuna önceden açıklanmasının, yatırım araçlarının vergilendirilmesinde haksız rekabetin önlenmesini teminen, eşit vergileme ilkelerinin esas alınmasının, aracılık maliyetinin düşürülmesi ve vergi yükünün adil dağıtılmasına yönelik düzenlemelerin de Birlik tarafından desteklendiğini kaydetti. 
     Kredi riskinin ölçülmesi, değerlendirilmesi ve yönetiminde kurumsal yapının geliştirilmesi amacıyla kurumsal kredi kayıt sisteminin oluşturulması yönünde hazırlık çalışmalarının tamamlandığını ifade eden Özince, bu konuda BDDK'nın ve Merkez Bankası'nın desteğine ihtiyaç olduğunu söyledi. 
     
     TL'YE DUYULAN GÜVEN 
     Ekonomik birimlerin geleceğe ilişkin beklentilerinin iyileşmesi ve güven artışının hem ekonomik faaliyeti hem de finansal sektörü olumlu yönde etkileyeceğini vurgulayan Özince, Türk Lirası'na duyulan güven arttıkça, finansal sektörün daha da sağlıklı büyüyeceğini kaydetti. 
     Bu süreçte bankacılık sisteminin çok daha zorlu bir rekabet yaşayacağının altını çizen Özince, şunları kaydetti 
     ''Geçmekte olduğumuz hassas dönemde bankalarımıza ve Birliğimize önemli görevler ve sorumluluklar düşmektedir. Faaliyetlerimizin genel riskler yanında vade, kur ve faiz riskine hala çok duyarlı olduğunu daima göz önünde bulunduralım. Kurumlarımızın sermayelerinin mümkün olduğu kadar güçlü olmasına ve sermayemiz veri iken aldığımız risklerin de yönetilebilir olmasına daha fazla hassasiyet göstermeliyiz. Rekabetin ekonomik ve hukuk kuralları ile temel bankacılık ilkelerinin belirlediği sınırlar içinde olmasına dikkat etmeliyiz.'' Ekonomik yapılanmanın kalbi olan bankacılık sektöründe sermayenin korunmasına ve artırılmasına özen gösterilmesi gerektiğini de belirten Özince, ''Sektörün büyümesi ve sağlıklı hale gelmesinin öncelikli koşulu budur. Diğer önemli koşul ise tasarrufların ve bankaların kaynaklarının TL cinsinden büyümesidir. Ekonomik politikalar bu ilke çerçevesinde oluşturulmalı ve uygulanmalıdır'' dedi. 
     
     EKONOMİK PERFORMANS 
     Ekonomik performansın iç ve dış gelişmelere hala son derece duyarlı olduğunu ifade eden Ersin Özince, şöyle devam etti 
     ''İç tasarruflarımızı artırmak ve doğru yerlerde kullanmak zorundayız. Mümkün olan en kısa sürede uluslararası kredi notumuzu yatırım yapılabilir ülke konuma getirmeliyiz. Uluslararası rekabete açık olmanın yanında ulusal kurumlarımızın değerini korumalı ve rekabet güçlerinin artmasını sağlamalıyız. Kolombiya Üniversitesi iktisatçılarından Nurks'e göre sermaye öncelikle ulusal piyasada oluşur ve güçlenir . 19 yılında sarf edilen bu söz bugün de doğrudur. Eğer projeler ve yatırımlar öncelikle ülkenin kendi kaynakları ile finanse edilir ise daha verimli, karlı olur ve güçlü ülke parası üzerinden büyütülür.'' Yurt içi sermaye oluşumunun, bir ülkenin büyümesinin en temel itici gücü olduğunu dile getiren Özince, ulusal sermayenin aynı zamanda bir ülkenin finansal sektörünün belkemiği olduğunu söyledi. 
     Ulusal sermayenin büyütülmesi ve geliştirilmesi için ulusal tasarrufların özendirilmesi ve verimli kullanılması gerektiğini belirten Özince, ''Büyüme sürecinde, yabancı sermaye de kritik bir rol oynar. Yabancı sermaye yüksek teknolojinin kullanılmasını, rekabetin artmasını sağlar, doğru kullanıldığında ekonomik performansın iyileşmesine katkıda bulunur. Tüm bu gelişmeler piyasalarda etkinliği artırır, ekonomik büyümeyi ve refah artışını destekler'' diye konuştu. 
     
</TEXT>
</DOC>
