<DOC>
<DOCNO> 329476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas09.html </URL>
<DATE> 2005/04/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Elizabeth Hurley, Gökova'da çekimlerde rahatsızlandı 
</HEADLINE>
<TEXT>

     Yaşar ANTER- Kaan KAYA DHA 

BİR dondurma reklamının film çekimleri için cennet Gökova'ya gelen ünlü yıldız Elizabeth Hurley, peşpeşe talihsizlikler yaşadı. Güzel yıldız, uzayan çekimler yüzünden yorgun düşüp hafif rahatsızlık geçirdi, bir ara düşme tehlikesi atlattı. Çekimler sırasında koruma terörü estiren güvenlik görevlileri, Fethiye Kültür ve Turizm Müdürü Burhan Coşkun'u da engellemeye kalkışınca, jandarma müdahale etti. 
     Ula İlçesi'nin Akyaka Beldesi'ndeki iskelede başlayan çekimlerin ilk iki günü yoğun geçti. Günde 10 saat süren, defalarca tekrarlanan çekimler, sanatçıyı yordu. Gündüz güneşli ve güzel olan havanın akşam saatlerinde serinlemesi üzerine üşüyen Hurley, bornoz giyerek ısınmaya çalıştı. İnce ve dekolte kıyafetiyle zor anlar yaşayan Hurley, soğuk algınlığı belirtileri göstermeye başladı. Hurley, çekim aralarında bindiği E- Linka adlı motor yata geçerken, limanla tekne arasındaki bağlantı iskelesinde, düşme tehlikesi geçirdi. Ayağı ipe takılıp tökezleyen 40 yaşındaki Hurley, son anda güvenlik görevlisinin elinden tutmasıyla düşmekten kurtuldu. 
     
     KORUMALARA JANDARMA MÜDAHALESİ 

     Çekimlerin başladığı günden itibaren Akyaka Limanı etrafında yoğun tedbir alarak Hurley'in fotoğraf ve görüntüsünün çekilmesini engellemeye çalışan yaklaşık 60 koruma, basın mensuplarına, çekimleri izlemeye, yürüyüş yapmaya veya balık avlamaya gelenlere müdahale edip, bölgeden uzaklaştırmaya çalıştı. Korumaların bu tavrı sıkıntı yarattı. Dün akşam saatlerinde tesadüfen Akyaka Limanı'na gelen Fethiye Kültür ve Turizm Müdürü Burhan Coşkun da konuklarıyla liman çevresinde yürüyüş yapmak isteyince korumaların müdahalesiyle karşılaştı. 
     Coşkun "Ben Kültür ve Turizm Müdürüyüm, sadece benim değil hiçbir vatandaşın gezme hakkını engelleyemezsiniz, siz ne hakla liman ve iskele bölgesini vatandaşa kapatıyorsunuz Buna hakkınız yok'' diyerek tepki gösterdi. 
     Burhan Coşkun'un korumalarla tartışmasının ardından olay yerine gelen Akyaka Jandarma Komutanlığı'na bağlı ekipler müdahale etti. Hurley'in korumaları, önce jandarmanın da iskeleye girmesine engel olmaya çalıştı. Jandarma yetkilileri, korumaların limana girişi engelleyemeyeceği uyarısında bulundu. Bunun üzerine korumalar, jandarmanın uyarısını dikkate alacaklarını söylemekle yetindi. 
     
     YAĞMUR ALTINDA ÇEKİM 

     Muğla'nın Akyaka Beldesi'ne bir dondurma firmasının reklam çekimleri için gelen dünyaca ünlü sinema oyuncusu Elizabeth Hurley'i yağmur da durduramadı. Deniz kenarında yapılması gereken çekimler Yücelen Otel'in havuz başına alındı. Sanatçının yağmurdan fazla etkilenmemesi için de sık sık havlu ile kurulandığı gözlendi.Daha önceki çekimlerde halkın ilgisinden rahatsız olan sanatçının isteği üzerine bu kez çevrede kuş bile uçurtulmadı. 
     Yücelen Otel'in havuzbaşında yapılan çekimler sabah saat 11.00'de başladı. Aşırı yağmur nedeniyle çekimler bir süre aksadı. Çekimler yağmura rağmen aralıklarla sürdü. Yeşil çantası ile bornozunu yanından hiç ayırmayan sanatçının beraberinde Ömer Karacan'ın da olduğu dikkat çekti. Elizabeth Hurley'in çekimlerin tamamlanmasının ardından bir kaç günlüğüne Muğla'nın koylarını tekne ile gezeceği öğrenildi. 
     
</TEXT>
</DOC>
