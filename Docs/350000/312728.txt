<DOC>
<DOCNO> 312728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur25.html </URL>
<DATE> 2005/02/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kaçak kömür ocağında patlama .. 
</HEADLINE>
<TEXT>

     Zonguldak'ın Çaycuma İlçesi'nde, kaçak işletilen kömür ocağının ışıklandırılmasında kullanılan piknik tüpünün patlaması sonucu 1'i ağır 3 kişi yaralandı. 
     AA muhabirinin aldığı bilgiye göre, Çayırköy'de, henüz sahibinin adı belirlenemeyen ve kaçak olarak işletildiği bildirilen kömür ocağında, aydınlatmada kullanılan piknik tüpü patladı. 
     Patlama sırasında ocakta çalışan işçiler Rafet Ceylan, İsmail Yılmaz ve Metin Biçer, yaralandı. 
     SSK Zonguldak Bölge Hastanesi'ne kaldırılan işçilerden Metin Biçer'in durumunun ağır olduğu, diğerlerinin ise tedavilerinin devam ettiği bildirildi. 
     Yetkililer, olayla ilgili soruşturmanın ve ocak sahibinin kimliğini tespit çalışmalarının sürdürüldüğünü kaydettiler. 
     
</TEXT>
</DOC>
