<DOC>
<DOCNO> 302505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/siyaset/axsiy02.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AİHM de hak, hukuk çiğniyor 
</HEADLINE>
<TEXT>


Erdoğan, Pamuk davasıyla ilgili olarak AB'den gelen eleştirilere tepki göstererek, "Aynı şeyi AİHM'de de yapsınlar. Orada da hak, hukuk çiğneniyor" dedi 

Elçin Ergün - Konya 


Başbakan Recep Tayyip Erdoğan, yazar Orhan Pamuk'un yargılanması konusunda Avrupa Birliği'nden gelen eleştirilere, Avrupa İnsan Hakları Mahkemesi'nin AİHM Leyla Şahin davasında türban yasağını onaylayan kararına kızgınlığını belli eden bir tepki gösterdi. Erdoğan, ilk kez AİHM'yi açıkça suçlarken, "Aynı şeyi AİHM'de de yapsınlar. Orada da hak, hukuk çiğneniyor" dedi. 

Ben de mağdurum 
Pamuk davasıyla ile ilgili olarak Konya'da soruları yanıtlayan Erdoğan, "Düşünce özgürlüğü noktasında bu işin mağduru olmuş bir insanım. Dün bu konudaki kanaatim neyse bugün de aynı kanaati savunuyorum" dedi. Protesto olaylarını kesinlikle tasvip etmediğini söyleyen Erdoğan, şöyle devam etti 
"Ermeni sorunuyla ilgili bir tartışmayı yapan zihniyet, bugün de aynı zihniyettir. Eğer, bir şeyi protesto ediyorsanız bunu düşüncelerinizle yapabilirsiniz. Ama, bunu fiili bir eyleme dönüştürme hakkınız yok. Burada bir yargı süreci vardır. Kalkıp, adliye binasının içinde bu tür eylemlere girmek, dışarıda aynı tür eylemleri yapmak yanlıştır." 
Kendisine karşı da zaman zaman olumsuzluklar yaşandığını belirten Erdoğan, "Elinde kartonunu açabilir, bu doğaldır. Ama arabalara vurmak, arabaların üzerine çıkmak... Bu fırsatı bir defa vermek ciddi bir yanlıştır. Adalet Bakanlığı'nın henüz verdiği bir karar yok. Bu konuyu pazartesi Bakanlar Kurulu'nda Adalet Bakanımızla ayrıca görüşeceğim" dedi. Erdoğan, "AB'nin tavrını nasıl değerlendiriyorsunuz " sorusuna, "AB'nin tavrını, aynen Van olayları gibi değerlendiriyorum. Van olaylarında, medyasıyla, sivil toplum örgütleriyle yargı baskı altına alınıyorsa AB de şu anda bizim yargımızı baskı altına almaya çalışıyor. Bu yanlış bir süreçtir. Yargının vereceği kararı da dikkatle takip ederek, işinize geldiği zaman 'eyvallah' diyeceksiniz, işinize gelmediği zaman feveran edeceksiniz. Bu böyle olmaz" yanıtını verdi. 

Hoşgörüde buluştular 

ELÇİN ERGÜN Konya 

TBMM'deki bütçe görüşmeleri sırasında aralarında geçen sert tartışmalarla gündeme gelen Başbakan Recep Tayyip Erdoğan ile CHP Genel Başkanı Deniz Baykal, hoşgörünün mimarı Mevlana'nın 732. Vuslat Yıldönümü Anma Gecesi'nde bir araya geldi. Çok sayıda milletvekilinin de katıldığı Konya'daki Mevlana Kültür Merkezi'nde düzenlenen tören öncesi salona gelen Erdoğan ile Baykal, birbiriyle tokalaştı. 

'Müdahaleye hakları yok' 

Erdoğan, Konya'daki köprülü kavşak açılışında düşünce özgürlüğünün sınırlarını belirleyecek makamın yargı olduğunu, yargıyı baskı altına alma hakkına, hiçbir kurumun, sivil toplum örgütünün ve anayasanın bile sahip olmadığını söyledi. "Van'daki olay ne kadar yanlışsa Şişli'deki olay da o kadar yanlıştır" diyen Erdoğan, şunları söyledi 
"Bazı grupların, zanlının ve yurtdışından gelenlerin üzerine yürümesi, doğru mu, yanlış mı tartışılır. Avrupa Parlamentosu'ndan gelenlerin buraya gelişleri yargı aşamasında olan bir olaya, yargıya bir müdahaledir. Buna hakları yok. Onlar da aynı şeyi AİHM'de yapsınlar. Orada bile yapmıyorlar. Orada da hak, hukuk çiğneniyor. Ama orada yoksunuz. Hukuk aramak fiili eylemle olmaz. 
Güvenlik güçlerinin gerekli tedbirleri almaları şart. Demokrasi tahammül rejimidir. Tahammül edemezsek demokrasiyi güçlü hale getiremeyiz. Birbirimize karşı saygılı olmak şart. Provokasyonlar olabilir, sabırlı olacağız. Dik duracağız, dikleşmeyeceğiz." 


</TEXT>
</DOC>
