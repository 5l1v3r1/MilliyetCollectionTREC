<DOC>
<DOCNO> 342679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/aspo.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KALP HAFTASI 
</HEADLINE>
<TEXT>


Süper Lig bugün nefesleri kesecek maçlara sahne olacak. Hem zirvede, hem de küme düşme potasında can pazarı yaşanacak, hata yapan yanacak. Kalbine güvenmeyenler ise bu heyecandan uzak duracak 



Süper Lig bugün birbirinden kritik maçlara sahne olacak, hem zirvede, hem de küme düşme potasında nefesleri kesecek doksan dakikalar oynanacak. 
Lider Fenerbahçe, Ankaragücü deplasmanında dört puanlık avantajını korumak, takipçisi Galatasaray ise Gençlerbirliği önünde iddiasını devam ettirmek için üç puan kovalayacak. Şampiyonlar Ligi umutlarını korumaya çalışan Trabzonspor ise Rize deplasmanını kazasız geçerek, Galatasaray'ın takılmasını bekleyecek. 

Şampiyon olabilir 
Bu arada Fenerbahçe, Ankara'da yener, Galatasaray mağlup olursa iki hafta kala şampiyonluğunu ilan edecek. Aksi halde düğüm gelecek hafta Şükrü Saracaoğlu Stadı'nda oynanacak derbide çözülecek. 
Kayserispor - Sakaryaspor, İstanbulspor - Beşiktaş, Konyaspor - Diyarbakırspor mücadeleleri ise alt sıraların kaderini tayin edecek. Maçlar 19.00'da başlayacak. 


</TEXT>
</DOC>
