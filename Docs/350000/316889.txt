<DOC>
<DOCNO> 316889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/yazar/altan.html </URL>
<DATE> 2005/02/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kuyruksuz uçurtmalar, uçurtmasız kuyruklar... 
</HEADLINE>
<TEXT>


BEKTAŞİ babasına sormuşlar - Baba erenler, Adalet Bakanı ve Hükümet Sözcüsü Cemil Çiçek, "Ülkenin kirli gömleğini çıkaracağız" diyor da, neden "donunu çıkaracağız" demiyor 
Baba erenler gülümsemiş 
- Ülkenin, demiş, kirlenmiş bir gömleği var ama, donu yok o yüzden... 

Anavatanın kocası rolüne soyunmuşlardan bazılarının "Avrupa Birliği'nin de, anavatanın zamparalığına özendiği" iddialarıyla ilgili olarak anlatılan hergelemsi bir fıkra 
Kocasının, evdeki eşyayı satarak kumar borcunu ödemek için gecikerek geleceğini söylediği bir gece genç kadın, eski şığını almış eve... 
Ne var ki koca, çok daha erken gelmiş. Kadın, alelacele gardıroba sokmuş şığını ve karanlıkta darmadağınık yatağa uzanmış. Tam kocası odaya girerken de 
- Aman kocacığım, demiş, sakın yakma elektriği. Bilemezsin nasıl tuttu yine o yarım baş ağrım. Zaten ondan hemen girdim yatağa... 
Koca 
- Ah canımın içi, demiş, dur şimdi geçiririm ben onu. 
Ve başlamış yatmak için soyunmaya. O sırada kadın, gardıroptaki şığının sıvışıvermesi için, nasıl bir çare bulacağını düşünüyormuş. 
Kocası da tam yatağa gireceği sırada, inleyerek bağırmaya başlamış 
- Ah başım... Çatlıyor başım... Zavallı başım ah... 
Sonra da kocasına 
- Şekerim, demiş, sana zahmet olacak ama evde aspirin kalmamış. Ne olur gidip nöbetçi bir eczaneden aspirin alır mısın bana 
Koca 
- Deli misin, demiş, gayet tabii. Şimdi hemen çıkıyorum. 
Ve elektriği yakmadan, el yordamıyla becerebildiği kadar yeniden giyinip, çıkmış dışarı... 

İyi bir rastlantı, apartmanın yanındaki eczane o gece nöbetçiymiş. 
Koca girmiş tanıdık eczaneye 
- Aspirin rica ediyorum, demiş karımın yarım baş ağrısı tuttu yine... 
Eczacı kalfası 
- Geçmiş olsun, demiş, işte buyurun bir kutu aspirin size... 
Arkasından da komşusunun yüzüne bakarak 
- Neler geldi başınıza, demiş neden bir itfaiyeci üniformasını giydiniz, yoksa ilçe itfaiyesine mi katıldınız hiç haberimiz olmadı... 

Nasreddin Hoca'ya sormuşlar 
- Hoca sen de biliyorsun ki "Üçüncü Dünya" ülkelerini, ne sanat adamları, ne bilim adamları, ne üniversiteler, ne akademiler, ne zanaatçılar, ne meslek sahipleri temsil ediyor. Sadece Hazine'den geçinenlerin üst kesimi temsil ediyor. O afurlu tafurlu tatavacı takımının insanları, şayet makam sahibi olmasalardı neyle geçinirlerdi söyler misin 
Hoca 
- Dilleriyle, demiş. 
- Nasıl yani yine demeçler verip, nutuklar söyleyerek mi 
- Yok hayır demeçler verip, nutuklar söyleyenlerin kıçlarını yalıayarak. 

Bir kekemeyle bir kambur, yan yana fotoğraf çektiriyorlarmış. 
Kambur, kekemeye 
- Sakın konuşma, demiş, yoksa fotoğraf flu çıkar. 
Kekeme de kambura 
- Sen de, demiş, içine çek kamburunu yoksa fotoğrafa sığamayacağız. 
Hemen bir not düşelim 
Kopenhag kriterlerine uyum çalışmalarıyla hiçbir ilgisi yok bu fıkranın. "Türk'e Türk propagandası" yapma kolaycılığının akıl züğürtlüğüyle, bir hayli aşınmış olan kurnazlık mirasını "ti"ye almak eski Türk filmlerine saygısızlık olur sonra... 

İncili Çavuş'a 
- Bak, demişler bir toplumun tarihsel damarı anadilinin yazı lezzetinde atar. O lezzetten yoksun oldukları halde, ırkıyla milletine çok hayran görünen bazı amatör politikacıların, ozan ve yazar düşmanlığı neye benziyor sence 
İncili Çavuş 
- Kemancılarla piyanistlere düşman bazı dümbelekçilerin, sahne ve dinleyici hayranlığına, demiş. 

Bahailiğin kurucusu Bahaullah Hazretleri de de bakın ne demiş 
- Sadece kendi ülkesini değil, bütün dünyayı seven gurur duyabilir kendisiyle. Dünya tek bir ülkedir ve bütün insanlar da onun vatandaşıdır. 

Sanskritçede "uyanan, aydınlanan" anlamına gelen "Buda" deyimiyle anılan Budizm'in kurucusu Buda da şöyle demiş 
- İçinde sevgi olana, bütün insanlık tek bir ailedir. 
Ve Tevfik Fikret'in ünlü dizeleri 
"Toprak vatanım nev-i beşer, milletim insan, 
İnsan olur ancak, bunu izanla, inandım." 
Enseyi karartmayın. 21. yüzyılın rotası, "dünya vatandaşlığı"na doğrudur. "Avrupa vatandaşlığı" onun daha ilk adımı... 

90 yaşını kutlayan evrensel ozan Fazıl Hüsnü Dağlarca'nın, çürütmeciliklerden, hasetlerden, kıskançlıklardan, çekememezliklerden uzak bir şiiriyle bitirelim yazıyı 
Orada doğmak 

Duydunuz mu 
Sevindiler çok 
Şölen sofrası kurdular kendilerine 
Yıldızla karanlık yediler 

Rüştü Onur Muzaffer Tayyip Uslu 
Orhan Veli Sait Faik 
Cahit Sıtkı Cahit Irgat 
Ziya Osman Asaf Halet Çelebi 
Toprak olmuş sesleriyle 
Bugün 13 Aralık 1979 
Doğdu 
Behçet Necatigil 
Dediler 



</TEXT>
</DOC>
