<DOC>
<DOCNO> 348178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun35.html </URL>
<DATE> 2005/06/02/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Verheugen Her halükarda Türkiye ile müzakereler Ekim'de başlayacak 
</HEADLINE>
<TEXT>

     AB Komisyonu üyesi Günter Verheugen, Türkiye'nin AB ile tam üyelik müzakerelerinin öngörüldüğü gibi Ekim ayında başlayacağını söyledi. 
     Verheugen, Stern dergisine verdiği demeçte, Fransa'da Avrupa Anayasası ile ilgili referandumun olumsuz sonuçlanmasında, vatandaşların genişlemeden duydukları endişenin de rol oynadığını inkar etmediğini söyledi. 
     Bu durumda Türkiye'nin üyeliğinin de başarısız olup olmayacağı sorulan Verheugen, ''Hayır. Türkiye ile müzakerelere her halükarda Ekim'de başlanacak. Bunun dışında yapılacak her şey, kötü sonuçlar doğuracak bir güven kaybı anlamına gelecektir. Türkiye konusu Avrupa'nın güvenliği için merkezi öneme sahip'' dedi. 
     Avrupa'da çoğu insanın AB'nin genişlemesinden endişe duyarak, bu konuda Polonyalıları, Rumenleri ya da Türkleri suçladığını kaydeden Verheugen, ''Ulusal politikalar bunu önlemeli. Aksi takdirde AB bürokratik bir canavar olarak görülecektir. Bu da, politikacıların sıkça anlattıkları bir masaldır. Gerçekte AB Avrupa'daki güvenliğin ve refahın temelidir'' diye konuştu. 
     
</TEXT>
</DOC>
