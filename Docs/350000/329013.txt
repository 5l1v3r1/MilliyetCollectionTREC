<DOC>
<DOCNO> 329013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo25.html </URL>
<DATE> 2005/03/31/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Yöneticilerin söz düellosu sürüyor Kıvanç Oktay'dan Yıldırım'a 
</HEADLINE>
<TEXT>

     Beşiktaş ile Fenerbahçe basketbol takımları arasında yapılan FIBA Erkekler Avrupa Ligi çeyrek final serisi 3. maçının ardından, iki kulüp yöneticileri arasındaki söz düellosu sürüyor. 
     Beşiktaş Kulübü Asbaşkanı ve Futbol Şube Sorumlusu Kıvanç Oktay, Fenerbahçe Kulübü Başkanı Aziz Yıldırım'ın, kendi adını da anarak yaptığı açıklamaya, kulübün internet sitesinden yanıt verdi. 
     Oktay, ''Maç oynanırken Aziz Yıldırım'ın yanında bulunanların Beşiktaş taraftarlarına silah gösterdiği'' şeklindeki açıklamasının çarpıtıldığını belirterek, ''Kimse bu silah olayını amaç dışı polemiklerle gölgede bırakmaya ve saptırmaya çalışmasın. Ben katıldığım televizyon programında, silah gösterme olayının tarafımca görülmediğini belirttim, salonda bulunan taraftarlarımızın tespit ve tepkileri doğrultusunda, 'Protokol tribününün önünde oturan taraftarlarımız ve kongre üyelerine silah gösterildi' ifadesini kullandım'' dedi. 
     Kıvanç Oktay'ın açıklaması şöyle 
     ''Aziz Yıldırım sanıyorum gerek yazılanları ve gerekse aracı kullanarak aslını öğrenmeye çalıştığı konuyu tam olarak anlayamamış. Ya da Sayın Yıldırım'ın aracısı, tam olarak anlatamamış. Katıldığım canlı yayının bantları oradadır. Sayın Yıldırım'a bir kez daha izlemesini tavsiye ederim. Ayrıca aracı kullanmadan, bir kez daha söyleyeyim iki güzide Türk takımının Avrupa arenasına yansıyan sportif bir rekabetinde, Abdi İpekçi Spor Salonu'nda yaşananlar kelimenin tam anlamıyla skandaldır. Ne acıdır ki bu skandalın üstüne gitmek ve perde arkasını araştırmak yerine, Sayın Aziz Yıldırım her zaman olduğu gibi yine hedef saptırmaktadır.'' Küfür eden Fenerbahçe taraftarlarını eliyle susturduğunu söyleyen Aziz Yıldırım'ın, bilardo toplarının, bıçakların ve çakıların havada uçuşmasına neden seyirci kaldığını merak ettiğini ifade eden Oktay, şöyle devam etti 
     ''Sayın Yıldırım silah gösterildiğini görmediği gibi bunları da mı göremedi. Umarım neyin doğru olduğunu bu defa anlamıştır. 
     Türkiye, BJK Akatlar Spor Salonu'nda oynanan maçı tüm televizyon ekranlarından ve yakından takip etme imkanı buldu. Ancak Aziz Yıldırım zihniyeti Abdi İpekçi Spor Salonu'nda da devreye girerek, Fenerbahçe'nin ev sahipliği yaptığı karşılaşmayı, kamuoyuna taraflı ve istedikleri şekilde yansıtma yolunu seçmiştir. 
     Sayın Yıldırım sizinle aramızdaki fark işte böylesine siyah ve beyaz kadar nettir. Takdir Türk spor kamuoyunundur'' 
     
</TEXT>
</DOC>
