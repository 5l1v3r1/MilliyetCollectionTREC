<DOC>
<DOCNO> 339066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/siyaset/axsiy01.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinliler kızdı 
</HEADLINE>
<TEXT>


Erdoğan'ın İsrail'deki programı uzayınca Filistin Başbakanı görüşmesini iptal etti. Filistinliler, "İsrail'e 1.5 gün, bize 3 saat ayırıyorsunuz" diye tepki gösterdi 

UTKU ÇAKIRÖZER, BURÇUN İMİR Kudüs,Ramallah 


Başbakan Recep Tayyip Erdoğan'ın Filistin gezisinde, İsrail'deki programının uzaması nedeniyle "randevu krizi" yaşandı. Filistin Başbakanı Ahmed Kurey, 2 saat geç kalan Erdoğan'a tepki göstererek randevusunu iptal etti. İsrail'deki temaslarında, ABD'deki Yahudi lobisinin önde gelen iki ismiyle gizli bir görüşme yapan Erdoğan, daha sonra aynı otelde kaldığı ABD Senatosu'nun Senato Çoğunluk lideri Bill Fritz'le programı dışında bir araya geldi. 

Senatör sevindi 
Fritz'in isteği üzerine gerçekleşen görüşmede, ABD'li senatör Erdoğan'a, "İsrail'e gelmenize çok sevindik. Barışa katkıda bulunabileceğinize inanıyoruz" dedi. Erdoğan'ın ABD'ye resmi gezi yapma hazırlığında olduğunu öğrenen Fritz, "Geldiğinizde ben de sizi senatoda ağırlamaktan onur duyarım" mesajını verdi. Diplomatik kaynaklar, ABD Başkanı George Bush'a çok yakın olan Fritz'in, Erdoğan'ın İsrail'deki mesajlarını ABD yönetimine aktarmada etkili olabileceğini kaydetti. 
Fritz ile görüşmesi nedeniyle programında sarkma yaşanan Erdoğan, Filistin tarafına 2 saat geç ulaştı. Bu gecikme üzerine 11.30'da Erdoğan'a randevu veren Kurey, tepkisini görüşmeyi iptal ederek gösterdi. 
Filistinli yetkililer de Türk tarafını arayarak, "İsraillilere 1.5 gün, bize 3 saat ayırıyorsunuz. İsterseniz bu görüşmeyi başka bir tarihe alalım" dedi. 
Erdoğan, Mescid ül Aksa'yı gezerken, Filistin lideri Mahmut Abbas da, Türk yetkililer aracılığıyla, "Daha fazla gecikecekseniz bu ziyareti daha uygun bir zamana erteleyelim" mesajını gönderdi. Ancak Türk tarafı özür dileyip Abbas ile planlandığı gibi 13.30'da bir araya gelme sözü verince anlaşma sağlandı. Erdoğan'a tepki gösteren Kurey de bu görüşmeye katıldı. Erdoğan, daha sonra merhum Filistin lideri Yasef Arafat'ın mezarına çelenk koydu. 


</TEXT>
</DOC>
