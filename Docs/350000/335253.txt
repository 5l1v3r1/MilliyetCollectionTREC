<DOC>
<DOCNO> 335253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur04.html </URL>
<DATE> 2005/04/20/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
ABD, Türk öğrenci istiyor 
</HEADLINE>
<TEXT>

     Hilmi DUYAR DHA 

      TÜRK Amerikan İş Konseyi'nin TAİK 20'nci kuruluş yıldönümü nedeniyle Anadolu- ABD Köprüsü Toplantıları'nın dördüncüsünü Balıkesir'de yapıldı. ABD Başkonsolosluğu Siyasi- Ekonomik Konsolosu Helen Lovejoy, ABD'ye Türk öğrenci gönderilmesini isteyerek, "En sevdiğimiz ithal ürün öğrencilerdir. Ama ABD'ye gelen öğrencilerin sayısında düşüş var. ABD'deki yabancı öğrenci sayısı 570 bin. Bunların 11 bini Türk öğrenci'' dedi. 
     TAİK Başkanı Dr. Yılmaz Argüden, ABD Başkonsolosluğu Siyasi Ekonomik Konsolosu Helen Lovejoy, Balıkesir Sanayi Odası Başkanı, Dış Ekonomik İlişkiler Konseyi DEİK Başkanı Rona Yırcalı, Balıkesirli iş adamlarına TAİK ve ABD Pazarı hakkında bilgiler verdi. Helen Lovejoy, ABD'ye gelen öğrenci sayısının azaldığını, bu durumun ABD ekonomisine büyük kayıplar verdirdiğini belirterek, Türk öğrencilerin ABD'ye gönderilmesini istedi. 
     DEİK Başkanı Rona Yırcalı, toplantının açış konuşmasında ABD pazarında iş yapabilmek için buradaki kuralların, ABD bürokrasisinin iyi bilinmesi gerektiğini vurguladı. Yırcalı, 11 Eylül saldırılarından sonra ABD pazarında ticaret yapmanın zorlaştığına dikkat çekti. TAİK Başkanı Dr. Yılmaz Argüden katılımcılara TAİK'in misyonunun, Türk ekonomisini ve firmalarını tanıtmak, bilgi paylaşımını sağlayarak Türk- Amerikan iş geliştirme imkanlarını sürekli ilerletmek üzere gerekli zemini hazırlamak olduğunu belirtti. TAİK'in amaçları ve genel faaliyetleri hakkında bilgi veren Argüden, 20 yıl içinde hayata geçirilen önemli projelerden örnekler sundu, TAİK'in kurumsal bazda örgütlenme katkısına da dikkat çekti. 
     ABD Başkonsolosluğu Siyasi- Ekonomik Konsolosu Helen Lovejoy, Türk girişimcilerin yardım alabilecekleri finans kuruluşları ve Ticaret Müşavirliği çalışmalarıyla ilgili açıklama yaptı. 
     ABD dolarındaki düşüş nedeniyle Türkiye'nin ihracat rakamlarında oluşan artışın sürmesini beklediklerini söyleyen Lovejoy, "En sevdiğimiz ithal ürün öğrencilerdir. Ama ABD'ye gelen öğrencilerin sayısında düşüş var. ABD'deki yabancı öğrenci sayısı 570 bin. 11 bini Türk öğrenci. Son dönemlerde, bu öğrenci sayısında düşüş var. Bu nedenle ABD ekonomisi 136 milyon dolar kayba uğradı. Amerika'ya öğrenci olarak gelmiş, orada çeşitli kuruluşlarda çok başarılı olmuş, hatta iş sahibi olup, dalında ödüller alanlar var. Öğrencilerinizi ABD'ye gönderin'' dedi. 
     Toplantıya AKP Balıkesir Milletvekili İsmail Özgün, Ticaret Odası Başkanı Mahmut Yavuz, Ziraat Odası Başkanı Sami Sözat ile ilçelerden gelen Ticaret Odası Başkanları ile oda üyeleri katıldı. 
     
</TEXT>
</DOC>
