<DOC>
<DOCNO> 321157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/siyaset/axsiy01.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telaşa gerek yok' 
</HEADLINE>
<TEXT>


Görevi 3 Ekim'de başlayacak başmüzakereciyi belirlemek için telaş halinde olmadıklarını söyleyen Başbakan Erdoğan, üstü kapalı tanımlarıyla Devlet Bakanı Ali Babacan'ı işaret etti 

Abdullah Karakuş - Cape Town 


Başbakan Recep Tayyip Erdoğan, AB müzakerelerinin ağırlıklı olarak ekonomi üzerine oturacağını belirterek, başmüzakerecinin de ekonomik yönden güçlü olması gerektiğini söyledi. Erdoğan, başmüzakereciyi belirlemek için telaş içinde olmadıklarını belirtti. 
Cape Town'da başmüzakerecilikle ilgili soruları yanıtlayan Erdoğan, üstü kapalı olarak Devlet Bakanı Ali Babacan'ı işaret etti. Erdoğan'ın başmüzakereci tanımı şöyle 
"Konusuna h kim, girişken olmalı. Siyasi noktada altyapısının oluşması önemli. Müzakerelerde karakteri ağırlıklı olarak ekonomi oluşturacağı için ekonomik yönden güçlü olmalı. Dil noktasında güçlü olursa isabetli olur. İkili diyaloglar içinde olması ciddi avantajlar sağlar. Çevre edinmişse bizim için avantajdır. Yeni çevre edinecek isimlerle başmüzakerecilikte sıkıntı çekeriz." 

'Takvim belli' 
Erdoğan, "Başmüzakerecinin partili mi olacağı" sorusuna da, "Bu işin sorumluluğu bizde. Başka siyasi anlayışa sahip olan gelsin yapsın dersek, temsilde kişi çok zorluk çeker" yanıtını verdi. 
Konunun kontrol altında olduğunu ve çalışmaların sürdüğünü belirten Erdoğan, şöyle devam etti "Takvim belli. Telaşa gerek yok. Başmüzakerecinin görevi 3 Ekim'den itibaren başlayacak. Yani o ana kadar olsa olsa kendini hazırlar. Ama bu 3 Ekim'de açıklayacağız anlamına gelmez. Artık haftalar mı diyeyim, bir iki ay içinde mi diyeyim, biz başmüzakerecimizi açıklarız." Müzakerelerin kişilere endeksli olmayacağını kaydeden Erdoğan, "Bu işi kadro yapacak. Bundan sonraki süreç hükümetin yürüteceği süreç olmayacak. Sürece sivil toplum örgütleri, akademisyenler, sermaye çevreleri, medyayı da katacağız. Kimlerle bu işi daha başarılı götürebiliriz, bunu araştırıyoruz. Her hafta bakanlar kurulu gündeminde bu var" dedi. 

Erdoğan, devamsızlar için formül arıyor 

Erdoğan, devamsız milletvekillerine gözdağı verdi. Meclis'e devam etmeyen milletvekilleri için partinin yetkili organlarında ihraç kararı alınabileceğini belirten Erdoğan, şunları kaydetti "İhraç kararı alındığı anda onun milletvekilliği düşer. Peki sonra ne olacak Düştüğü halde yedek birisi olacak ve onun yerine milletvekili seçilecek. Bu yapıldığı anda parlamentoda demokrasi iyi noktaya gelir." Hem devamsızlık hem de uyumsuzlukla ilgili çeşitli formüller düşündüklerini ifade eden Erdoğan, Siyasi Partiler Kanunu ve Seçim Kanunu'nda değişikliğe gidilebileceğini belirtti. 


</TEXT>
</DOC>
