<DOC>
<DOCNO> 308428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun17.html </URL>
<DATE> 2005/01/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Le Pen Türkiye'nin üyeliğine karşıyım, Yunanistan'ın desteği yanlış 
</HEADLINE>
<TEXT>

     Fransız aşırı sağcı ''Ulusal Cephe''nin lideri Jean Marie Le Pen, Türkiye'nin AB üyeliğine karşı olduğunu söyledi. 
     Le Pen, aşırı sağ eğilimli ''Yunan Cephesi'' lideri Makis Voridis'in davetlisi olarak geldiği Atina'da basın toplantısı yaptı. Yunanistan'ın Türkiye'nin AB üyeliğini desteklemesinin yanlış olduğunu savunan Le Pen, Türkiye'nin tarihi, coğrafi, sosyolojik ve kültürel nedenlerle Avrupa ülkesi olmadığını öne sürdü. 
     Le Pen, ''Yunanistan'ın bu tavrı, bağımsızlığı, güvenliği hatta mevcudiyetine karşı tehdit oluşturabilir'' dedi. 
     Türkiye'nin 1974'te Kıbrıs'ın kuzeyini işgal ettiğini öne süren Le Pen, ''Türkiye, AB üyeliği ile ordusuna ihtiyaç duymadan her yere yerleşebilir. 12 Adalar'da nüfusun çoğunluğunun Müslüman olması için 3 yıl yeter'' diye konuştu. 
     ABD'nin, Avrupa ülkelerinin çıkarlarını dikkate almadığını vurgulayan Le Pen, Washington'un, petrol yollarını denetleme amaçlı jeostratejik planları çerçevesinde Türkiye'nin AB üyeliğini desteklediğini iddia etti. 
     Avrupa Anayasası'na da karşı olduğunu söyleyen Le Pen, anayasanın yürürlüğe girmesi halinde Avrupa devletlerinin egemenliklerini yitireceğini savundu. 
     Bu arada yaklaşık 500 kişilik bir grup, Le Pen'in basın toplantısı yaptığı otelin yakınında aşırı sağcı lideri protesto gösterisi yaptı. 
     
</TEXT>
</DOC>
