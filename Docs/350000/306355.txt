<DOC>
<DOCNO> 306355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/yasam/ayas.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Garı zor kurtuldu 
</HEADLINE>
<TEXT>


Yozgat'tan gelen yük treninin freni, Ankara Garı'na dakikalar kala boşaldı. Saatte 140 km hızla giderken gara sadece 150 metre kala devrilen tren, 2 can aldı 

GÜLÇİN ÜSTÜN Ankara 

TCDD'de, Pamukova ve Tavşancıl'da geçen yıl meydana gelen 2 tren kazasından sonra dün bir facia daha yaşandı. Yozgat'ın Yerköy İstasyonu'ndan yola çıkan yük treni, dün saat 06.10'da Ankara Garı'na 27 km uzaklıktaki Lalabel İstasyonu'na ulaştı. 06.20'de hareket eden tren, 5 dakika sonra kontrol merkezine frenlerinin boşaldığını bildirdi. Tren Şefi Mehmet Yelkenbırak'ın, "Tren kaçıyor, tutamıyorum" anonsu üzerine, merkezden müdahaleyle treni durduracak bir sistem olmadığı için, makinistler ve kontrol merkezi, saniyeler içinde karar vermek zorunda kaldı. 
Yük treninin geliş saatinin Anadolu, Ankara ve Fatih ekspreslerinin geliş saatleriyle çakışması panik yarattı. Bir banliyö treni başka bir yola sevk edilerek olası bir çarpışma önlendi. Yolcu trenleri de Esenkent'te bekletildi. Kontrol merkezi, bir çarpışma olmadan durdurmak için makinistlere trenin gara 9 km uzaklıktaki Marşandiz İstasyonu'na giden servis yoluna geçmesi ya da bulunduğu istikamette Polatlı yönüne devam etmesini önerdi. Böylece trenin 1000 tonluk ağır yükünden dolayı ilk rampada hızını keseceği hesap edildi. 

Atlayanlar öldü 
Ancak tren son virajı alamayarak Ankara Garı'na 150 metre kala devrildi. Katardaki 37 vagondan 35'i raydan çıkarken, trenden atlayan 17 yıllık tren şefi Yelkenbırak 42 ve 28 yıllık gardfren Sinan Işık 52 , vagonlar altında can verdi. Trende kalan makinistler Mehmet Işık, Mehmet Doğan ve gardfren İsmail Canlı ise yaralı kurtuldu. 

Fren kontrol edildi 

TCDD yetkilileri, trenin seyir defterinde, devrilmeden önce durulan son istasyon Lalabel'de, 'fren kontrolü yapıldığı' notunun düşüldüğünü belirtti. 5 dakika sonra merkeze frenin arızalı olduğunun bildirilmesinin dikkat çekici olduğunu söyleyen yetkililer, "Fren sistemi iyi kontrol edilmemiş ya da basılan hava boşaltılmadan yola devam edilmiş olabilir. Sadece lokomotif ve ilk vagonda fren etkisi görüldü" dediler. 


</TEXT>
</DOC>
