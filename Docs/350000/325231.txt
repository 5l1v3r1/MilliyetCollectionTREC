<DOC>
<DOCNO> 325231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/spor/ysenay.html </URL>
<DATE> 2005/03/20/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Uzatma keyfi 
</HEADLINE>
<TEXT>



Şenol ve Rıza hocalar, savunma birimlerini çok da iyi donatmışlardı bu önemli 90 dakika adına. Orta alandaki müthiş top kapma kavgalarını kazanan taraf çabuk ve akılcı paslarla karşı kaleye iniyor, ancak defans düzenini kalabalık ve özenle kurgulamış anlayışlar hiç açık vermiyordu rakibin gol arayan ünlü ayaklarına... Ahmed Hassan, Ahmet Dursun ve Veysel gibi Kartal'ın gol jokerleri fiziki güçlerini içtenlikle kullanıyorlar, ancak Tümer'in ara pasları veya kendilerinin duvar paslaşmaları gibi önemli olgular rakip savunmayı aşmaya yetecek akıl ve organizasyonda görünemiyordu ilk yarıda... 
Trabzon da, tempolu ve coşkulu futbol isteğiyle yarışıyordu Kartal'ın karşısında... Onlar da mükemmel açılıp, kapanan ve riske girmeden oynayan Beşiktaş defansını aşmada silahsız kalıyorlar, takımın orta alandan rüzg r gibi çabuk çıkışlarıyla aradıkları pozisyonları bir türlü gol noktasına getiremiyorlardı... Yattara o kadar rahat bir kanat adamını oynamaya çalışıyordu ki, bilinen olağanüstü özelliklerine biraz daha ciddiyetle sarılıp, sayıyı düşünse, Trabzon'un gole kavuşması yerli yerine oturabilirdi... Gökdeniz'in, Fatih'in dalışları ve pozisyon kovalamaları da Beşiktaş kalesi çevresinde kontrol altına alınıyor, böylece çok da kaliteli bir futbol şenliğinin temposu sarıp, sarmalıyordu mücadeleyi... 

Tümer, Sergen, Şifo 
İkinci bölümde de oyun orta alandaki amansız top sahiplenme yarışlarıyla devam ediyor, ancak dar alandaki küçük paslardan ve çekişmelerden kafayı kaldırıp da, çizgilerde veya markaj dışı rahat alanlardaki isimlere "öldürücü paslar" üretecek "özel zekalılar" görünemiyordu ortalarda... Tümer bütün özelliklerine rağmen bir türlü bu hayati rolü üstlenemiyorsa eğer, insan aklı mazideki Şifo Mehmet'e ve nüfus kağıdı henüz gençlik beyazlığında kalmış bir Sergen'e kayıp gidiyor işte... 
Yan topa gelip, Kartal'ın beklediği sayıyı Trabzon filelerine bırakan Tayfur'un gol sayısına uzatmada gelen keyif olarak bakmak lazım sadece. Ve sonucu ne olursa olsun bu oyunu iki takım adına da alkışlamak gerekir bizce. 


</TEXT>
</DOC>
