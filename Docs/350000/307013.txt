<DOC>
<DOCNO> 307013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur33.html </URL>
<DATE> 2005/01/16/ </DATE>
<TIME> 17.56 </TIME>
<AUTHOR>  </AUTHOR>
<HEADLINE>
Antalya'dan Baykal'a destek... 
</HEADLINE>
<TEXT>

     Cumhuriyet Halk Partisi CHP Antalya İl Başkanı Ertuğrul Ünal kurultayda, Antalya milletvekilleriyle, il ve ilçe örgütlerinin Genel Başkan Deniz Baykal'ı destekleyeceğini bildirdi. 
     Ünal, yazılı basın açıklamasında, 29 Ocak'ta yapılacak olağanüstü kurultay öncesinde Antalya'da bir değerlendirme toplantısı düzenlediklerini, bu toplantıya 22 kurultay delegesiyle, 17 belediye başkanının katıldığını belirtti. 
     Açıklamasında, CHP'de son günlerde görmek istemedikleri olayların yaşadığına işaret eden Ünal, ''Kendisiyle ilgili ciddi kanıtlara dayalı iddiaların ortada olduğu bir Belediye Başkanı'nın, belediye işlerini bir kenara bırakıp, CHP geleneklerine aykırı bir şekilde zamansız ve haksız bir şekilde yarış başlatmış olmasının uygun bulunmadığı görüşü yine aynı şekilde ağırlık kazanmıştır'' ifadesini kullandı. 
     Ünal, toplantıda, il ve ilçe örgütlerinin tamamının Baykal'a destek vereceğini açıkladığını, kurultay delegelerinin 2'sinin toplantıya katılmadığını, 4'ünün ise aykırı görüş belirttiğini dile getirdi. 
     Ertuğrul Ünal, açıklamasında, toplantıya 8 Antalya milletvekilini temsilen katılan 3 milletvekilinin de Deniz Baykal'ın yanında olduklarını açıkladıklarını kaydetti. 
     
</TEXT>
</DOC>
