<DOC>
<DOCNO> 311695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy06.html </URL>
<DATE> 2005/02/02/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Gül Çin'de Kota sorununu yatırımla aşalım 
</HEADLINE>
<TEXT>

     Çin ziyaretini sürdüren Dışişleri Bakanı ve Başbakan Yardımcısı Abdullah Gül bu sabah ilk olarak Çin Ticaret Bakanı Bo Şilay Bo Xilai ile bir araya geldi. 
     Çinli bakanın Türkiye'nin tekstil sektöründe Çin'e karşı kota önlemleri almasına karşı olmadıklarını, ancak bunun AB ve ABD'de benzer bir hareketi tetiklemesinden endişe duyduklarını ve Çinli işadamlarının rahatsızlık duyduklarını belirtmesi üzerine Gül, olaya tek bir ticaret olarak bakmadıklarını ve geniş perspektife sahip olunması gerektiğini belirterek, ekonomik ilişkilerin çok geniş bir alanı kapsadığını ve ticaretin ise bunun çok küçük bir kısmını oluşturduğunu söylediği öğrenildi. 
     Gül, Türkiye ve Çin arasındaki ekonomik ilişkilerde geniş bir potansiyel bulunduğunu ve bu potansiyeli değerlendirmek amacıyla faydalı görüşmeler yapmak üzere Çin'e geldiklerini ifade etti. 
     İki ülkenin geniş alanda işbirliği yapabileceklerini vurgulayan Gül, Çinli işadamlarını Türkiye'ye davet etti. Çinli işletmelerin Türkiye'de turizm konusunda yatırım yapmaları durumunda arazi verebileceklerini kaydeden Gül, Türk inşaat sektörünün Orta Asya, Ortadoğu, Kuzey Afrika ve Rusya'da başarılı olduğunu hatırlattı. 
     Tekstil yatırımlarını kısmaya çalıştıklarını ve bu alanda vergileri yükselttiklerini belirten Çinli Bakan Bo da Türk işletmelerini Çin'e davet etti. 
     Gül'ün Türkiye'nin AB'ye üye olmasının Asya'ya olan ilgisinin azalacağı anlamına gelmeyeceğini vurgulaması üzerine Çinli Bakan, ''Çin'de 'iki ayak bir gemidedir' diye bir atasözü var, ileride Asya Birliği kurulursa ona da üye olacak mısınız '' diye sordu. Gül, Türkiye'nin birçok bölgesel işbirliği örgütüne üye olduğuna işaret etti. 
     
     ''SORUN TİCARETTEKİ DENGESİZLİK'' 

     Gül, görüşmeden sonra Çinli gazetecilerin sorularını yanıtlarken, tekstildeki kota sorununu bir sektörün şoka girmesi üzerine gösterdiği tepki olarak niteledi. Gül, ''Sorun şu ki, aramızda yılda 4 milyar doları bulan ticaret hacmi var. Ancak bunun 3.5 milyar dolarlık kısmını Çin'in Türkiye'ye yaptığı ihracat oluşturuyor. Türkiye aleyhine olan dengesizliği yatırımlarla giderebiliriz'' diye konuştu. 
     Gül, iki ülke makamları arasında görüşmelerin başladığını ve bu sorunun kolayca çözüleceğinden emin olduğunu vurgulayarak, iki taraf arasında düşmanlık değil, dostluk ve içtenlik bulunduğunu kaydetti. 
     Türkiye'nin Gümrük Birliği'ne dahil olduğunu ve AB üyeliği için aday olduğunu hatırlatan Gül, bu durumun Çin için büyük fırsatlar sağladığı görüşünü dile getirdi. 
     
</TEXT>
</DOC>
