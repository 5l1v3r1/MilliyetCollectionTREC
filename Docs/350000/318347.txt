<DOC>
<DOCNO> 318347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonyas10.html </URL>
<DATE> 2005/02/24/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sean Connery'e kötü komşu davası 
</HEADLINE>
<TEXT>

     Can KAMİLOĞLU NEW YORK, DHA 

      ÜNLÜ İskoç aktör Sean Connery, kötü komşu olmakla suçlanıyor. New York Manhattan'da Connery ile aynı binada yaşayan Burton ve Marla Sultan çifti ünlü aktörü 30 milyon dolar yaklaşık 42 milyon YTL tazminat talebi ile mahkemeye verdi. Çift Connery'yi 'şöhretini kullanarak komşularını terörize etmekle' suçluyor. 
     Manhattan'da 71. sokakta bulunan, 1869 yapımı 6 katlı tarihi Tudor binasının en üst 2 katını 1998 yılında satın alan ve 2001'de dairesinde oturmak için tadilat yapmaya kalkan Connery'nin tadilat sırasında aşırı gürültüye neden olup komşularına büyük rahatsızlık verdiği iddia ediliyor. 
     Komşularına göre Connery gürültü yapmasının yanı sıra binanın fareler tarafından istila edilmesine yol açtı, her tarafı duman ve pislik içinde bıraktı ve su sızıntılarına neden oldu. Ünlü aktörün tadilat sırasında Sultan ailesinin iç dekorasyonunu bozduğu ve çifte ait 20. Yüzyıl başlarından kalma antika mobilyalara zarar verdiği de öne sürülüyor. 
     
</TEXT>
</DOC>
