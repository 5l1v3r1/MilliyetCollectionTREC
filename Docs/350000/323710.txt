<DOC>
<DOCNO> 323710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy21.html </URL>
<DATE> 2005/03/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Elkatmış Polisin tahriklere kapılmaması lazım 
</HEADLINE>
<TEXT>

     TBMM İnsan Haklarını İnceleme Komisyonu Başkanı Mehmet Elkatmış, 6 Mart'taki gösterilere polisin müdahalesini değerlendirerek, ''Bu olayları kabul etmek mümkün değil. Hiç olmaması gereken bir olaydı. Polis görevini yaparken çok dikkatli olmak, yasalara uymak zorunda'' dedi. 
     Elkatmış, İstanbul Valiliği'nde düzenlediği basın toplantısında, komisyon üyeleriyle birlikte 4 gündür İstanbul'da incelemelerde bulunduklarını belirterek, İstanbul Valiliği, Cumhuriyet Başsavcılığı, Büyükşehir Belediyesi, Emniyet Müdürlüğü, Jandarma Alay Komutanlığı ve İstanbul Barosu'nu ziyaret ederek burada yetkililerle görüşüp, bilgi aldıklarını kaydetti. 
     Elkatmış, ayrıca incelemeleri sırasında İstanbul İli İnsan Hakları İzleme Kurulu'nu, bazı öğrenci yurtlarını, Okmeydanı Hastanesi'ni, Bayrampaşa, Paşakapısı ve Ümraniye cezaevlerini ziyaret ederek, görüşmeler yaptıklarını anlattı. 
     İstanbul'un bir dünya kenti olduğunu belirten Elkatmış, ''İstanbul'un problemleri de çok. Bu problemleri çözmek için elbirliğiyle hareket etmek lazım. Gezimiz sırasında İstanbul'u biraz ihmal ettiğimizi de anladık'' diye konuştu. 
     ''İstanbul'un problemlerinin çözümü için ilim ve fenden azami ölçüde yararlanmak gerektiğini'' vurgulayan Elkatmış, ''İstanbul'un en büyük problemi ne diye soracak olursanız İstanbul'un en büyük problemi güvenlik ve asayiş... Son yıllarda İstanbul'da işlenen suçlarda büyük artış, patlama var'' dedi. 
     Özellikle mala karşı işlenen suçlarda yüzde 14 artış olduğunu ifade eden Elkatmış, bu artışın nedenleri araştırıldığında, sokak çocuklarının bu suçları işlediği yolunda toplumda bir kanı olduğunu kaydetti. 
     ''Yaptığımız tespitlere göre sokak çocukları suça bulaştırılıyor'' diyen Mehmet Elkatmış, sokak çocuklarının, sokakta yaşayan çocuklar, sokakta çalıştırılan çocuklar ve suçta kullanılan çocuklar olarak 3 gruba ayrıldığını söyledi. 
     Elkatmış, işlenen suçların hepsinin sokak çocuklarına mal edilmesinin doğru olmadığını, suçların yüzde 5'inin bu çocuklar tarafından, yüzde 80'inin ise aileleriyle birlikte kalan çocuklar tarafından işlendiğini savundu. 
     İstanbul'da işlenen suçların yüzde 62-78'inin profesyonel çetelerce il dışından getirilen kişiler tarafından işlendiğini de ifade eden Elkatmış, yeni ceza kanununun küçük yaştaki kişilere getirdiği bazı muafiyetler nedeniyle bu suçların organize hale geldiğini tespit ettiklerini bildirdi. 
     Elkatmış, 14 yaşında ''Sultan'' lakaplı bir kızın 110 suçtan davalı durumda olduğunu örnek göstererek, bunun düşündürücü olduğunu ifade etti. 
     Çocuk yurtları ve cezaevlerinde yapılan incelemelerde çok büyük sorunlarla karşılaşmadıklarını dile getiren Elkatmış, geçmişte terörle anılan cezaevlerinin artık huzur içinde olduğunu kaydetti. Elkatmış, bu kurumlardaki bazı problemlerin çözümü için de girişimlerde bulunacaklarını belirtti. 
     
     6 MART MÜDAHALESİ 
     Konuşmasında 6 Mart tarihinde Beyazıt'ta düzenlenen gösteriye polisin müdahalesi konusunu da değerlendiren Elkatmış, İstanbul Valiliği ve Emniyet Müdürlüğü'nden konuya ilişkin brifing aldıklarını ve kasetleri izlediklerini anlattı. Elkatmış, şunları kaydetti 
     ''Bu olayların olmasını hiçbirimiz istemiyoruz. Üzüldük. Onlar da üzüntülerini belirttiler. 'Çok yanlış oldu, bunlar kabul edilemez' dediler. Hatta Emniyet Müdürümüz şöyle bir söz söyledi 'Bizim kültürümüzde, örfümüzde düşene vurulmaz. Çok yanlış yaptı arkadaşlarımız. Bunu kabul etmemiz mümkün değil. Gereken de yapılacak' dedi. Buna biz de inanıyoruz. Olaya müfettişler de el koydu. Konu zaten adliyeye de intikal etti.'' ''Bu olayları kabul etmek mümkün değil. Hiç olmaması gereken bir olaydı'' diyen Elkatmış, bunu söylerken polisi tamamen iş göremez hale getirmenin hiç kimsenin yararına olmadığını belirtti. 
     Elkatmış, ülkenin huzur ve güvenliğinin sağlanmasının polisin görevi olduğunu belirterek, ''Polis görevini yaparken çok dikkatli olmak, yasalara uymak zorunda. Bunu gözardı edemeyiz'' diye konuştu. 
     Olaylarda polisin aşırı duyarlık göstermesinin de etkili olduğunu belirten Elkatmış, ''Polisin çok güçlü, çelik bir iradeye sahip olması, tahriklere kapılmaması lazım. Polisin de görev yapmaktan alıkonulmaması lazım. O olayda polise yönelik çok büyük tahrikler olmuş'' dedi. 
     Elkatmış, polisin de birçok sorunu bulunduğuna dikkati çekerek, bu sorunların giderilmesi için çalışacaklarını söyledi. 
     Bazı grupların, gösteri için izin verilen yerler dışında gösteri yapmak istediklerini ifade eden Elkatmış, geçen yıl 1083 basın açıklaması yapıldığını, bunlardan sadece 48'ine müdahalede bulunulduğunu hatırlattı. 
     6 Mart'taki olayda göstericilerin bir saatlik basın açıklamasından sonra küçük bir grubun yürüyüş yapmak istediğini, ardından araçları tahribe başladığını, bunun üzerine polisin müdahalede bulunduğunu anlatan Elkatmış, ''Tabii, müdahalede orantısız güç kullanılmaması için azami titizliğin gösterilmesi gerekir'' dedi. 
     
     BASININ TUTUMU 
     Açıklamaların ardından basın mensuplarının sorularını yanıtlayan Elkatmış, bir soru üzerine ''karakollara düşen vatandaşların devlete emanet olduğunu'' belirterek, az olmakla birlikte zaman zaman karakollarda yaşanan bazı olaylar bulunduğunu, bu konuda her türlü ihtimamın gösterilmesi gerektiğini söyledi. 
     Elkatmış, ''Başbakan Erdoğan, 6 Mart olaylarını gösterdiği için basını eleştirdi. Bu konudaki düşünceniz nedir '' şeklindeki soru üzerine şöyle konuştu 
     ''Sayın Başbakan'ın sözleri yanlış anlaşılıyor. Tabii basın gördüğünü, duyduğunu, bildiğini yazacak. Basın demokrasinin vazgeçilmez unsurlarından biri. Basın olmazsa demokrasi olmaz. Basın olmazsa insanlar bilgi edinemez. 
     Sayın Başbakan'ın dediği şu 'tamam ama, olayların tekrar tekrar verilmesi, sanki devamlı oluyormuş gibi verilmesi yanlış. Özellikle çok kritik zamanda verilmesi yanlış'. 
     Kadınlar Günü 8 Mart. Olay ise 6 Mart'ta olmuş. Çünkü o gün AB troykası toplanıyor. Bir şeyler çıkması lazım ki Türkiye sıkıntıya girsin. Bunu ballandıra ballandıra vermek de doğru olmasa gerek. Biraz objektif olunması gerekir.'' Hükümet'in insan hakları, şeffaflık, bilgi edinme hakkı konusunda önemli adımlar attığını vurgulayan Elkatmış, değerlendirmelerde bunların da gözönüne alınması gerektiğini söyledi. 
     Toplantıda, Komisyon Başkan Yardımcısı Şanlıurfa Milletvekili Turan Tüysüz ile Komisyon Üyeleri Hatay Milletvekili Mehmet Soydan ve Gaziantep Milletvekili Ahmet Yılmazkaya da hazır bulundu. 
     
</TEXT>
</DOC>
