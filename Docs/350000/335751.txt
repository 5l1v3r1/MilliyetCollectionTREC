<DOC>
<DOCNO> 335751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/siyaset/axsiy02.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP iftihar ediyor 
</HEADLINE>
<TEXT>


AKP Genel Başkan Yardımcısı Fırat, Özkök'ün uyarıları için, "Aklıselimin toplamıydı. İrticayla mücadele etmeye kararlıyız, tedbirler sürüyor" dedi 

ANKARA Milliyet 


AKP, "Türkiye ılımlı İslam değil, laik model" diyen ve irtica uyarısında bulunan Genelkurmay Başkanı Orgeneral Hilmi Özkök'ün sözlerinden alınmadı. AKP Genel Başkan Yardımcısı Dengir Mir Mehmet Fırat, "Dikkatle izledim ve okudum. 85 yıllık cumhuriyetin korunması konusunda genel değerlendirmedir. Aklıselimin toplamıydı. Böyle bir devlet adamına sahip olduğumuz için iftihar ediyorum" dedi. 
TBMM'de dün düzenlediği basın toplantısında Türkiye'deki birçok tehlikeden birinin irtica olduğunu kaydeden Fırat, şunları söyledi 

Özkök'ü tebrik etti 
"Türkiye Cumhuriyeti'ni tehdit eden her türlü yıkıcı eylemin içinde irtica da var. İrticanın kaynağını kurutmak, hükümet olarak bizim görevimiz. Bununla mücadele etmeye kararlıyız. Devletin içinde irtica varsa, devletin kendini koruma mekanizması da vardır ve bütün canlılığıyla işlemektedir. Getireceğimiz ek bir tedbir yoktur. Tedbirler en üst noktada işlevsel olarak sürmektedir." Özkök'ü tebrik ettiğini ve böyle bir devlet adamının varlığından mutluluk duyduğunu ifade eden Fırat, devletin kendini koruma mekanizmasının "derin devlet" mi olduğu sorusuna da, "Modern ülkelerde derin veya sathı devlet olmaz. Devlet devlettir. Devleti çeşitlendiren bir anlayış, modern devlet anlayışıyla bağdaşmaz. Devletin kendini koruma mekanizması, bizatihi devletin kendisidir. Derini olmaz" yanıtını verdi. 

Konut'ta Erdoğan Özkök zirvesi 

Başbakan Recep Tayyip Erdoğan ile Genelkurmay Başkanı Orgeneral Hilmi Özkök, bugün bir araya gelecek. Başbakanlık'ta saat 11.30'da başlayacak görüşmede, İncirlik Üssü'nün kullanılmasıyla ilgili ayrıntıların ele alınması bekleniyor. Görüşmenin, Özkök'ün önceki gün yaptığı açıklamaların hemen ardından yapılacak olması da dikkat çekiyor. 

Siyaset bilimciler ne dedi 

BELMA AKÇURA istanbul 

Orgeneral Hilmi Özkök'ün, önceki gün yaptığı konuşmayı bilim adamları şöyle değerlendirdi 
Prof. Dr. Hasan Köni "Türkiye'de bazı çevreler yeni değişimlere uymakta zorluk çekiyor. 'Bu gelişmeler nereye gidecek ' korkusu içinde. Sosyal demokratlar, bu gelişmelerin sosyal, politik, ekonomik yapıyı tehdit ettiğini düşünüyor. Asker, bu grubun reaksiyonlarını açıkça ortaya koymuş. Bunlar uyarı değil, bir durum saptamasıdır."Prof. Dr. Necmi Yüzbaşıoğlu Bunu Genelkurmay görüşü olarak da ifade etmek yanlış, bu bir devlet politikasıdır. Bence bu açıklamalar bundan sonrasına yönelik Türkiye'nin yol haritasıdır. Bunlar sağduyuyu ifade ediyor. Toplumun büyük bir kesiminin duygularına tercüman oldu.Prof. Dr. Yavuz Sabuncu Hükümetin pozisyonları bulanık. O da bu pozisyonları dolduruyor. Türkiye adına hükümetin yapmadığı açıklamaları yaptığınız zaman, Türkiye'nin açıklamaları haline gelir.Prof. Dr. Nilüfer Narlı Asker geçmiş yıllarda kullanılan üsluptan farklı olarak, daha demokratik ve Türkiye'nin AB sürecinde yol aldığının farkındalığıyla mesajlarını verdi.Prof. Dr. Doğu Ergil Ordunun bir yönetim zaafiyeti algılaması var. Bu açıklamaları, bir kriz algılaması olarak okumak gerekir. Asker, rahatsızlıklara ilişkin bir durum saptaması yapmıştır. 


</TEXT>
</DOC>
