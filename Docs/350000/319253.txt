<DOC>
<DOCNO> 319253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko18.html </URL>
<DATE> 2005/02/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Brent petrolü de 50 dolar seviyesini aştı... 
</HEADLINE>
<TEXT>

     ABD hafif petrolünün ardından uluslararası borsalarda Brent petrolü de 50 dolar seviyesini geride bıraktı. 
     New York Borsası'nda işlem gören ABD hafif petrolünün varili, geçen haftaki kapanışına göre 51 sentlik artışla 52 dolara ulaşırken, Londra'da Brent petrolü 4 ay aradan sonra ilk kez 50 dolar seviyesini geride bıraktı. 
     Dünyanın en büyük petrol ithalatçısı ABD'de mevsim normallerinin altında süren sıcaklıkların önümüzdeki 10 günde daha da gerileyeceğine yönelik hava tahmin raporları, zaten yetersiz gözüken stoklar da göz önüne alındığında, artan taleple birlikte fiyatların yükselişinde etkili oluyor. 
     ABN AMRO Bank'ın uzmanlarından John Brady, petrol piyasasında yaşananları şöyle özetliyor 
     ''Isınma amaçlı petrol talebi piyasayı yönlendiriyor. Zaten çok soğuk olan havanın daha da kötüleşeceği bekleniyor. Mart da soğuk bir ay olabilir. İnsanlar bu durumda ısınma amaçlı petrol stoklarından endişe duymaya başlıyor.'' ABD'de 41 milyon varil seviyesinde bulunan ısınma amaçlı kullanılan rafineri ürün stoklarının, 2004 yılındaki seviyesinin yüzde 7 altında bulunduğu ifade ediliyor. 
     ABD Doları'ndaki gerileme karşısında alternatif yatırım araçları arayan büyük fonların da uluslararası borsalarda petrol işlemlerine başladığı, böylece fiyatlardaki yükselişin hızlandığı dile getiriliyor. 
     En büyük ihracatçı Suudi Arabistan'ın Petrol Bakanı Ali el-Naimi'nin geçen hafta yaptığı açıklamada, yılın kalan kısmında fiyatların 40-50 dolar bandında kalacağını ifade etmesi, sanayileşmiş ülkelerde endişe yaratmıştı. 
     Petrol ihraç eden ülkeler örgütü OPEC'in, önümüzdeki ay İran'ın İsfahan kentinde toplanacak zirvesinde üretimi daha da kısma yönünde kararı alacağı endişesi de petrol piyasasında hızlı fiyat hareketlerini kolaylaştırıyor. 
     Öte yandan Körfez ülkelerine bir ziyaret gerçekleştiren Almanya Başbakanı Gerhard Schröder, bir sonraki G8 zirvesinde tartışılacak konular arasında ''yüksek petrol fiyatları ve petrol piyasasında saydamlığın sağlanmasının'' bulunduğunu söyledi. 
     Geçen yıl kritik seviyelere yükselen petrol fiyatlarını soğutmak yolunda Suudi Arabistan'ın gösterdiği katkıya teşekkür eden Schröder, petrol piyasasını geliştirmek konusunda OPEC'in Uluslararası Enerji Ajansı'yla işbirliği yapma kararını da olumlu karşıladı. 
     
</TEXT>
</DOC>
