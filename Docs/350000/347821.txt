<DOC>
<DOCNO> 347821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko24.html </URL>
<DATE> 2005/06/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yeni şef başkanlığındaki IMF Heyeti temaslarına yarın başlayacak... 
</HEADLINE>
<TEXT>

     Yeni Türkiye Masası Şefi Lorenzo Giorgianni başkanlığındaki Uluslararası Para Fonu IMF heyeti, Türkiye temaslarına yarın, İstanbul'da bazı özel sektör ve sivil toplum kuruluşları ile görüşerek başlayacak. 
     Heyet görüşmelerini, 6 Haziran'dan itibaren ise Ankara'da sürdürecek. 
     Yeni stand-by düzenlemesinin birinci gözden geçirme çalışmaları kapsamında gerçekleşen ziyaret kapsamında IMF heyetinin İstanbul'da, TÜSİAD, TİM, Türkiye Bankalar Birliği'nin de dahil olduğu bazı özel sektör temsilcileri ve sivil toplum kuruluşları ile bir araya gelmesi bekleniyor. 
     Giorgianni başkanlığındaki heyet, İstanbul'daki temaslarını Cuma günü tamamlayacak. 
     Heyet görüşmelerini, 6 Haziran Pazartesi gününden itibaren ise Ankara'da sürdürecek. Ankara'da resmi kurum ve kuruluş yetkilileri ile yapılacak görüşmelerde, son ekonomik gelişmeler, yapısal reformlarda kaydedilen ilerlemeler ve gözden geçirmenin tamamlanmasına yönelik adımlar ele alınacak. 
     Bu kapsamda kamu maliyesi ve para politikası uygulamaları değerlendirilerek, 2005 yılı hedefleri doğrultusunda mevcut gelişmeler gözden geçirilecek, yapısal reform programı kapsamında ise bankacılık, kamu bankaları, sosyal güvenlik ve vergi reformuna ilişkin çalışmalar değerlendirilecek. 
     
</TEXT>
</DOC>
