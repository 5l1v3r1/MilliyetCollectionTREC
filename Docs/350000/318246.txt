<DOC>
<DOCNO> 318246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy15.html </URL>
<DATE> 2005/02/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Koray Aydın'ın Yüce Divan'da duruşması 30 Mart'a bırakıldı 
</HEADLINE>
<TEXT>

     Yüce Divan, Eski Bayındırlık ve İskan Bakanı Koray Aydın'ın yargılandığı davada bazı bilgi ve belgelerin istenmesine karar vererek duruşmayı 30 Mart 2005'e bıraktı. 
     Duruşmada Aydın'ın avukatı Bülent Acar, savunmalarını yapmak için süre talebinde bulundu. İddia makamında bulunan Yargıtay Cumhuriyet Başsavcısı Nuri Ok, süre talebine katıldıklarını, ancak bazı istemleri olacağını belirtti. Aydın'ın bakanlık görevindeki bağlı ve ilgili kuruluşları gösteren Başbakanlık genelgesini talep eden Ok, ayrıca Ankara 1. Ağır Ceza Mahkemesi'nde Bayındırlık ve İskan Bakanlığı eski bürokratlarının yargılandığı davanın tutanaklarının getirtilmesini istedi. Ok ayrıca, Karayolları Genel Müdürlüğü'nün KKTC'de yaptığı ilavelerde usulsüzlük yapıldığı yönünde ihbarda bulunan müteahhit Hüseyin Gündoğdu'nun ihbarı hakkında Bayındırlık Bakanlığı'nın herhangi bir işlem yapıp yapmadığının sorulmasını da talep etti. 
     Daha sonra Yüce Divan Başkanı Bumin, istemler ve dışındaki ara kararı açıkladı. Ankara 1. Ağır Ceza Mahkemesi'ndeki dava dosyasının istenmesi için Yargıtay Cumhuriyet Başsavcılığı'na müzekkere yazılmasına karar verildiğini söyleyen Bumin, Koray Aydın'ın bakanlığı döneminde yapılan yolsuzluk ihbarları ile ilgili ne gibi işlemler yapıldığının da yine Bayındırlık ve İskan Bakanlığı'ndan sorulmasına karar verildiğini belirtti. 
     Koray Aydın'ın ve ailesinin 29 Mayıs 1999 tarihinden itibaren yapılan banka işlemlerine ilişkin hesap ekstrelerinin de ilgili bankalardan istenmesine karar verildiğini bildiren Bumin, Koray Aydın'ın bakan olarak görev yaptığı dönemde bakanlığına bağlı ve ilgili kuruluşları gösteren genelgenin de Başbakanlık'tan istenmesinin kararlaştırıldığını anlattı. Müteahhit Hüseyin Gündoğdu'nun ihbarıyla ilgili ne gibi işlemler yapıldığının da Bayındırlık ve İskan Bakanlığı'ndan sorulmasına karar verildiğini ifade eden Bumin, ayrıca 'Koray Aydın Soruşturma Komisyonu' raporunda Aydın'ın mal varlığının artışının kaynağı olarak gösterilen 22 adet dairenin ada ve parsel numaralarının sanık vekillerince bildirildikten sonra ilgili bunlara ilişkin tapu kayıtlarının istenmesinin de karara bağlandığını belirtti. Yüce Divan Başkanı Mustafa Bumin, Yargıtay Cumhuriyet Başsavcılığı'nın bilirkişi incelemesi yaptırılmasına yönelik işleminin ise dosyadaki eksiklikler giderildikten sonra değerlendirileceğini belirterek, duruşmanın 30 Mart 2005 tarihine bırakıldığın kaydetti. 
     Duruşma bittikten sonra mahkemeden ayrılan Eski Karaman Milletvekili Osman Sevimli, Anayasa Mahkemesi Başkanvekili Haşim Kılıç'a ''Af buyurun samimi olarak söylüyorum. Tiyatro mu oynanıyor Sanık vekilleri itirazlarda bulunuyor ama siz ara kararı yazılı olarak okudunuz. Bunu hangi arada yazıyorsunuz, önceden mi hazırlıyorsunuz '' dedi. Kılıç, Sevimli'nin bu sözlerine, ''Bu itirazlar duruşmada ilk kez duyulmuyor. Daha önce bize yazılı olarak bildiriliyor. İnceleniyor, karar da buna göre veriliyor'' yanıtını verdi. 
     
</TEXT>
</DOC>
