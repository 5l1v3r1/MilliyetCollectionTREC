<DOC>
<DOCNO> 331253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonyas09.html </URL>
<DATE> 2005/04/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Göçmen kuşların Türkiye serüveni... 
</HEADLINE>
<TEXT>

     Doğu Avrupa'yı Afrika'ya bağlayan güzergah üzerinde bulunması ve etrafının denizlerle çevrili olması nedeniyle göç eden kuş türleri için ana göç güzergahlarından birini oluşturan Türkiye'den yılda yaklaşık 500 bini aşkın göçmen kuşunun geçtiği bildirildi. 
     Merkezi Ankara'da bulunan Kuş Araştırmaları Derneği KAD Kuş Gözlem Sorumlusu Okan Can, AA muhabirine yaptığı açıklamada, ilkbahar ve sonbahar mevsimlerinde senede iki kere gerçekleşen kuş göçünün, türlerin göç takvimine göre dönem boyunca değişik yoğunluklar gösterdiğini kaydetti. 
     Can, ilkbaharda başlayan Afrika'dan Avrupa'ya süzülen kuş göçünde iki önemli noktanın bulunduğunu, bunlardan birinin İspanya'daki Cebalitarık Boğazı, diğerinin ise Hatay olduğunu vurguladı. 
     Kışı Afrika veya sıcak iklimli enlemlerde geçiren kuşların yazın üremek amacıyla Türkiye'ye ve Avrupa'ya geldiklerini anlatan Can, sonbaharda kuzeyde iklim koşullarının kuşlar için kötüleşmeye başlaması ile güneye doğru tekrar dönüşün yaşandığını söyledi. 
     Can, ötücüler gibi aktif uçuşla gece göçü yapan türlerin de deniz üzerinden doğrudan kuzey-güney doğrultusunu takip edebilmelerine karşın göç sırasında dinlenebilmek amacıyla süzülen türler kadar olmasa da karayı takip ettiklerini ve Türkiye üzerinden yoğun olarak geçiş yaptıklarını belirtti. 
     Bu türlerin Türkiye üzerindeki göçü ile ilgili daha az bilgi olduğuna değinen Can, bunların çoğu gece göç ettiği ve süzülen kuşlar gibi darboğazlarda yoğunlaşmayıp daha geniş bir yelpazede geçiş yaptıklarından gözlenmelerinin daha zor olduğunu vurguladı. 
     Can, süzülen kuşların denizi geçerken İstanbul Boğazı gibi en dar noktaları tercih ettiklerini, ayrıca yüksek dağları aşarken de Artvin'in Borçka İlçesi ve Hatay'ın Belen İlçesi gibi daha alçak geçitleri kullandıklarını kaydetti. 
     Can, bu nedenle ilkbahar döneminde leylek, pelikan, turna ve yırtıcı türler gibi süzülen kuşların Hatay üzerinden Türkiye'ye giriş yaparak, Kırklareli, İstanbul üzerinden veya kuzeydoğuda Artvin'den çıkış yaptıklarını, sonbahar göçünde ise tam tersi güzergahı tercih ettiklerini belirtti. 
     Sonbaharda Artvin üzerinden girenlerin bir kısmı güney-güneybatı yönünde yelpaze şeklinde dağılarak geniş bir hattan Türkiye'yi terk ettiklerine değinen Can, şunları söyledi 
     ''Kuzeybatıdan girenler ise Anadolu'yu güneydoğu istikametinde çapraz kat ederek Hatay iline ulaşırlar. İlkbahar göçünde de hemen hemen aynı yolları takip ederek geri dönerler. Hatay, Türkiye'nin güneydoğu yönünde denize kıyısı olan en uç uzantısı olduğundan Avrupa ve Anadolu'dan Afrika'ya ve güneybatı Asya'ya geçiş koridoru olma özelliğiyle kuş göçleri için çok önemli bir coğrafyada bulunuyor. Hatay, Türkiye'nin en önemli göç darboğazı konumundadır.'' Can, göç dönemlerinde Hatay hava sahası üzerinden soyu tehlike altında olan bir çok kuş türünün Belen geçidinde yoğunlaşarak geçiş yaptığını ifade etti. 
     Okan Can, Hatay üzerinden süzülen kuş göçünün, ilkbahar döneminde 185 bin, sonbahar döneminde ise 315 bin olmak üzere yılda toplam yarım milyon kuşu kapsayan boyutta olduğunu bildirdi. 
     Mart ayının başında Türkiye'ye girmeye başlayan leyleklerin Doğu Avrupa'ya uğurlanmaya başlandığını anlatan Can, bu ay sonuna doğru ise yırtıcı kuşların karşılanacağını sözlerine ekledi. 
     
</TEXT>
</DOC>
