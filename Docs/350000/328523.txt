<DOC>
<DOCNO> 328523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko30.html </URL>
<DATE> 2005/03/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Pioneer Fonları, Türkiye'de satışa sunuldu... 
</HEADLINE>
<TEXT>

     Koçbank'ın temsilciliğini üstlendiği Lüksemburg'da kurulu Pioneer Fonları'nın ürünleri Türkiye'de satışa sunuldu. 
     Koç Bank'ın İtalyan ortağı UniCredit ve Pioneer Investments desteğiyle yeni AB üyesi ülkeler ile Türkiye'nin de aralarında bulunduğu 4 aday ülkeyi kapsayan ''Yeni Avrupa Hane Varlıkları'' araştırmasının sonuçları İstanbul'da açıklandı. 
     Koç Finansal Hizmetler Genel Müdür Başyardımcısı Didem Gordon düzenlenen toplantıda yaptığı konuşmada, yatırım fonları sektörünün hızlı bir büyüme içinde olduğunu söyledi. 
     Türkiye'de likit fonların yatırım fonları portföyü içinde yüzde 70 civarında pay aldığını, bunun yatırımcıları daha kısa vadeli likit enstrümanlara yönelttiğini gösterdiğini belirten Gordon, Koç portföyün yönettiği fonların piyasa ortalamasının daha uzun vadeli olduğunu, likit fonların payının yüzde 45 civarında bulunduğunu kaydetti. 
     Pioneer fonlarını Türkiye'ye getirerek satışına başladıklarını bildiren Gordon, Koç portföy ve Koç Bank'ın Pioneer'in yatırım fonları yönetimiyle stratejik bir işbirliği başlattığını kaydetti. 
     Gordon, Türk yatırımcılarına uluslararası enstrümanlara yatırım yaparak birikimlerini değerlendirme olanağı sunduklarını söyledi. 
     Pioneer Investments Global Satış ve Dağıtım Kanalları Başkanı Matteo Perruccio da konuşmasında, küresel bir yatırım yöneticisi olan Pioneer için Türkiye'nin ilginç bir piyasa olduğunu, İtalya'nın birkaç yıl önceki yansıması gibi gördüklerini belirtti. 
     Perruccio, Türk yatırımcıların, Pioneer fonları ile daha önce Türkiye piyasasında olmayan çeşitli ürün ve hizmetlere kavuşacağını vurguladı. 
     Perruccio, Pioneer'ın 132.5 milyar Avro tutarında yatırımı yöneten Amerika'nın en eski yatırım fonu olduğunu da kaydetti. 
     Perruccio, bir soru üzerine Türkiye'de yatırım fonlarının gelişim açısından çok parlak bir geleceği olduğunu, Avrupa'nın en büyük ekonomilerinden biri olarak yatırımcılara çeşitli enstrümanlar sunulması gerektiğini söyledi. 
     Pioneer Investments Yeni Pazarlar Başkanı Martin Dybal da yeni AB üyesi olan ülkelerden Polonya'da faiz oranlarının düşüşü ile birlikte yatırım fonlarının inanılmaz bir büyüme gösterdiğini, bu ülkede bir numaralı aktif fon yöneticisi olduklarını ifade etti. 
     Bu arada Yeni Avrupa Hane Varlıkları araştırmasında kişi başı gelir ile refah arasında doğrudan bir ilişki bulunduğu belirtildi. 
     Araştırmada, gelir ve refah artışıyla birlikte insanların yeni yatırımlara yönelmesinin söz konusu olduğu ve yatırım fonları piyasasının hızlı bir gelişme gösterdiği de kaydedildi. 
     
</TEXT>
</DOC>
