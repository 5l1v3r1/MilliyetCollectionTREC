<DOC>
<DOCNO> 335395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/bnba.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gururumuz Hido 
</HEADLINE>
<TEXT>


NBA'de bu sezon sonradan girdiği maçlarda takımı Orlando Magic'e büyük katkılar sağlayan milli yıldızımız Hidayet Türkoğlu,"en iyi altıncı oyuncu" kategorisinde 10 aday arasına girdi 


NBA'de Orlando Magic formasını giyen ve geçtiğimiz haftalarda sakatlanarak sezonu kapatan Hidayet Türkoğlu'na "en iyi 6. oyuncu" listesinde yer verildi. 
NBA'de yılın en değerli oyuncusu, yılın en iyi coachu, yılın çaylağı, yılın en iyi gelişme gösteren adamı ve yılın defansçısının kimler olacağını merakla beklenirken, milli forvetimiz Hidayet, NBA'in resmi internet sitesi www.nba.com'da "en iyi altıncı oyuncu" için gösterilen 10 aday arasında yer aldı. Hidayet, böylece birçok yıldızı geride bırakmayı başardı. 
Yılın en iyi altıncı oyuncusu anketini kazanan 26 Nisan'da belli olacak. 

Hido'ya destek 

Mehmet Okur ile birlikte NBA'deki iki başarılı oyuncumuzdan biri olan Hidayet Türkoğlu'na "en iyi altıncı oyuncu" seçiminde oy vermek isteyenlerin, www.nba.com adresinde FAN VOTING 2005 ikonunu tıklayıp, sixth man award kategorisine girerek Hidayet'i işaretlemeleri gerekiyor. 

Chicago, Hinrich'le kazandı 

NBA'de Merkez Grubu'nda Play - Off'u haftalar önce garantileyen Chicago Bulls, Atlantik Grubu'nda Play - Off şansı bulunmayan New York Knicks'i 92 - 91 mağlup etti. Chicago'da Kirk Hinrich, 34 sayı ile maçın en skorer ismi olurken, New York, ribaundlardaki 49 - 36'lık üstünlüğüne rağmen dış şutlarda rakibine ezildi. 

DİĞER SONUÇLAR 
Cleveland - Boston 100 - 86 
Denver - Portland 119 - 115 
Milwaukee - Toronto 109 - 127 
Atlanta - Detroit 68 - 95 
Dallas - Seattle 101 - 96 
Miami - Charlotte 99 - 80 
New Jersey - Washington 109 - 101 


</TEXT>
</DOC>
