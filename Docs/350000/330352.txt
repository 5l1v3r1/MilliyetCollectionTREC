<DOC>
<DOCNO> 330352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun35.html </URL>
<DATE> 2005/04/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Papa mumyalanmadı, toprağa gömülecek 
</HEADLINE>
<TEXT>

     Papa İkinci Jean Paul'ün naaşının, Cuma günü lahte yerleştirilmeyeceği, toprağa gömüleceği açıklandı. 
     Vatikan'ın ayin törenleri sorumlusu Piskopos Piero Marini, Vatikan Sözcüsü Joaquin Navarro-Valls ile birlikte düzenlenen basın toplantısında, Papa'nın mumyalanmadığını söyledi. 
     Polonyalı Papa'nın defin işlemi konusunda ayrıntılara değinen Marini, şunları belirtti 
     ''Papa'nın naaşı şu anda Aziz Petrus Bazilikası'nda halkın ziyaretine açık. Cenaze töreninin yapılacağı Cuma günü, tabuta yerleştirildiğinde, naaşın yüzü beyaz ipek örtüyle kapatılacak. Tabut önce geçici olarak kapatılarak, defin işleminin yapılacağı mekana taşınacak. Oraya ulaştığında tabut nihai olarak kapatılacak. Papa'nın defni, toprağa gömme şeklinde olacak. Tabutu, tıpkı seleflerinden Altıncı Paul'ün defninde olduğu gibi toprağa gömülecek.'' Marini ve Navarro Valls, İkinci Jean Paul'ün naşının, Aziz Petrus Bazilikası'nın Papa mezarlığı olarak kullanılan bodrum katında bundan bir süre önce Papa Yirmiüçüncü Jean'ın kemiklerinin başka bir mekana taşınmasıyla boşalmış olan gömüte defnedileceğini de kaydettiler. 
     Vatikan yetkililerinin açıklamasına göre, Aziz Petrus Bazilikası, cenaze töreni hazırlıklarının tamamlanması için Perşembe'yi Cuma'ya bağlayan gece kapalı tutulacak. 
     Navarro-Valls, bir soru üzerine, ölen Papa'nın sağlığında gizlice atadığı, ancak ismini açıklamadığı kardinalin kimliği konusunda henüz bir bilgi söz konusu olmadığını belirtti. 
     Vatikan literatüründeki ifadeyle ''in pectore'' yöntemiyle atanan kişinin kardinallik unvanını alabilmesi için, kimliğinin Papa tarafından açıklanması gerekiyor. İkinci Jean Paul bu konuda yazılı bir açıklama bırakmadıysa söz konusu kişinin kim olduğu öğrenilemeyecek. 

     
</TEXT>
</DOC>
