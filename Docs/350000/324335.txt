<DOC>
<DOCNO> 324335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun28.html </URL>
<DATE> 2005/03/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hollanda'da Türk ailesinin başarısı belgesel film oldu... 
</HEADLINE>
<TEXT>

     Hollanda'ya 1960'lı yılların ortalarında Gaziantep'ten işçi olarak gelen Mustafa ve Mehmet Ali Genco kardeşler, başkent Amsterdam'da küçük bir kasap dükkanıyla başlattıkları girişimciliklerini, üç kuşak aile üyelerinin çalıştırdığı süper market zincirine dönüştürdü. 
     Genco ailesinin başarısı, Hollanda televizyonunda bu akşamdan itibaren üç bölüm halinde belgesel dizi olarak yayımlanacak. 
     Mustafa Genco 70 , kardeşi Mehmet Ali Genco 60 ile 1970'li yılların hemen başında önce İslam geleneklere göre kesim yapılan küçük bir kasap dükkanı ve bakkal ile başlattıkları iş yaşamlarını, yıllar içinde sürekli büyüttüler. 
     Genco kardeşler, kendi adlarıyla anılan dükkanlarında aile bireyleriyle büyük bir dayanışma içinde çalıştılar. Amsterdam'da bu alanda ilkler arasında yer alan ve devamlılık gösteren Genco ailesinin, Mustafa ve Mehmet Ali Genco kardeşlerle başlayan iş yaşamında bugün ikinci ve üçüncü kuşaktan bireylerin çalıştığı Amsterdam'da 4 süper market, 2 lokanta, bir fırın ile bir hediyelik eşya satan dükkandan oluşan toplam 8 işyeri bulunuyor. 
     Bu işyerlerinin tamamında, aile üyesi yaklaşık 50 kişi çalışıyor. 
     Mustafa Genco, yaşının 70'i bulmasına ve işlerini çocuklarına devretmesine rağmen her gün, torunlarının da çalıştığı işyerlerini ziyaret ederek, işlerin daha iyi olması için onlarla görüş alışverişinde bulunuyor. 
     
     BAŞARININ SIRRI 
     Mustafa Genco, başarısının sırrını, sürekli inanarak çalışma ve aile dayanışması olarak gösterdi ve aynı ilkeyi çocukları ve torunlarının da sürdürmesinin bu başarıda temel rol oynadığını anlattı. 
     Sağlığı elverdiği sürece çalışacağını, çalışmadan yapamayacağını söyleyen Mustafa Genco, aile bireyleri arasında karşılıklı saygı, sevgi ve güvenin devam ettiği sürece büyümelerini de sürdüreceklerini, çocuklarının ve torunlarının bu işi daha ileriye götüreceğine inandığını kaydetti. 
     
     BELGESEL 
     Genco kardeşlerin iş yaşamındaki başarısı, IKON televizyon kuruluşu tarafından, üç ayrı bölüm halinde birer saat süren belgesele konu yapıldı. 
     Kameraman Hans Pool ve yapımcı Maaik Krijgsma tam bir yıl boyunca Genco ailesini izledi. Çekimler sırasında tatil döneminde Türkiye'ye de gidildi ve burada torunlardan birinin düğünü de kaydedildi. 
     Filmde, sıkı çalışma disiplini içinde olan, karşılıklı saygı ve sevgi ile birbirine bağlı dost canlısı olarak nitelendirilen Genco ailesinin kimler olduğu, geçmişten günümüze nasıl geldikleri, geleceğe dönük planlarının neler olduğu, çeşitli konulardaki görüşleri anlatılıyor. 
     Belgeselin ilk bölümü, bu akşam Hollanda Televizyonu birinci kanalında saat 23.05'de ''De Genco's'' Gencolar adıyla yayına girecek. 
     Diğer iki bölümü ise yine birinci kanalda 24 ve 31 Mart'ta yayınlanacak. 
     
</TEXT>
</DOC>
