<DOC>
<DOCNO> 342873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/spo09.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Acımasız Konya 2-1 
</HEADLINE>
<TEXT>


Yeşil - Beyazlı takım sahasında konuk ettiği, ligde kalma mücadelesi veren Diyarbakır'ı Zafer Biryol ve Altan'la yıktı. Konuk ekibin sayısını Jupi attı 


Konyaspor, Diyarbakırspor'a puan şansı tanımadı. Ligde rahat bir konumda bulunan Yeşil - Beyazlı takım, kümede kalma savaşı veren rakibi önünde ilk yarıda zorlanmadı. Devreyi Zafer Biryol ve Altan'ın golleriyle iki farklı önde kapatan ev sahibi ekip ikinci yarıda durdu. Birçok net gol pozisyonu bulan Diyarbakır 62. dakikada Jupi'nin sayısıyla farkı 1'e indirdi. Kalan sürede Sinan Kaloğlu ve Cumhur'la fırsatlar bulan konuk ekip başka gol atamayınca sahadan puansız ayrıldı. 

Maçın karnesi 
HAKEMLER Fırat Aydınus, Serkan Ok, Kemal Yılmaz 
KONYASPOR Özden 7 - Yasin 6 , Mehmet 5 , Tayfun 6 , Erhan Albayrak 5 - Baliç 5 Dk.80 Muhammed Hanefi , Zafer Demir 6 , Hasan Uğur 6 , Ceyhun 6 Dk.90 Ömer - Altan 5 , Zafer Biryol 5 Dk.80 Camara 
DİYARBAKIRSPOR Fadhel 7 - Stavrevski 6 , Burhan 5 , Talip 5 - Göksel 6 , Cumhur 6 , Yasin 5 , C.Yanık 6 Dk.76 Souza 4 , Sinan Demircioğlu 5 Dk.61 Jupi 6 - Sinan Kaloğlu 5 , Yunus 4 Dk.89 Eser 5 
GOLLER Zafer Biryol Dk.31 , Altan Dk.44 , Jupi Dk.62 
SARI KARTLAR Baliç, Altan Konyaspor 

Diyarbakırspor'un işi zor 

Kritik Necmi KEPÇETUTAN 

Konyaspor için prestijden başka bir önemi yoktu maçın. Diyarbakır için ise durum hiç de öyle değildi. Onlar için "olmak ya da olmamak" anlamına geliyordu bu karşılaşma. Yeşil - Kırmızılılar haftalardır sürdürdüğü anlayışla başladı mücadeleye. Kontrollü oyunu tercih ederek, kontrataklarla sonuca gitmeyi denedi. Sinan Kaloğlu ve Cumhur ile de öyle iki fırsatı harcadılar ki, bunlar gol olsa belki de daha ilk yarıda istediklerini elde edeceklerdi. Konyaspor, oyunun bu bölümünde Ceyhun ve Altan'ın rakip kaleye taşıdığı toplarla etkili oldu ve Diyarbakır'ın gardını kısa sürede düşürdü. Önce Zafer Biryol, sonra Altan skoru 2-0'a taşıdı. İki takım için de adeta her şey bitmişti. İkinci yarıda Konya'nın farkı arttıracağını sananlar yanıldı. Baliç, Altan, Zafer Biryol ve Ceyhun'un yürüyerek oynaması Konyaspor'un düzenini alt üst etti. Orta saha Diyarbakır'ın kontrolüne geçti. Susiç'in bu duruma uzun süre müdahale etmemesi konuk ekibin ekmeğine yağ sürdü. Diyarbakır, sağlı sollu ataklarla, cepheden şutlarla gol aradı. Yarım düzineden fazla pozisyon yakaladı. Çoğunda Sinan Kaloğlu son vuruşlarda beceriksiz davrandı. Hakkını yemeyelim, Konyaspor kalecisi Özden de mükemmel kurtarışlarla rakiplerine geçit vermedi. Diyarbakır bu sonuçla umutlarını azalttı. Ankaragücü ve Kayserispor'un galip gelmesi onlar için hiç de iyi olmadı. 


</TEXT>
</DOC>
