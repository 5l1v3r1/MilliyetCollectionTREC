<DOC>
<DOCNO> 339021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonyas15.html </URL>
<DATE> 2005/05/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Yunanlı kız ile Türk gencin aşkı mutlu sonla bitti 
</HEADLINE>
<TEXT>

     Hasan BÖLÜKBAŞ AKSARAY, DHA 

ALMANYA'nın Frankfurt kenti Rüsselesh kasabasında yaşayan 18 yaşındaki Yunanlı Despina Metensidou ile aynı yaştaki Türk Rıza Burçak, genç kızın babasının evlenmelerine izin vermemesi üzerine kaçarak Aksaray'a geldi. Genç aşıklar, Despina'nın babası Antpanatios Metensidou'nın şikayeti üzerine, jandarma tarafından gizlendikleri köyde yakalandı. Kızının üç aylık hamile olduğunu öğrenen Antpanatios Metensidou evlenmelerine izin verdi. 
     Aileleri yıllar önce Almanya'ya yerleşen Despina Metensidou ile Rıza Burçak, bir partide tanıştı. Rüsselesh kasabasında işçi olarak çalışan iki gencin arkadaşlıkları kısa sürede aşka dönüştü. Gençler, 6 ay önce tatil için Yunanistan'ın Selanik kentine giden Despina'nın babası Antpanatios Metensidou'nun yanına giderek, evlenmek istediklerini söyledi. Ancak, Yunanlı baba, kızının yaşınının küçük olduğunu belirterek, evlenmelerine izin vermedi. Depsina Yunanistan'daki babasının yanında kalırken, Rıza Almanya'ya döndü. Bir ay telefonla hasret gideren gençler, birlikte kaçmaya karar verdi. Tekrar Yunanistan'a gelen Rıza Burçak, henüz reşit olmayan Despina'yı alarak 5 ay önce Aksaray'daki yakınlarının yanına getirdi. İki aşık Burçak'ın yakınlarının evinde gizlenmeye başladı. 
     Despina'nın babası Antpanatios Metensidou'nun, kızının kaçırıldığına dair Yunanistan Dışişleri Bakanlığı aracılığı ile şikayette bulunması üzerine aşıkların Almanya ve Türkiye’de aranmalarına başlandı. 
     İki aşığın Rıza Burçak'ın yakınlarının yanında olduklarını öğrenen jandarma, evlere baskın düzenledi. Daha önce 3 kez baskınlardan son anda kaçarak kurtulan genç aşıklar, önceki gün Göksügüzel Köyü'nde bir yakınlarının bağ evinde gizlenirken yakalandı. 
     Gözaltına alınan gençler, Aksaray Emniyet Müdürlüğü'ne teslim edildi. Despina'nın babası Anthanatios Metensidou'ya da yakalandıkları bildirilerek, Türkiye’ye çağrıldı. Dün Türkiye’ye gelen baba, beş aydır görmediği kızına Aksaray Emniyet Müdürlüğü'nde kavuştu. Kızı ile bir süre görüşen baba, Despina'nın kendi isteği ile kaçtığını ve 3 aylık hamile olduğunu öğrenince önce sinirlendi. Ancak, kızının, Ben Rıza’ya aşığım, ondan bebek bekliyorum. Lütfen zorluk çıkartmaö diye yalvarması ve Rıza Burçak'ın yakınlarının da devreye girip ikna etmeleri üzerine iki gencin evlenmelerine izin verdi. 
     Yunanlı baba Anthanatidos Metensıdou, verdiği ifadesinde Rıza Burçak'tan şikayetçi olmadı. Bir ay önce 18 yaşını dolduran Despina Metensidou da, Rıza Burçak'ı çok sevdiğini ve kendi isteği ile birlikte olduğunu belirtti. Rıza Burçak çıkartıldığı nöbetçi mahkemece tutuksuz yargılanmak üzere serbest bırakıldı. 
     Anthanatidos Metensıdou, kızı ve Rıza Burçak ile birlikte Almanya'ya dönmek üzere Antalya Havaalanı'na gitti. Yunanlı baba, gençlerin ailelerinin yaşadığı Almanya'da gerçekleştirilecek düğünle evleneceklerini belirtti. 
     
</TEXT>
</DOC>
