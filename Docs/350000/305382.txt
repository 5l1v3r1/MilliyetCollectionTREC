<DOC>
<DOCNO> 305382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun27.html </URL>
<DATE> 2005/01/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yunanistan'dan Türk hücumbotlarının Kardak'ta demirledikleri iddiası 
</HEADLINE>
<TEXT>

     Türk Sahil Koruma botlarının Kardak kayalıkları açıklarında demirledikleri iddia edildi. 
     Yunan Alpha ve Mega televizyonları, Yunan sahil güvenlik botlarının, 2 Türk hücumbotuna bölgeden ayrılmaları yönünde çağrıda bulunduklarını, ancak herhangi bir yanıt alamadıklarını duyurdular. 
     Televizyonlar, yaklaşık 4 saat bölgede kalan Türk hücumbotlarının daha sonra bölgeyi terkettiklerini kaydettiler. 
     
     DIŞİŞLERİ SÖZCÜSÜ BU TÜR TAVIRLAR AB İLE UYUŞMAMAKTADIR 

     Yunanistan Dışişleri Bakanlığı Sözcüsü Yorgos Kumuçakos, ''Türk Sahil Koruma botlarının Kardak kayalıkları açıklarında demirlemesinin Avrupa ilkelerine karşı olduğunu'' öne sürdü. 
     Kumuçakos, yaptığı yazılı açıklamada, ''Türk hücumbotlarının bu sabah saatlerinde Kardak kayalıkları açıklarına demirlemesi'' konusuna değindi. 
     Sözcü, ''Bu tür tavırlar AB'ye aday olmak isteyen ülkelerin tutumlarıyla uyuşmamakta ve iyi komşuluk ilkesine uygun düşmemektedirler. Bu davranışlar izlenmekte ve değerlendirilmektedirler'' ifadesini kullandı. 
     Kumuçakos, bu tür durumlarda AB'ye bilgi verildiğini ve gerekli girişimlerde bulunulduğunu da kaydetti. 

     
</TEXT>
</DOC>
