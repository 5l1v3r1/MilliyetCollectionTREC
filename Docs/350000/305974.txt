<DOC>
<DOCNO> 305974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/guncel/axgun02.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem polis, hem savcı 
</HEADLINE>
<TEXT>


Kızıltepe operasyonunu yöneten Mardin Emniyet Müdür Yardımcısı Kemal Dönmez'in, kendisini de kapsayan soruşturma hakkında, savcılığa bir yazı gönderdiği ortaya çıktı 

GÖKÇER TAHİNCİOĞLU Ankara 

Kızıltepe'de, Ahmet Kaymaz 31 ve oğlu Uğur Kaymaz'ın 12 ölümüyle sonuçlanan operasyonu 'sorumlu' sıfatıyla yöneten Mardin Emniyet Müdür Yardımcısı Kemal Dönmez'in, açığa alınmadan önce, itirafçının sorgulanması, Kaymazlar'ın yanında bulunan silahların araştırılması için savcılığa yazı gönderdiği ortaya çıktı. 
Kızıltepe Başsavcılığı'nın fezlekesi üzerine Mardin Başsavcılığı, 4 polis hakkında "meşru müdafaa sınırını aşarak adam öldürme" suçundan dava açtı. İddianamede, operasyonun itirafçı Halil İbrahim Öztürk'ün verdiği bilgi üzerine düzenlendiği anlatıldı. 

Savcılık onu dinledi 
Ancak Dönmez'in 24 Kasım 2004'te Kızıltepe Başsavcılığı'na gönderdiği yazı, hem itirafçının operasyon sonrası yakalandığını, hem de kendisini kapsayan soruşturmanın seyrinde etkili olduğunu açığa çıkardı. Dönmez, Ahmet - Uğur Kaymaz'ın yanında bulunan silahların incelenmesini istedi. Açığa alınan Dönmez'in gösterdiği yoldan giden savcılık, Ahmet Kaymaz'ın yanındaki Kalaşnikov'un Mardin'de geçen ağustosta 4 polisin yaralandığı saldırıda kullanıldığını saptadı. Öztürk'ün ilk beyanları, iddianameye yanlış biçimde "operasyondan önce alınmış" gibi girdi. Savcılık, hakkında takipsizlik kararı verdiği Dönmez'in, suç oluşturan bir emir vermediğini kaydetti. 


</TEXT>
</DOC>
