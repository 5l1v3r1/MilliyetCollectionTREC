<DOC>
<DOCNO> 303604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun10.html </URL>
<DATE> 2005/01/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Zarkavi Irak'ta yakalandı iddiası 
</HEADLINE>
<TEXT>

     DUBAİ DHA 

      IRAK'ta çok sayıda intihar saldırısı ve yabancı rehinenin öldürülmesinin sorumluluğunu üstlenen Tevhid ve Cihad örgütünün lideri Ebu Musab El Zarkavi'nin Irak'ta yakalandığı iddia edildi. 
     Birleşik Arap Emirlikleri'nden yayımlanan El Bayan gazetesinin Kürt kaynaklara dayandırarak dün verdiği habere göre, ABD'nin şu sıralar en çok aradığı isim olan ve başına 10 milyon dolar ödül koyduğu Zarkavi Irak'ta yakalandı. Gazetenin Bağdat muhabiri, Saddam Hüseyin'in yakalandığını ilk ortaya atan Kürt radyosunun da El Zarkavi'nin yakalandığını duyurduğunu belirtti. El Kaide'nin Irak operasyonlarından sorumlu olan olan Zarkavi'nin yakalanmasıyla ilgili olarak henüz resmi bir açıklama yapılmadı. 
     38 yaşındaki Ürdün asıllı Zarkavi'nin Tevhid ve Cihad'ı, Irak'ta koalisyon güçlerine en fazla direniş gösteren terör örgütü durumunda. El Kaide bağlantılı örgütün başta Felluce olmak üzere Irak'ın çeşitli kentlerinde 50-500 militandan olaşan hücrelere bölündüğü belirtiliyor. Örgüt özellikle aralarında Türklerin de bulunduğu yabancıların başlarını kestikten sonra 'infaz' görüntülerini internet ve haber kanallarına göndererek adını duyurmuştu. 
     
</TEXT>
</DOC>
