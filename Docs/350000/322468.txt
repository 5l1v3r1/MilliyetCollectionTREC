<DOC>
<DOCNO> 322468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun37.html </URL>
<DATE> 2005/03/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Rusya Gürcistan'dan en erken 4 yılda çekilir 
</HEADLINE>
<TEXT>

     Rusya Savunma Bakanlığı üst düzey yetkilisi General Anatoli Mazurkeviç, Rusya'nın Gürcistan'daki üslerden en erken 3 ya da 4 yılda çekileceğini söyledi. 
     Askeri işbirliği dairesi başkanı Mazurkeviç, Gürcistan'daki üslerden çekilmek için 3-4 yıla ihtiyaç olduğunu belirterek, ''Bu Savunma Bakanlığı'nın resmi tavrıdır ve bu tavrı ileride yapılacak Rus-Gürcü istişareleri sırasında da savunacağız'' dedi. 
     Gürcistan Cumhurbaşkanı Mihail Saakaşvili, dün ülke topraklarında yabancı ülkelere ait üs kalmayacağını söylemiş, Rus üslerinin boşaltılması konusunda bugüne kadarki düşüncelerinin açık olduğunu belirterek, bu süreçte uluslararası yasal haklarını sonuna kadar koruyacaklarını kaydetmişti. 
     Rus üslerinin boşaltılması sürecine ilişkin olarak mayısa kadar nasıl bir anlaşma sağlanacağını beklemeleri gerektiğini bildiren Saakaşvili, aksi halde gerekli adımları atacaklarını, üslerin eski Sovyetler Birliği döneminden kaldığını söylemiş ve ''Gürcü topraklarında hiçbir yabancı ülkenin üssü olmayacak'' demişti. 
     Gürcistan, üslerin boşaltılması sürecine ilişkin Rusya'dan mayısa kadar takvim belirlemesini istiyor. 
     Rus üslerinden biri Gürcistan'ın güneyindeki Ahalkalaki'de, diğeriyse Karadeniz kıyısında Acara özerk bölgesinin başkenti Batum'da bulunuyor. 
     
</TEXT>
</DOC>
