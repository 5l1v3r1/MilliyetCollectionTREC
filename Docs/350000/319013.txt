<DOC>
<DOCNO> 319013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/yazar/tamer.html </URL>
<DATE> 2005/02/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Gönüllüler tımarhanesinden davet var 
</HEADLINE>
<TEXT>

Açık Radyo bağımsız, özgür, özgün ve muhalif bir ses olarak hep yanınızda olsun istiyorsanız, bedava yayını biraz para vererek dinlemeye ne dersiniz 

Geçen yıl Açık Radyo "bağımlısı" 2250 kişi, kamusal yani bedava bir yayını cebinden para vererek dinlemiş. Kimi her hafta yayınlanan yarım saatlik bir programa sadece tek seferlik, kimi 1 aylığına, kimi 1 yıllığına bireysel sponsor olmuş. 50 YTL verebilenin de, 500 YTL verenin de ismi, programın başında ya da sonunda zikredilmiş. 1 saatlik sponsorluk bedeli 100 YTL. 
Hepsinin faturaları kesilen, RTÜK payları ödenen ve tamamen yasal olarak gerçekleştirilen bu ilk "kişisel sponsorluk" uygulaması sonunda Açık Radyo'nun ayda 50 bin dolar olan rutin giderlerinin 2,5 ay süreyle karşılanabilmesi mümkün olmuş. 

94.9 sizi çağırıyor 
Yayın politikasından hiç taviz vermeyen Açık Radyo, kuruluşunun 10. yılında ayaklarını yere daha sağlam basmak için bizleri "Açık Radyo dinleyicisini arıyor" kampanyasının dün başlayan ikincisine katılmaya çağırıyor. 
Etik gereği haber ve yorum programlarına sponsor almıyorlar. Dolayısıyla her gün tutkuyla dinlediğim Açık Gazete'nin Ahmet İnsel, İlkay Sunar, Ayşe Buğra, Çağlar Keyder ve Hasan Ersel gibi birbirinden değerli yorumcularına nafile yere sponsor olmaya kalkışmayın. 
Açık Radyo Genel Yayın Yönetmeni Ömer Madra'nın gönüllüler tımarhanesi olarak nitelediği 637 programcıdan göz koyduğunuz biri varsa, maddi gücünüze göre bir ya da birkaç kereliğine destek olun, tercih yapamıyorsanız sizin isminizin hangi programla eşleştirileceğine Açık Radyo karar versin. 
RTÜK'ün 1,5 aylık çabalar sonucu ikna edildiği, belki dünyada bile örneği olmayan bu sponsorlukla ilgileniyorsanız, bugünlerde 94.9'a zaman zaman kulak vermenizi salık veririm 

Dinleyici ne diyor 
Açık Radyo, k h en mikro ve yerel zenginlikleri, bilinmeyen kültürleri kulağımıza fısıldadı, k h evrensel düzeyde insanın insana, güçlünün zayıfa ve insanın doğaya tahripk r saldırganlığına gürledi. Açık Radyo'yu hep "Dur bakalım, olan bitenin arka bahçesinde neler var, gerçekte olan biten ne " merakıyla açtım, içimin sesi olarak dinledim, öğrendim. En kritik toplumsal alt üst oluşlarda, krizlerde "Biz sivil toplum olarak ne yapıyoruz, yapacağız, yapmalıyız" sorusuna yeni açılımlar bulacağımı bilerek dinledim. 
Erdoğan Kahyaoğlu 

Açık Gazete'yi dinlediğim sabahlar güne ya yaşlı gözlerle ya da dehşetle başlıyorum. Bunun için teşekkür etmek çok garip ama, size teşekkür etmek istiyorum. Israrla üzerinde durduğunuz konular hep o kadar isabetli ki... 
Rana Berk 

Açık Akademia 
Ben çevreme Açık Radyo'dan bahsederken, Açık Akademia derim. Umarım, bu meziyetinizi hiçbir zaman yitirmezsiniz. 
Said Polat 

Size vermiş olduğumuz azıcık desteğin, karşılığında almakta olduğumuz güzelliklerin yanında lafı bile olamaz. Yeter ki siz, bir nirengi noktası olarak orada olmaya devam edin. 
Lale Moralı 

Öğleden sonraları internetten radyonuzu dinliyoruz. Radyoculuk konusunda çok ileri olan İspanya'da bile Açık Radyo gibi özenli programlar yapan bir radyo istasyonu yok. 
Madrid'den Cafer 

Açık Radyo'ma teşekkür etmek istedim. Akıllı, sağduyusuna her zaman güvenebileceğim, sağlam ve cömert bir arkadaş gibi hep oradaydın ne zaman arasam. Ama asıl teşekkürüm, sevdiğim ve önemsediğim radyomun, tam da benim sevdiğim haliyle, bağımsız, temiz bir ses olarak yaşamasına katkıda bulunma fırsatını verdin bana. Beni yanına aldın, kendine kattın. Eksik olma. 
Demet Hakman 



</TEXT>
</DOC>
