<DOC>
<DOCNO> 332751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonyas21.html </URL>
<DATE> 2005/04/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kerem ile Aslı aşkı yeniden film oluyor... 
</HEADLINE>
<TEXT>

     TRT için hazırlanan ''Kerem ile Aslı'' isimli 90 dakikalık televizyon filminin çekimleri, Aksaray'da başladı. 
     Filmin oyuncuları, Aksaray Aratol Otel'de düzenlenen tanıtım kokteylinde biraraya geldi. 
     Aksaray Valisi Hüseyin Avni Coş, tanışma kokteylinde, film ekibiyle sohbet ederek film hakkında bilgi aldı. Halk hikayelerinin genç kuşaklara aktarılmasının büyük önem taşıdığını belirten Coş, bu tür filmlerin, genç kuşaklarla eski kültürü buluşturması açısından önemli yapımlar olduğunu ifade etti. 
     Anadolu halk hikayelerinden biri olan Kerem İle Aslı'nın aşkının anlatılacağı filmin çekimlerinin, Güzelyurt İlçesi ile Sultanhanı, Ihlara, ve Selime beldelerindeki tarihi mekanlarında yapılacağı, ayrıca bu filmde Aksaraylılardan seçilecek oyuncu ve figüranların da rol alacağı bildirildi. 
     Yönetmenliğini Aydın Sayman'ın yaptığı filmde, Pelin Batu, Kerem Can, Murat Soydan, Aysun Güven gibi oyuncular rol alıyor. 
     
</TEXT>
</DOC>
