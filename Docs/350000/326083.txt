<DOC>
<DOCNO> 326083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/guncel/axgun01.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargı Milliyet haklı 
</HEADLINE>
<TEXT>


Yargıtay - MİT - Çakıcı skandalının ortaya çıkarılmasından sonra Milliyet'e dava açan eski Yargıtay Başkanı Özkaya'nın 80 bin YTL'yi bulan tazminat talepleri ilk 2 davada reddedildi 

ANKARA Milliyet 

Yargıtay-MİT-Alaattin Çakıcı ekseninde gelişen olayları duyurduktan sonra eski Yargıtay Başkanı Eraslan Özkaya'nın açtığı çok sayıda tazminat davasına hedef olan Milliyet, ilk sonuçlanan 2 davada haklı bulundu. Mahkeme 2 davada yazar, karikatürist, sorumlu müdür ve muhabirlerden toplam 80 bin YTL tazminat isteyen Özkaya'nın talebini reddetti. 
Milliyet, Çakıcı'nın yurtdışına kaçabilmek için Yargıtay'daki dosyasını geciktirmek amacıyla çeşitli yollar aradığını, aynı dönemde MİT Dış Operasyonlar Dairesi Başkan Yardımcısı Kaşif Kozinoğlu'nun, Özkaya ile dosyanın geciktirilmesi konusunda görüşmeler yaptığını yazdı. 
Özkaya'nın açtığı davalardan ikisini görüşen mahkeme, tazminat talebini reddetti. Mahkeme, gerekçeli kararını ilerleyen günlerde açıklayacak. Özkaya'nın kararları temyiz etmesi halinde son sözü Yargıtay söyleyecek. 

Karikatüre de dava 
Eski Yargıtay Başkanı Özkaya, tazminat talebinin reddedildiği ilk davada belgelere dayanan şu haber ve yorumları "kişilik haklarına saldırı" olarak nitelendirmişti 
Milliyet Ankara Temsilcisi Fikret Bila'nın Yargıtay Başsavcısı Nuri Ok'la yaptığı söyleşi.Milliyet Murahhas Üyesi Mehmet Y. Yılmaz'ın "Meşalemiz Aydınlatıyor" yazısı.Yazar Can Dündar'ın "Sır ve Foya" başlıklı yazısı.Muhabirler Tolga Şardan ve Gökçer Tahincioğlu'nun, Özkaya'nın Milas'taki villasının tadilatı için birlikte malzeme aldığını açıkladığı isimlerin Çakıcı'nın yurtdışına kaçışına ilişkin haklarında soruşturma açılan kişiler olduğuna yönelik, "Malzemeciler tanıdık çıktı" başlıklı haberi.Yazar Taha Akyol'un "Yargı bağımsızlığı ve Adalet Bakanlığı" başlıklı yazısı.Ercan Akyol'un karikatürü.Kendi ağzından yazılan "Hiçbir gayri hukuki durumum yok" şeklindeki açıklaması. 

Özkaya'ya ret 

Özkaya, tazminat talebinin reddedildiği ikinci davada da, muhabirler Tolga Şardan ve Gökçer Tahincioğlu'nun haberlerinin "kişilik haklarına saldırı niteliğinde olduğunu" iddia etti. 

Basında güven 

Özkaya'nın avukatı Fevzi Coşkun, dava dilekçesinde, "Milliyet, ortada bir şey yokken karalama, yargısız infaz yapmaya programlanmıştır. O kadar olay varken Milliyet günlerce bu konu üzerinde yayın yapmış, müvekkilimin sağlığının bozulmasını başarmışlardır" ifadelerini kullandı. Gazetemiz avukatı Şahin Mengü ise, "Milliyet hiç kimsenin yönlendirmesi ile haber yapmaz. Onun şiarı 'Basında güven'dir. Her demokratik ülkede üst düzey bir yargı mensubunun bir istihbarat teşkilatı görevlisiyle ilişkisi haberdir" görüşünü dile getirdi. 


</TEXT>
</DOC>
