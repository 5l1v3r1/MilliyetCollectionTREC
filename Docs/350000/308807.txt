<DOC>
<DOCNO> 308807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun03.html </URL>
<DATE> 2005/01/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Rumlar, KKTC'deki malları için 'Avrupa tutuklama emri' çıkarıyor 
</HEADLINE>
<TEXT>

     Güney Kıbrıs Rum yönetimi, elinde eski Rum malı bulunduran Kıbrıslı Türkleri, İngilizleri, Almanları ve diğer Avrupa Birliği AB üyesi ülke vatandaşlarını ''Avrupa Tutuklama Emri''yle tutuklama yolunu açacak bir yasal düzenleme yapmaya hazırlanıyor. 
     Rum basınında yer alan haberlere göre, KKTC'deki eski Rum malı bulunduranların ''Avrupa tutuklama emriyle'' tutuklanmasını öngören yasa önerisi, Rum Meclisi'ne sunuldu. 
     Rum gazeteleri, ''Rum Meclisi'nin, AB üyesi ülkeler arasında 'Avrupa Tutuklama Emri ve Arananların İadesi' prosedürlerine ilişkin yaptığı yasal düzenlemenin uygulamaya konulabilmesi için, Rum ceza yasasının bugün öngördüğü cezaların 6 ay hapis ve 400 Kıbrıs Lirası KL para cezasından, 2 yıl hapis ve 5 bin KL para cezasına yükseltmesi gerektiğini'' yazdı. 
     Cezaların artırılmasına ilişkin yasa değişikliği önerisi, Birleşik Demokratlar Hareketi EDİ Milletvekili Andrulla Vasiliu tarafından Rum Meclisi'ne sunuldu ve Rum Meclisi Hukuk Komitesi'nde görüşüldü. Konunun siyasi boyutu olduğu gerekçesiyle görüşme basına kapalı yapıldı. 
     Rum Meclis Hukuk Komitesi Başkanı Yonas Nikolaos, yaptığı açıklamada, ''Yasa tasarısının, Kıbrıslı Rumlara ait malların 'yasadışı işgaline' ilişkin her durumu kapsayacağını'' söyledi. 
     Rum siyasi partiler de konuya ilişkin görüşlerini belirtmeye çağrıldı. 
     
     LOİZİDU'NUN AVUKATI YORUMLADI 
     Titina Loizidu'nun avukatı Ahilleas Dimitriadis, Güney Kıbrıs Rum yönetiminin, ''elinde eski Rum malı bulunduran Kıbrıslı Türkleri ve bütün AB vatandaşlarını tutuklamak'' amacıyla ''Avrupa Tutuklama Emri'' çıkarmak için yaptığı yasal hazırlığın, KKTC Cumhurbaşkanı Rauf Denktaş'ın mal mübadelesi önerisine götürecek siyasi sonuçları olabileceğini söyledi. 
     Dimitriadis, Fileleftheros gazetesine yaptığı açıklamada, Rum yönetiminin bu yöndeki çabalarını yorumladı. Dimitriadis, ''bunun yabancılar üzerinde caydırıcı olabileceğini, ancak Kıbrıslı Türklerin dava edilmesi durumunda siyasi sonuçlar doğurabileceğini'' belirtti. 
     ''Bu çabanın, mal sahibi Rumlar tarafından yabancılara karşı açılacak bireysel davalarla 'Kıbrıs'ta mahkeme kararı alınıp, kararı yabancıların kendi ülkelerindeki mülkleri üzerinde uygulatma hedefiyle başladığını'' kaydeden Dimitriadis, şu iddialarda bulundu 
     ''Kararın icrası metodu, birinin, başka bir Avrupa ülkesinde bulunan diğerine para borcu olması gibi klasik bir metottur. Dolayısıyla AB'ye üye ülke olarak 'Kıbrıs'ın herhangi bir kaza mahkemesinden ilgili kararın alınmasından sonra, bu karar, Avrupa kararı olarak diğer Avrupa ülkesinde icra edilecek. Ve aleyhlerine mahkeme kararı alınan bu kişiler ülkelerinde mal sahibi iseler, bu malları, karar temelinde borçlarına karşılık alınacak.'' ''Ancak bu meselenin, pek çoğunun düşünmediğine inandığım siyasi uzantıları da vardır'' diye konuşan Dimitriadis, şunları kaydetti 
     ''Yabancılar aleyhine dava açılabileceği gibi, aynı şekilde, tasarrufunda Kıbrıs Rum malı bulunduran Kıbrıslı Türkler aleyhine de dava açılabilecek. Bu konuda da mahkeme kararı alınacak. Ancak kararın icrası için davalının malı nerede bulunacak Aleyhine mahkeme kararı alınan Kıbrıslı Türk'ün 'özgür bölgelerde' Güney Kıbrıs'ta malı olması durumunda, kararın icrası için Türk Malı Vasiliği'ne başvurulacak. Vasilik ne yapacak Normal olarak, kararı yerine getirmesi gerekir. Peki bu mülkte Kıbrıslı Rum göçmenler oturuyorsa ne olacak Veya bunu kitlesel hale getirirsek ve bütün Kıbrıslı Türkler aleyhine mahkemeden icra kararı alırsak bu KKTC Cumhurbaşkanı Denktaş'ın bunca yıldır bize önerdiği mal mübadelesi de olmayacak mı Belki de nasıl ilerleyeceğimiz konusunda düşünmemiz gerekir. Ancak sonuçta konu, kişilerin, mülklerinin kaderini kendi ellerine almaya karar vermelerine bağlıdır.'' 
     
     ERCAN HAVAALANI'NIN ARAZİSİ 
     Fileleftheros gazetesi, KKTC'nin Ercan Havaalanı'nın üzerine kurulu olduğu arazinin yaklaşık 200 Rum mal sahibi bulunduğunu ve KKTC'nin söz konusu araziyi, bu kişilerin izni olmadan kullandığını yazdı. 
     Bu konuda Türkiye'nin de ''sorumlulukları'' bulunduğunu savunan gazete, KKTC'ye doğrudan uçuş yapılması olasılığına ilişkin tartışmalar nedeniyle doğrudan uçuş yapacak olan havayolları şirketleri ve doğrudan uçuş konusunda siyasi karar alacak olan ülkeler konusunun da gündeme geldiğini kaydetti. 
     Loizidu'nun avukatı Ahilleas Dimitriadis, bu konuyla ilgili olarak da şu iddiada bulundu 
     ''Yabancı havayolu şirketleri Ercan Havaalanı'nı kullanmaları durumunda, medeni hukuk suçu işlemiş olacak. Yani birisinin malını, iznini almadan kullanmış olacak. Bu suçla ilgili olarak Güney Lefkoşa Kaza Mahkemesi'nde dava açılabilir. Şirket aleyhine tazminat davası açılabilir.'' ''Yabancı bir devletin doğrudan uçuş için Ercan'ı kullanması durumunda ne olacağın''a ilişkin bir soruya karşılık, Ahilleas Dimitriadis, şunları söyledi 
     ''Ülkeler, doğrudan uçuş başlatma kararı alırlarsa, o zaman konu öncelikle o devleti ilgilendirecek. 'Kıbrıs Cumhuriyeti' konuyu üstlenmezse, etkilenen vatandaş, mülküne zarar veren ülke aleyhine hareket etmelidir.' 
     
</TEXT>
</DOC>
