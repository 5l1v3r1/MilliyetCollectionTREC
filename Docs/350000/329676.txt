<DOC>
<DOCNO> 329676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonsiy14.html </URL>
<DATE> 2005/04/02/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
AKP'den Mumcu'ya yanıt .. 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, ANAP Genel Başkanlığı'na seçilen Erkan Mumcu'nun AK Parti aleyhinde söylediği sözlere karşılık, ''Sayın Mumcu'nun edep seviyesi oldukça düşük'' dedi. 
     Fırat, AK Parti 4. İstişare ve Değerlendirme Toplantısı'nın yapıldığı Kızılcahamam Asya Termal Otel'de, ANAP Genel Başkanlığı'na seçilen Erkan Mumcu'nun AK Parti aleyhindeki sözlerine yanıt verdi. 
     Fırat, gazetecilere yaptığı açıklamada, Mumcu'nun ANAP Kongresi'nde yaptığı konuşmayı izlediğini belirterek, ''Bir insanın, özellikle bir siyasetçinin hırsının, aklının ötesine geçtiği zaman hangi durumlara düşeceğini ibretle izledim'' dedi. 
     Mumcu'ya yanıt verip vermeme konusunda uzun süre düşündüğünü belirten Fırat, sözlerini şöyle sürdürdü 
     ''Cevap vermem ancak o seviyeye inmekle mümkün olabilirdi. Ancak bilahare bu cevap verilmediği takdirde bazı şeylerin kabulü anlamına geleceğini düşünerek bu açıklamayı yapıyorum. Sayın Mumcu AK Parti'den ayrıldıktan sonra vermiş olduğu beyanatta iki noktanın altını çizdi. Birincisi 2.5 yıldır görev yapmış olduğu AK Parti'de kendisini yabancı hissettiğini, ancak buna rağmen AK Parti'nin başarılı bir hükümet yürüttüğünü söylemişti ve bu istikrarı bozmamak için elinden gelen gayreti göstereceğini belirtmişti. Ancak aradan çok kısa bir süre geçmesine rağmen hırsı maalesef bu sözleri tutmasına yetmedi. 
     Söylemiş olduğu her söze teker teker cevap vermeyi doğru bulmuyorum. Çünkü Türkiye'de daha evvel tarihin karanlıklarına gömülmüş olan siyasetteki seviyesizliğin bir kez daha hortlamasına sebep olmak istemiyorum. Ancak orada sormuş olduğu bir sual vardı. CHP'den AK Parti'ye geçen milletvekillerinin ne karşılığında geçtiğini soruyor. Bunun çok kısa bir cevabı var. Sayın Mumcu ANAP milletvekili olarak partisinden istifa edip AK Parti'den ne almışsa diğer milletvekilleri de onu almıştır. Eğer orada ifade ettiği gibi bu konuda kendisinin aldığından başka bir şey alındığı iddiasında ise ve bu iddiasını eğer topluma deklare etmezse bunun ne anlama geldiğini halkımızın takdirine arz ediyorum. Ancak şunu söylemek isterim ki artık öyle bir dönem yaşıyoruz ki Sayın Mumcu'nun edep seviyesi oldukça düşük. Bugüne kadar siyaset literatüründe pek yer almayan kelimeleri ifade ederek belki ANAP Genel Başkanı olabilir fakat Türkiye'de hiçbir şekilde iktidar olamaz ve vatandaşlarımız bunun cevabını ilk seçimde oylarıyla vereceklerdir'' Fırat, ''Mumcu'nun sözleri karşısında hukuki yola başvurup başvurmayacakları'' sorusuna ise ''konuyu inceleyecekleri'' yanıtını verdi. Fırat, yasal bir gereklilik varsa bu yola başvurulabileceğini söyledi. 
     
</TEXT>
</DOC>
