<DOC>
<DOCNO> 344901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/siyaset/siy01.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk yerine, SP bayrağı astılar 
</HEADLINE>
<TEXT>


Saadet Partisi Burdur Merkez İlçe Kongresi'nde Atatürk posteri kaldırılarak yerine parti bayrağı asıldı. Poster, bir panonun arkasına atıldı 

MUSTAFA ARSLAN Burdur DHA 


Saadet Partisi Burdur Merkez İlçe Kongresi'nin yapıldığı düğün salonundaki Atatürk posteri, kongre öncesi partililerce kaldırıldı. Posterin yerine daha sonra parti bayrağı asıldı. 

Sadece Kutan resmi 
Partililer, harem-selamlık bir düzen içinde otururken, divan üyelerinin arkasında bulunan panodaki bez Atatürk posteri, panonun arkasına atıldı. Posterin yerine de Saadet Partisi bayrağı asıldı. Salonda sadece Genel Başkan Recai Kutan'ın fotoğrafı yer aldı. Genel Merkez yöneticilerinin hiçbirinin katılmadığı Genel Kurul'da, parti müfettişi Süleyman Aslan, az sayıdaki partiliye hitap etti. Aslan şunları söyledi "Bizim yasalarımızda '12 yaşına kadar hiçbir fert dinini öğrenemez ancak ilköğretim okulunu bitirdikten sonra dini ile ilgili bir kursa katılma hakkını elde eder' denilmektedir. Hiçbir ülkenin anayasası veya kanunlarında böyle bir madde yoktur. Atalarımız Çanakkale'de destan yazdı, 'Çanakkale geçilmez' diye yazdırdı. 
Bugün yüz binlerce Türk şehidinin yattığı yerlerde sabah ayinleri yapılıyor. Biz de Viyana'da şehit verdik, hadi gidin, oradaki şehitlerin yattığı mek nlarda tören yapın. Ancak yaptırmazlar. Onlar ülkesine de dinine de sahip." 


</TEXT>
</DOC>
