<DOC>
<DOCNO> 349308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun38.html </URL>
<DATE> 2005/06/06/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Hadley Türkiye-ABD ilişkileri için savaşmalıyız 
</HEADLINE>
<TEXT>

     Amerikan Türk Konseyi ve Türk-Amerikan İş Konseyi'nin 24'üncü yıllık toplantısı Washington'da başladı. 
     Toplantıya Milli Savunma Bakanı Vecdi Gönül, Genelkurmay İkinci Başkanı Orgeneral İlker Başbuğ, Türkiye'nin Washington Büyükelçisi Faruk Loğoğlu ve ABD'nin Ankara Büyükelçisi Eric Edelman katılırken, açılış konuşması, ABD Ulusal Güvenlik Danışmanı Stephen Hadley tarafından yapıldı. 
     Hadley, konferansın açılış konuşmasında, Türk-Amerikan ilişkilerinin son aylarda özellikle zorlu bir dönemden geçtiğini ve bu durumun, bazı gözlemcilerin, iki ülke çıkarlarının artık örtüşmediği yönünde yorumlarına neden olduğunu söyledi. Stephen Hadley, Türk-Amerikan ilişkilerinin, Soğuk Savaş dönemi sonrasında olduğundan çok daha önemli olduğunu belirterek, ilişkilerin ''yeniden inşa edilmesi'' gerektiğine işaret etti. 
     Stephen Hadley, ''Türkiye demokratik, piyasa ekonomisine dayalı, hoşgörülü bir toplum oluşturdu. Bölgede pek çok devlet Türkiye'ye, esin veren bir örnek olarak bakıyor. Bu ülkelere demokrasi yolunda yardımcı olmak, Türkiye'nin sorumluluğu dahilinde'' diye konuştu. Hadley, bölgede özgürlükten ''nefret eden'', diktatörlerin elindeki halklara karşı ABD'nin ve Türkiye'nin farklı rollerini oynaması ve kazanması gerektiğini söyledi. 
     Hadley, Türk-Amerikan ilişkileri açısından da önemli bir mesaj vererek, ''ilişkiler için savaşmalıyız. Türkiye'nin Amerikalı dostları, kamuoyu önünde ilişkilerin önemini ayağa kalkıp savunmalı. Aynı şekilde ABD'nin Türk dostları da, ilişkilerimizi kamuoyu önünde açıkça savunmalı'' dedi. 
     ABD Ulusal Güvenlik Danışmanı Hadley, ABD'nin hedefleri arasında Türkiye'yi de içine alan ''bütünleşmiş'' bir Avrupa, birleşmiş bir Kıbrıs ve demokratik bir Ortadoğu'nun bulunduğuna ve Türkiye ile bu ajandayı paylaştığına işaret etti ve ''umarım ATC'nin bu konferansı, ilişkilerin yeniden inşa edilmesine katkıda bulunacak'' dedi. 
     Büyükelçi Loğoğlu da konuşmasında, Türk-Amerikan ilişkilerinin ekonomik boyutuna değindi ve Türkiye'deki siyasi istikrarla Avrupa Birliği yolunun, mevcut ekonomik başarıyı getirdiğini kaydetti. 
     Loğoğlu, Türkiye ve ABD'nin, geleceği şekillendirme yönünde hem stratejik hem de ekonomik kapasitesi bulunduğunu ve iki ülkenin, terörizmle mücadele, anti-Semitizmle mücadele, kitle imha silahlarının yayılması, doğal felaketlere karşı mücadele gibi konularda işbirliğinin önemli olduğunu söyledi. 
     
     BÜYÜKELÇİ EDELMAN 
     ABD'nin Ankara Büyükelçisi Eric Edelman da konuşmasında, Hadley ile yan yana uzun süre çalışma imkanı bulduğunu ve ABD Ulusal Güvenlik Danışmanı'nın, Türk-Amerikan ilişkilerine kendini adamış birisi olduğunu söyledi. Senato tarafından onaylandığı takdirde, ABD Savunma Bakan Yardımcılığı görevini alacağını hatırlatan Edelman, kendisinin de bu göreve geldiğinde Türkiye'nin bir dostu olarak, Hadley gibi Türk-Amerikan ilişkileri için kararlılıkla çalışacağını ifade etti. 
     İlişkilerde son dönemde bazı iniş-çıkışlar yaşandığını belirten Edelman, Türkiye'nin ekonomik ve siyasi reformlarını övdü. IMF programının tamamlanmasının da ''Türkiye tarihinde bir ilk'' olduğuna işaret eden Edelman, bu konuda hükümetin, zorlu ekonomik politikaları uygulayarak takdire değer bir iş yaptığını kaydetti. 
     AB'nin Kopenhag kriterlerinin, Türkiye'nin reformlarına katkıda bulunduğunu belirten Edelman, Türkiye'ye müzakerelerin başlaması tarihi verilmesini de, ''başlangıcın sona ermesi'' olarak niteledi. 
     Türkiye'nin, PKK terör örgütü tehdidiyle yeniden yüz yüze kaldığını belirten Edelman, bu yönde ABD'nin de, çabalarını artırması gerektiğini söyledi. AB yolunda reformların devam etmesinin önemine işaret eden Edelman, Türk-Amerikan ekonomik ilişkilerinin de stratejik ilişkiler düzeyine getirilmesi gerektiğini kaydetti. Edelman da, Hadley'nin verdiği mesaj gibi, her iki ülkenin de, kamuoyu önünde, Türk-Amerikan ilişkilerinin önemini vurgulayan güçlü açıklamalar yapmasının çok önemli olduğunu söyledi. 
     Edelman, bu yönde her iki ülkenin de kendi halklarını eğitici kampanyalar düzenlemesinin iyi olacağını kaydetti. 
     ATC konferansının, Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül, Hazineden sorumlu Devlet Bakanı Ali Babacan, Milli Savunma Bakanı Vecdi Gönül ve Genelkurmay İkinci Başkanı Orgeneral İlker Başbuğ'un ziyaretine denk gelmesinin iyi bir tesadüf olduğunu söyleyen Büyükelçi Edelman, ''bizi ayıranlardan daha çok birleştiren unsurlar var'' dedi. 
     
</TEXT>
</DOC>
