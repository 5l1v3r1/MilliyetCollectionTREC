<DOC>
<DOCNO> 334259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonspo09.html </URL>
<DATE> 2005/04/17/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İstanbulspor 1 - Gençlerbirliği 3 
</HEADLINE>
<TEXT>

     Birinci Süper Lig'de yapılan maçta Gençlerbirliği, deplasmanda İstanbulspor'u 3-1 yendi. 
     4. dakikada sağdan Abdullah'ın kullandığı serbest atışta, doğrudan kaleye giden topu Ömer yumruklayarak kornere çeldi. 
     9. dakikada bu kez Faruk'un sağdan kullandığı serbest vuruşta, falsolu olarak kaleye yönelen topu, Ömer parmaklarıyla son anda dokunarak kornere gönderdi. 
     12. dakikada sağdan Sertan'ın ortasında, arka direkte topla buluşan Kerem, pasını ön direkte uygun durumdaki Mehmet'in önüne indirdi. Bu oyuncu da boş kaleye meşin yuvarlağı gönderdi 1-0. 
     20. dakikada Sertan'ın pasıyla topla buluşan Mustafa'nın ceza alanına girmeden yaptığı sert vuruşta, meşin yuvarlak direğin hemen dibinden auta gitti. 
     29. dakikada sağdan Faruk'un kullandığı köşe atışında, altıpas içinde iyi yükselen Yalçın, şık bir kafa vuruşuyla topu ağlara göndererek eşitliği sağladı 1-1 
     39. dakikada hızla atağa çıkan İstanbulspor'da, Musa'nın sağ çaprazda ceza alanına girmeden yaptığı aşırtma vuruşta, top üst direğe çarparak auta gitti. 
     Kalan dakikalar başka gol getirmedi ve ilk yarı 1-1'lik eşitlikle sona erdi. 
     
     İKİNCİ YARI 

     54. dakikada sağdan çalımlarla hızla çıkan Sertan'ın ceza sahası içinde yerden pasında topun üzerinden Musafa atlarken, arka direkte Mehmet kaleci ile karşı karşıya kaldı ve şık bir vuruşla Oğuz'un solundan meşin yuvarlağı ağlara gönderdi 2-1 
     61. dakikada İstanbulspor'da Yordanov'un ceza sahası içinde yaptığı çok sert vuruşta, meşin yuvarlak üst direğe çarparak auta gitti. 
     68. dakikada soldan Aytekin'in ortasında ceza sahası içinde Yordanov kafayla indirdiği topu, Gençlerbirliği defansında Ayman sektirince Musasa meşin yuvarlağı önünde buldu, ancak bu oyuncu müsait durumda kötü bir vuruş yaparak önemli bir fırsattan yararlanamadı. 
     74. dakikada Sertan'ın uzun taç atışında altı pas çizgisi önünde topla buluşan Skoko'nun sert vuruşunda, kaleci Oğuz tokatlayarak meşin yuvarlağı kornere çeldi. 
     76. dakikada Ali'nin ceza sahası sol çaprazında kullandığı sert serbest vuruşta, kaleci Oğuz topu tokatlayarak kornere gönderdi. 
     83. dakikada soldan Abdullah'ın kullandığı serbest vuruşta, ceza sahası içinde tam bir karambol oluşurken, yakın mesafeden Mehmet'in vuruşunu kaleci Ömer son anda uzanarak tokatlayabildi ve pozisyonun sonunda Gençlerbirliği defansı tehlikeyi uzaklaştırdı. 
     86. dakikada İstanbulspor defansını hazırlıksız yakalayan Gençlerbirliği, sol kanattan Sertan ile hızla kontratağa çıktı. Bu oyuncu ceza sahasına girer girmez pasını müsait durumdaki Mustafa'ya gönderdi. Mustafa arka direkte müsait durumda topu kaleye gönderdi, ancak meşin yuvarlak kaleci Oğuz'dan döndü. 
     89. dakikada Skoko'nun pası sonrasında çalımlarla ceza sahasına doğru ilerleyen Sertan, kaleci Oğuz'un da açılmasından faydalanarak, aşırtma bir vuruşla topu ağlara gönderdi 3-1 
     Karşılaşma Gençlerbirliği'nin 3-1 üstünlüğü ile sona erdi. 
     
     KÜNYE 

     

Stat Zeytinburnu. Hakemler İsmet Arzuman xx, Baki Tuncay Akkın xxx, İbrahim Albayrak xxx. İstanbulspor Oğuz xx, Serhat xx, Yalçın xx, Saffet x Dk. 63 Güven x , Abdullah xx, Cem x, Aytekin xx, Yordanov xx, Faruk x, Musasa x, Musa xx Dk. 71 Mehmet x . Gençlerbirliği Ömer xx, Erkan xx, El Saka xx Dk. 78 Baki x , Ümit xx, Uğur x Dk. 46 İsmail x , Mehmet xxx, Ayman xx, Skoko xx, Kerem xx Dk. 46 Ali xx , Mustafa xxx, Sertan xxx. Goller Dk. 12 ve Dk. 54 Mehmet, Dk. 29 Yalçın, Dk. 89 Sertan. Sarı kartlar Dk. 62 Skoko, Dk. 87 Sertan Gençlerbirliği , Dk. 71 Yordanov, Dk. 88 Mehmet İstanbulspor .      
     ''HAKEM ARZUMAN'IN YÖNETİMİ BİZİ ÜZDÜ'' 

     Birinci Süper Futbol Ligi'nde haftayı 3-1'lik Gençlerbirliği yenilgisiyle kapatan ve ligde kalma umutlarını azaltan İstanbulspor'da, teknik direktör Erol Tok, karşılaşmanın hakemi İsmet Arzuman'a tepki gösterdi. 
     Maçtan çok hakem İsmet Arzuman'ın gösterdiği yönetimin kendilerini üzdüğünü belirten Erol Tok, ''Böyle bir hakemle kazanmamız zaten çok zordu. Olaylar eşit gelişmedi. Bizim kadro gücümüz belli. Bir de hakemlerin yönetimi buna etki ederse kaldıramayız'' dedi. 
     Tok, Birinci Süper Futbol Ligi'nde sezon sonuna dek mücadelelerini sürdüreceklerini de dile getirerek, yarışın sürdüğünü ve ligin alt sıralarında koşulların değişmediğini söyledi. 
     
     DOĞAN ''BİZ İŞİMİZE BAKIYORUZ'' 

     Gençlerbirliği Teknik Direktörü Ziya Doğan ise ligden düşme tehlikesi yaşayan İstanbulspor'un durumunun kendilerini kesinlikle ilgilendirmediğini belirterek, ''Biz kendi işimize bakıyoruz, çıktık, oynadık ve galip geldik'' dedi. 
     Karşılaşmada sahaya yansıyan oyunun çok iyi olmadığını da ifade eden Doğan, ''Ama ben gösterilen mücadeleden ve çabadan memnunum. Zaten daha iyi bir mücadele ve oyuna saha şartları müsaade etmezdi. Zemin oldukça kötü. Birinci Süper Futbol Ligi'ne yakışmayan bir saha'' diye konuştu. 
     
</TEXT>
</DOC>
