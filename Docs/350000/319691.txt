<DOC>
<DOCNO> 319691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo32.html </URL>
<DATE> 2005/03/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Gökhan Keskin Gözlerimi açtığım camiaya döndüğüm için mutluyum 
</HEADLINE>
<TEXT>

     Beşiktaş futbol takımı antrenörü Gökhan Keskin, teknik direktör Rıza Çalımbay ile çalıştığı ve gözlerini açtığı bir camiaya döndüğü için çok mutlu olduğunu söyledi. 
     Gökhan, Beşiktaş'ın resmi dergisine yaptığı açıklamada, Çalımbay ile birlikte başarılı olacaklarına inandığını kaydederek, ''Ben bunu bir dönem yaşayacağımı hissediyordum ama bu kadar çabuk olacağını düşünmüyordum'' dedi. 
     Hedefinin sorulması üzerine Keskin, ''Şu anda benim bir görevim var ve bu görevi en iyi şekilde icra etmek için elimden gelen her şeyi yapıyorum. Kısa bir yardımcı antrenörlük hayatım var. Futbolu bıraktım İstanbulspor'da çalıştım, ardından Ankaragücü'ne, üçüncü sene de Rize'ye gittik. Gittiğimiz yerlerde başarılı olduk ve başarımız buranın kapılarını açtı. Burada da başarılı olmak için her şeyi yapacağız. Zaman geçtikçe, tek adamlığa yöneldikçe, benim de hedeflerim yükselecek'' diye konuştu. 
     Keskin, Beşiktaş'ın hedeflerinin her zaman büyük olduğunu ifade ederek, ''Gidebileceğiniz en uç noktayı hedeflemeniz lazım. Bu da Şampiyonlar Ligi şampiyonu olmak. Eskiden bunları konuşmak sadece hayaldi. Türk futbolu öyle bir yere geldi ki artık hayaller gerçek oluyor'' dedi. 
     Siyah-beyazlı taraftarlara mesaj veren Keskin, sözlerini şöyle tamamladı 
     ''Beşiktaş taraftarı, sonuna kadar takımına yüreğinden bağlı bir taraftardır. Zamanı geliyor, takımını desteklerken coşkuları en üst boyutları bile aşıyor. Beşiktaş taraftarı takımını sonuçlara göre değil de içinden geldiği, sevdiği, başarılı olmasını istediği için destekliyor. Şimdi bizim onlara karşı çok büyük sorumluluklarımız var. Çünkü onlar bizi buralara getirdiler. Ben Beşiktaşlı Gökhan olduysam, hocam Beşiktaşlı Rıza olduysa bu camia sayesinde olmuştur. Misyonumuzun ne kadar önemli olduğunun farkındayız. Sadece taraftarlarımızdan bizim isteğimiz, ricamız, başarılı olacağımıza inanarak sonuna kadar bizi desteklemeleri. Oynadığım yıllardan biliyorum, öyle bağırıyorlardı ki, Biz bu seyirci için kazanmak zorundayız diye hissediyorduk. Her şeyin fazlasını hak ediyorlar.'' 
     
</TEXT>
</DOC>
