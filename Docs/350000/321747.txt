<DOC>
<DOCNO> 321747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun02.html </URL>
<DATE> 2005/03/08/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Bush ve Chirac, Suriye'ye isteklerini yinelediler 
</HEADLINE>
<TEXT>

     Fransa Cumhurbaşkanı Jacques Chirac ve ABD Başkanı George Bush, bugün yaptıkları telefon görüşmesinde, Suriye'nin Lübnan'dan çekilmesi yönündeki taleplerini yinelediler. 
     Fransa Cumhurbaşkanlığı sözcüsü Jerome Bonnafont, hafta sonunda Suriye Devlet Başkanı Beşşar Esad'ın yaptığı açıklamaların ardından, Bush'un Lübnan'daki durumu görüşmek için Chirac'a telefon ettiğini söyledi. 
     İki liderin BM Güvenlik Konseyi'nin 1559 sayılı kararının tam olarak uygulanmasının sağlanması konusundaki kararlılıklarını ortaya koyduklarını kaydeden sözcüye göre iki lider, 1559 sayılı kararın tam olarak uygulanmasının Lübnan'daki Suriye güçlerinin çekilmesiyle sağlanacağını belirtti. 
     Almanya'da bugün Almanya Başbakanı Gerhard Schröder ile görüşen Chirac, görüşmeden sonra düzenlenen ortak basın toplantısında, Suriye'nin BM'nin 1559 sayılı kararı uyarınca askerlerini Lübnan'dan tümüyle çekmesini istediklerini belirtmişti. 
     
</TEXT>
</DOC>
