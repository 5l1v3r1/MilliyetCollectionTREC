<DOC>
<DOCNO> 302447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur09.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Soyadı, rehbere ''Taşkaya'' yerine ''Başkaya'' yazılınca... 
</HEADLINE>
<TEXT>

     ''Taşkaya'' olan soyadının telefon rehberinde ''Başkaya'' şeklinde yer alan kişi, ''kişilik haklarına tecavüz edildiği'' gerekçesiyle telekomünikasyon şirketi aleyhine tazminat davası açtı. Yerel mahkeme, şirketi tazminata mahkum etti. 
     Temyiz incelemesini yapan Yargıtay, telefon rehberinde soyadın bir harfinin yanlış yazılmasının kişilik haklarına tecavüz kabul edilemeyeceğine karar verdi. 
     Yargıtay 13. Hukuk Dairesi'nin kararına konu olay, şöyle gelişti 
     1977'den bu yana telefon abonesi olan Turan Taşkaya, önceki yıllarda çıkarılan rehberlerde adı bulunmasına rağmen son çıkarılan iki rehberde adının yer almaması üzerine, 2000 yılı rehberinde adına yer verilmesi istemiyle ilgili telekomünikasyon şirketine başvurdu. 
     Adının rehberde yine yer almaması üzerine Taşkaya, ''kişilik haklarına tecavüz edildiği'' gerekçesiyle rehberi çıkaran telekomünikasyon şirketi aleyhine tazminat davası açtı. 
     Yerel mahkeme, davayı kısmen kabul etti. Kararın temyiz incelemesini yapan Yargıtay 13. Hukuk Dairesi, yerel mahkemenin kararını bozdu. 
     Kararda, davacı Turan Taşkaya'nın, soyadının telefon rehberinde ''Başkaya'' şeklinde yazılması nedeniyle sözleşmeye aykırı davranıldığından bahisle manevi tazminat isteğinde bulunduğu belirtildi. 
     ''Davacının soyadının bir harfinin davalının çıkardığı rehberde yanlış yazılmasının davalının kişilik haklarına tecavüz teşkil ettiği kabul edilemez'' denilen kararda, ayrıca, davacı Taşkaya'nın, bir önce çıkarılan rehberde soyadının bir harfinin, aynı şekilde yanlış yazıldığı halde bunun düzeltilmesini istediğini yazılı belge ve delil ibraz edip ispat edemediği kaydedildi. 
     Kararda, ''Bu nedenle, mahkemece koşulları oluşmadığından davanın reddine karar verilmesi gerekirken, yazılı şekilde hüküm kurulması usul ve yasaya aykırı olup, bozmayı gerektirir'' denildi. 
     
</TEXT>
</DOC>
