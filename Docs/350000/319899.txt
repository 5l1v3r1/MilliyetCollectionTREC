<DOC>
<DOCNO> 319899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun05.html </URL>
<DATE> 2005/03/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Suriye'ye ABD baskısı artıyor 
</HEADLINE>
<TEXT>

     ABD Dışişleri Bakanı Condoleezza Rice, Tel Aviv'deki intihar saldırısının arkasında, merkezi Suriye'de bulunan İslami Cihad Örgütü'nün olduğunu söyledi. Suriye lideri Beşşar Esad ise askerlerinin kısa süre içinde Lübnan'dan çekileceği mesajı verdi. 
     ABD yönetimi Suriye'ye yönelik siyasi baskıyı artırıyor. ABD Dışişleri Bakanı Condoleezza Rice, Amerikan ABC televizyonuna verdiği demeçte, İslami Cihad'ın saldırının planlanmasında rol oynadığına dair sağlam kanıtlar olduğunu savundu. 
     "Suriye'nin rolünü bilmiyoruz. Ancak Suriye topraklarındaki örgütlerin kurmaya çalıştığımız Ortadoğu'ya tehdit oluşturduğu kesin" diyen Rice, Suriye'nin, Filistinli ve Iraklı örgütlere verdiği desteği kesmeye ve Lübnan'daki askerlerini çekmeye çağırdı. 
     İslami Cihad Örgütü’nün askeri kanadı Filistin topraklarında, yönetimi ise Şam'da bulunuyor. İsrail yönetimi Tel Aviv'deki saldırı sonrası İslami Cihad'ı barındırdığı gerekçesiyle Suriye'yi suçlamış ve saldırı tehdidinde bulunmuştu. Suriye ise, İslami Cihad bürosunun zaten kapatıldığını belirtmiş, suçlamaları reddetmişti. 
     
     Esad'dan asker çekme mesajı 
     Suriye Devlet Başkanı Beşşar Esad ise, Suriye askerlerinin kısa süre içinde Lübnan'dan çekileceği mesajını verdi. Esad, ABD'de yayımlanan Time dergisine verdiği demeçte, bunun teknik bir iş olduğunu vurgulayarak hazırlık yapılması gerektiğini belirtti. 
     Çekilme konusunda takvim vermeyen Esad, "çekilmeyi iki ay içinde tamamlayacağız diyemem çünkü henüz askeri yetkililerle görüşmedim. Onlar çekilmenin altı ayda tamamlanacağını söyleyebilir" ifadesini kullandı. 
     Suriye'nin Lübnan topraklarında 14 bin askeri bulunuyor. Lübnan'daki Suriye askerlerinin artan baskılar üzerine geçtiğimiz hafta Bekaa vadisine kaydırılması planlanmıştı. 
     
     Blair "Suriye'ye bir fırsat verdik" 
     İngiltere Başbakanı Tony Blair ise, Suriye'nin birliklerini Lübnan'dan çekerek uluslararası topluluğun tanıdığı fırsatı kullanması gerektiğini söyledi. 
     Blair, The Guardian gazetesine yaptığı açıklamada, ''her zaman insanlara fırsat verilmesi gerektiğini düşünüyorum. Ancak insanlar bu fırsatlardan istifade etmeli. Suriye'ye bir fırsat verdik'' ifadesini kullandı. 
     Ortadoğu'daki gelişmelerden memnun olduğunu belirten Blair, Ortadoğu'da gerçek bir değişim hareketi olduğunu ve bu hareketin desteklenmesi gerektiğini kaydetti. 
     Blair bu değişimlere örnek olarak, ocak ayında yapılan Filistin seçimlerini ve Mısır Cumhurbaşkanı Hüsnü Mübarek'in, ülkede devlet başkanlığı seçimlerine birden fazla adayın katılabilmesi için seçim yasasında değişiklik yapılmasını istemesini gösterdi. 
     
</TEXT>
</DOC>
