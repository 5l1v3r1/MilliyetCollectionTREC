<DOC>
<DOCNO> 315423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy02.html </URL>
<DATE> 2005/02/15/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Gül ile Haignere ortak basın toplantısı yaptı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Fransa'nın AB İşlerinden Sorumlu Delege Bakanı Claudie Haignere ile biraraya geldi. 
     Gül, Dışişleri Bakanlığı Konutu'ndaki görüşmenin ardından düzenlenen ortak basın toplantısında, Haignere'nin ziyaretinin, Fransa Ulusal Meclisi heyetinin ardından, 17 Aralık zirvesi sonrası Fransa'dan yapılan ikinci önemli ziyaret olduğuna işaret etti. 
     Görüşmelerde AB süreci ve süreç içinde yapılacak konuları gözden geçirdiklerini söyleyen Gül, ''Siyasi reformların devam edeceğini ve bunların uygulanacağı anlattım'' dedi. 
     Ekonomik reform alanınıdaki gelişmeleri de konuk bakana aktardığını belirten Gül, ''Hükümetin bu süreci büyük bir kararlılıklı devam ettireceğini bir kez daha anlattım'' diye konuştu. 
     Türkiye'de yapılan reformların Türk halkının hakkı olduğu için yapıldığını ve reformların devam edeceğini ifade eden Gül, ''3 Ekim'de başlayacak olan müzakerelerle ilgili süreci, tarama sürecini ve diğer süreçleri gözden geçirdik. Bu süreç içinde ve bundan sonra Fransız kamuoyunun Türkiye ile ilgili konularda daha çok bilgilenmesi için yapacağımız çalışmaları gözden geçirdik'' dedi. 
     Haignere'nin kısa süre önce Kıbrıs'ı ziyaret ettiğini hatırlatan Gül, konuk bakanın adada Türk yetkililerle yaptığı görüşmelere ilişkin izlenimlerini anlattığını söyledi. Gül, kendisinin de KKTC'nin ekonomik izolasyondan kurtulması için yapılması gerekenleri Haignere'a anlattığını söyledi. 
     Fransa ile Türkiye'nin bu süreç içinde yakın istişarelerde bulunmasının önemine işaret eden Gül, bu çerçevede Haignere'in ziyaretinin faydalı olduğunu ve işbirliğinin devam edeceğini kaydetti. 
     Gül, ayrıca 17 Aralık zirvesi kararı ve AB sürecinde verilen destekten ötürü Fransa hükümetine teşekkür etti. 
     
     IRAK SEÇİMLERİ 
     Abdullah Gül, Irak seçimleri ve seçimlerde Türkmenlerin oy oranıyla ilgili bir soru üzerine, Irak'ta seçimlerin yapılmış olmasının Irak halkının demokrasi istediğinin bir göstergesi olduğunu ifade etti. 
     Ancak seçimlerin zor şartlar altında yapıldığını belirten Gül, katılımın bazı bölgelerde düşük düzeyde olduğunu, Türkmenlerin de yoğun olarak bu bölgelerde bulunduğunu kaydetti. 
     Gül, Irak dışında da seçimlere katılımın az olduğunu, Türkiye'de bu sayının 4 bin civarında olduğunu belirterek, ''Bunlar bazı eksikliklerdir. Bu bir sayım değildir'' diye konuştu. 
     Seçimin ardından Kerkük'te sıcak bir çatışma olasılığına ilişkin bir soru üzerine Gül, ''Niye çatışma olacak ki, çatışmadan niye bahsediliyor ki'' dedi. 
     Şu anda Irak'ta çekilen acıların dinmesinin, Irak'ın kendi içinde ve komşularıyla barışık bir yönetimin kurulmasının önemli olduğunu ifade eden Gül, ''Siyasi süreç iyi kötü işlemeye başlamıştır. Adım atılmıştır'' diye konuştu. 
     Zor şartlar altında devam eden süreç içinde bir çok risk bulunduğunu söyleyen Gül, ''Önemli olan bu riskleri minimize etmektir. Önemli olan çatışmaları değil, oradaki herkesin beraber yaşamasını teşvik etmektir. Herkes yönünü Bağdat'a çevirsin diyoruz. Herkes kendi bölgesiyle değil, Irak'ın bütünüyle uğraşmaya başlasın'' dedi. 
     Bakan Gül, bir soru üzerine Irak'ta şimdiye kadar mezhepler arası ya da etnik farklılıklar arası çatışma çıkmadığını kaydetti. Ancak bazı sorunların buluduğunu ve bu güvenlik sorunlarının nereden kaynaklandığın herkes tarafından bilindiğini belirten Gül, ''Önemli olan bu süreci başarıyla devam ettirmektir. Zorlukları aşmaktır. Türkiye olarak demokrasinin gelmesini arzu ediyoruz. Kendilerini kimin yöneteceğine Irak halkı karar verecektir. Türkiye olarak Irak halkının bütünüyle, hep beraber verdiği kararı saygıyla karşılayacağız'' diye konuştu. 
     
     '' KIBRIS SÜRECİNE İLİŞKİN HENÜZ ELİMİZDE ÇÖZÜM YOK ANCAK DİYALOG ÖNEMLİ'' 
     Fransa'nın AB İşlerinden Sorumlu Delege Bakanı Claudie Haignere, Fransa'nın, Türkiye'ye AB sürecinde her türlü desteği vermeye hazır olduğunu söyledi. 
     Heignere, Dışişleri Bakanı ve Başbakan Yardımcısı Abdullah Gül'le düzenlediği ortak basın toplantısında, ziyaretinin ''iş ziyareti'' olduğuna işaret ederek, ''Türkiye gibi hem Fransa hem AB için önemli olan bir ortağa yapılan ziyaretlerin doğal olduğunu'' söyledi. 
     Claudie Heignere, ''Bu, 17 Aralık zirvesinde alınan kararların doğrultusunda bir ziyarettir. Ve bu kararlar bundan sonraki ortak ilişkilerin ortak referans noktası olacaktır'' dedi. 
     17 Aralık zirvesinde ekim ayında müzakerelere başlanması yönünde karar alındığını hatırlatan konuk bakan, şunları kaydetti 
     ''Hem Türkiye hem AB bu yolun uzun ve zor olacağını biliyor. Her müzakerede olduğu gibi, böyle bir müzakerenin sonucunu önceden kestirmek elbette mümkün değildir. Ancak reformlar alanında demokrasi, insan hakları ekonomik kalkınma konusunda gösterilen ilerlemeden dolayı Türkiye'yi kutlamak istiyorum. Önemli reformlar gerçekleştirdiniz ancak daha yapılması gerekenler var. Bu yolu katetme kapasitesinde olduğunu kanıtlamak Türkiye'nin elindedir. AB'ye üye olmak için gerekli olan tüm siyasi ve ekonomik kriterleri yerine getirme fırsatı Türkiye'nin önündedir. Fransa, Türkiye'ye AB sürecinde her türlü desteği vermeye ve yanında yer almaya hazırdır.'' 
     
     ''AYRIMCILIK SÖZ KONUSU DEĞİL'' 
     Türkiye'nin AB üyeliğinin Fransa'da referanduma götürüleceğinin hatırlatılması üzerine Heignere, AB'nin herşeyden önce barış ve iyi komşuluk ilişkileri üzerine kurulduğunu ifade ederek, ''Bu kurallar herkes için geçerlidir. Bu Fransa, Hırvatistan ve Türkiye için de geçerlidir'' diye konuştu. 
     Referandum uygulamasının sadece Türkiye için olmadığını, daha önce İngiltere, Danimarka ve Norveç için de yapıldığını belirten Heignere, referandumun Fransız halkının bir talebi olduğunu, Fransa halkının AB genişlemesinin denetleyebilme arzusu içinde bulunduğunu kaydetti. 
     Bir soru üzerine, ''AB ortaklarından herhangi birine ayrımcılık yapmanın söz konusu olmadığını'' belirten Heignere, Türkiye'nin AB için önemli, büyük ve güçlü bir ortak olduğunu söyledi. Türkiye'nin AB'nin yapılanması sürecinde özel yeri olduğunu ifade eden Heignere, referandum uygulamasının AB'nin bundan sonraki genişlemesinde de süreceğini belirtti. 
     Referandum kararını Fransa Cumhurbaşkanı Jacques Chirac'ın önerdiğini hatırlatan Heignere, bu önerinin, Türkiye için 17 Aralık'ta alınan kararın desteklenmesine yardımcı olduğunu kaydetti. 
     
     ''KKTC İÇİN ADIM ATILMALI'' 
     Kıbrıs süreci ve KKTC'ye uygulanan izolasyonun kaldırılması yönündeki bir soru üzerine Heignere, Fransa ve AB'nin KKTC'nin ekonomik kalkınmasına ilişkin adım atılmasından yana olduklarını ve bu yöndeki projeleri desteklediklerini söyledi. 
     Kıbrıs'ın bütününe ilişkin genel bir çözüm bulunmasının önemine işaret eden konuk bakan, Fransa ve AB'nin adanın birleşmesine destek verdiğini, sürecin AB desteğiyle ancak BM nezdinde yürülmesi gerektiğini kaydetti. 
     Heignere, ''Henüz elimizde bir çözüm yok ancak önemli olan taraflar arasında diyaloğun sürdürülmesidir. Diyalog olsun ki bir takım öneriler ortaya atılsın, sonunda da tüm tarafların isteği doğrultuda genel çözüm bulunabilsin'' diye konuştu. 
     Fransa'nın AB İşlerinden Sorumlu Delege Bakanı Heignere, İran'ın nükleer programına ilişkin bir soru üzerine, AB'nin konuya çok kesin, dikkatli yaklaşım sergileyeceğini belirterek, konuya ilişkin kesin güvencelerin alınması gerektiğini söyledi. 
     
</TEXT>
</DOC>
