<DOC>
<DOCNO> 338070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko01.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Patronlar toplantısı başlıyor 
</HEADLINE>
<TEXT>

     İlki geçtiğimiz yıl düzenlenen Yatırım Danışma Konseyi'nin ikinci toplantısı bugün yapılacak. 
     Başbakan Recep Tayyip Erdoğan'ın başkanlık edeceği toplantıya dünyanın en büyükleri arasındaki 19 şirketin CEO'sunun yanı sıra IMF Başkanı Rodrigo de Rato, Dünya Bankası Başkan Yardımcısı Shengman Zang ve Avrupa Yatırım Bankası Başkanı Philippe Maystadt da katılacak. 
     Uluslararası yatırım yapan firmaların üst düzey yetkililerinin ülke ekonomileri ve ülkelerdeki yatırım ortamlarının iyileştirilmesine yönelik fikir ve tavsiyelerinin alındığı bir platform olan Yatırım Danışma Konseyi'nin ikinci toplantısı bugün basına kapalı olarak yapılacak. 
     Yatırım Danışma Konseyi kapsamında yarın basın toplantısı düzenlenecek. 
     
     Yapılanlar ve yapılacaklar tartışılacak 
     Türk özel sektöründen temsilcilerin de hazır bulunacağı toplantıda, Yatırım Danışma Konseyi üyeleri, bir yıl içerisinde yatırım ortamının iyileştirilmesi konusunda Türkiye'de yapılan çalışmaların diğer ülkelerdeki benzer çalışmalarla karşılaştırılması ve Türkiye'de önümüzdeki bir yıl içinde yatırım ortamının iyileştirilmesi konusunda ulaşılması gereken somut hedeflerle ilgili görüşlerini açıklayacak. 
     Toplantıya katılacak dev şirketlerin 2004 yılı sonu itibariyle dünya genelindeki ciroları toplamının yaklaşık 900 milyar euro civarında bulunuyor. Yaklaşık 3 milyon kişiye istihdam sağlayan şirketlerin toplam sermayeleri de yaklaşık 456 milyar euro. 
     
</TEXT>
</DOC>
