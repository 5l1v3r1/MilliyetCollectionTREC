<DOC>
<DOCNO> 303719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy20.html </URL>
<DATE> 2005/01/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Baykal'dan SSK hastanelerinin devrine tepki .. 
</HEADLINE>
<TEXT>

     CHP Genel Başkanı Deniz Baykal, Sosyal Sigortalar Kurumu Hastanelerinin işçi ve işveren katkısı ile kurulan hastaneler olduğunu belirterek, ''Hükümetin yaptığı gasptır. Nasıl ki Başbakanın mal varlığını devlete devredemeyiz, bu hastaneleri de Sağlık Bakanlığı'na devredemezsiniz'' dedi. 
     Baykal, SSK Hastanelerinin Sağlık Bakanlığına devrini öngören yasa tasarısının tümü üzerinde yapılan görüşmelerde, CHP Grubu adına söz aldı. 
     Toplumun tüm kesimleri açısından oldukça önemli olan bir tasarının, TBMM Genel Kurulu'ndan aceleyle geçirilmek istenmesinin büyük bir yanlış olduğu dile getiren Baykal, ''Bu kadar önemli bir konunun bir telaş ve kap-kaç anlayışı içinde ele alınmasından büyük üzüntü duyuyorum'' dedi. 
     Türkiye'de sağlık hizmetlerinde imtiyazlı ve sınıflı bir politika yürütüldüğünü ve sağlık hizmetlerinin, milletvekilleri, çalışan memurlar, emekli sandığına bağlı emekliler, SSK'lılar, Bağ-Kur'lular, Yeşil Kartlılar ve hiçbir sosyal güvencesi olmayanlar olarak sıralandığını belirten Baykal, şunları söyledi 
     ''SSK hastaneleri, Sağlık Bakanlığı'na bağlı doktorların 5'te biri ve bakanlığın 7'de bir yatak sayısı ile Türkiye'nin yükünü kaldırmaktadır. SSK'nın hasta başına harcadığı para, Bağ-Kur'un üçte biri, Emekli Sandığı'nın ise sekizde biridir. 
     Şimdi siz bu kurumların mülkiyetlerine ve malvarlıklarına Anayasa maddesine dayanarak müdahale ediyorsunuz. Bunu yaparken de biraz sıkıştınız mı, CHP'de bunları vadetmişti diyorsunuz. Aslında bizi örnek almanızdan mutluluk duyarız ama gerçek bu değil. Burada ince noktalar var. Şeytan ayrıntılarda gizlidir. Dikkatle bakarsanız o şeytanı görürsünüz. Biz SSK hastanelerindeki devri, işçilerin SSK hastanelerindeki hakları saklı kalmak kaydıyla programımıza aldık. Oysa AKP bunların değerini Bakanlar Kurulu kararı ile belirleyip öyle satacak.'' 
     
     BEDEL TESPİTİ 
     AK Parti'nin sağlık hizmetindeki temel yaklaşımının, bu hizmeti bir kamu hizmeti olmaktan çıkarıp özelleştirmek olduğunu savunan Baykal, ''Bu devir bir gasptır. İşçinin, işverenin parasıyla kurulan hastaneler bir yasayla Sağlık Bakanlığı'na devredilecek. Başbakanın malvarlığı bir yasa ile devlete devredilir mi O nasıl olmazsa bu da olmaz. Onu yapamazsanız bunu da yapamazsınız''diye konuştu. 
     Sağlık Bakanlığı'na devredilecek SSK hastanelerinin bedellerinin Bakanlar Kurulu'nca belirlenmesini sert bir biçimde eleştiren Baykal, sözlerini şöyle tamamladı 
     ''Bakanlar Kurulu ne hakla bunun bedellerini belirleyecek. Ne ilgisi var bu hastanelerin onlarla. Nasıl ödeyeceğine niye Bakanlar Kurulu karar verecek. Siz Ali kıran baş kesen misiniz Türkiye bir hukuk devleti ise vicdana, hakka, emeğe ve Anayasa'ya aykırı bir tasarı bu. Bu yaklaşımınız hakettiği tepkiyi toplumdan görecektir. 
     Hızlı bir tren kazasına doğru gidiyorsunuz. Bu sizin hızlı tren projenize benziyor. Bunun sonunda ciddi bir kaza olursa bunun altında sadece vatandaş değil siz de kalırsınız.'' 
     
</TEXT>
</DOC>
