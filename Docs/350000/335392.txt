<DOC>
<DOCNO> 335392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/axspo02.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan kınama 
</HEADLINE>
<TEXT>


Başbakan Erdoğan, Çalımbay için pankart açanları eleştirdi, Rıza hocanın durumunu kendine benzetip, "Ben de o tür yerlerden geldim. Arkadaşlarım da öyleydi" dedi 


Başbakan Recep Tayyip Erdoğan, Fenerbahçe - Beşiktaş derbisinde, babası geçmişte kapıcılık yapan Beşiktaş Teknik Direktörü Rıza Çalımbay'a yönelik açılan "Rıza Efendi... İki ekmek, bir süt" pankartını kınadı. 
Afganistan gezisi öncesi Esenboğa Havaalanı'nda gazetecilerin sorularını yanıtlayan Erdoğan, "Rıza Bey ile önceki gün görüştüm. Bu işlerden üzülmediğini gördüm. Bu pankart, çirkin bir pankarttır. Pankartı açanlar, asanlar çok çok yanlış yapmışlar. İnanıyorum ki Fenerbahçe camiası da böyle bir şeyi paylaşmaz, böyle bir şeyi kabul etmez" diye konuştu. 
Çalımbay'ın geldiği konumun küçümsenmemesi gerektiğini vurgulayan Erdoğan, "Ben de o tür yerlerden geldim. Dar gelirli bir ailenin çocuğu olarak geldim. Arkadaşlarım da öyleydi. Bir zamanlar bu ülkede bizlerle ilgili de aydın kesim, çok çirkin yakıştırmalar yaptı. Bunlardan ülkenin zencileri olarak takdim edilenler oldu, ülkemde. Ama onların arasından çok çok başarılı, bu ülkeye faydalı olma mücadelesini sürdüren evlatlar çıktı" dedi. 

Ahlak dışı davranışlar 
Erdoğan, son zamanlarda fanatiklerin ortaya çıktığını ve tribündeki görüntüyü bunun farklı bir versiyonu olarak kabul ettiğini kaydederek, şunları söyledi 
"Maça giderken o sergilenen görüntüler, bunlar Türk toplumunun yaşamaması gereken, bize layık olmayan, yakışmayan görüntülerdir. Bindiğiniz otobüsün camlarını, çerçevelerini indirip, ondan sonra yoldan geçen, ekmek parasını ondan kazanan şoförü mağdur et, taksiyi tekmele, taş sopa ne varsa onlarla taksiye vur, özel otomobillere zarar ver. Bunlar olacak şeyler değil. Bunları toplumun, kendi değerleriyle bağdaşmayan, ahlak dışı davranışlar olarak değerlendirmesi lazımdır." 

'Rıza hoca gururumuz' 

Rıza Çalımbay'ın babasına atfen asılan "Rıza efendi, 2 ekmek, 1 süt" pankartı konusunda Genel-İş Sendikası Konut İşçileri Ankara Şubesi Başkanı Hüseyin Kabaca bir açıklama yaptı. Kabaca, Çalımbay'ın, Türkiye'deki 22 bin kapıcı ve apartman görevlisinin gurur kaynağı olduğunu dile getirdi. 

Pankarta hayır 

Beşiktaş Yönetimi, Çalımbay için açılan pankarta yanıt vermeye hazırlanan Siyah - Beyazlılar'ı sağduyuya davet etti. Duyarlı davranılması gerektiğini söyleyen yöneticiler, "Kötüye kötü örnekle karşılık vermek büyük hatadır. Açılacak pankartların bu galibiyete gölge düşürmesini istemiyoruz" dedi. 


</TEXT>
</DOC>
