<DOC>
<DOCNO> 323308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/guncel/gun01.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Misket değil silah 
</HEADLINE>
<TEXT>


Diyarbakır polisi, akıl almaz bir silah kaçakçılığı vakasını ortaya çıkardı Oyun oynama çağındaki 4 çocuğun ceplerinde, 25 tabanca bulundu. Babaları onları 'kurye' yapmıştı 

RAMAZAN YAVUZ Diyarbakır DHA 

Diyarbakır polisi, yaşları 9 ile 12 arasında değişen 4 kardeş ile üvey annelerinin üzerinde, giysilerine özel olarak dikilen ceplere gizlenmiş toplam 25 tabanca ile 24 şarjör ele geçirdi. Silah kaçakçılığında ailesini kullanan baba Ömer A. gözaltına alındı. 
Diyarbakır Emniyet Müdürlüğü Kaçakçılık ve Organize Suçlar Şube Müdürlüğü ekipleri, ihbar üzerine silah ticareti yapan bir suç örgütünün elebaşı konumunda olduğu öne sürülen Ömer A'nın peşine düştü. 
Kent girişinde kontrol yapan polis, Şırnak'tan gelen yolcu minibüsünü durdurarak arama yaptı. 

Zulalardan çıktı 
Minibüsteki çocukların gizli ceplerinden toplam 17 tabanca, 17 şarjör, üvey anneleri E.P.'nin üzerinden 8 tabanca 7 şarjör çıktı. Çocukların verdiği bilgiler doğrultusunda babalarını yakalayan polis, çocukları, akrabalarına teslim etti. 


</TEXT>
</DOC>
