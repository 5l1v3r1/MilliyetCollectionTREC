<DOC>
<DOCNO> 318529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko19.html </URL>
<DATE> 2005/02/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ABD, teknolojide üstünlüğünü yitiriyor mu 
</HEADLINE>
<TEXT>

     ABD'nin teknoloji üretiminde hala dünyada bir numara olsa da, Asyalı rakipleriyle arasındaki farkın hızla kapanmakta olduğu iddia edildi. 
     ABD'nin en büyük yüksek teknoloji derneği olan Amerikan Elektronikçiler Birliği'nin ''Rekabet üstünlüğü kaybediliyor mu '' başlıklı raporuna göre ABD'de araştırma ve geliştirme çalışmaları gerilerken diğer ülkeler farkı hızla kapatıyor. 
     Rapora göre ABD, mallarına pazar bulmak için yıllar boyu diğer ülkeleri global ekonomik sisteme kazandırmaya çalıştı. Bunda önemli ölçüde başarılı olduğu bildirilen ABD'ye çıkan fatura ise ''Bu ülkelerin kendilerine dikte edilen her şeyi ABD'den daha iyi uygulayarak rekabet güçlerini artırmaları ve ABD'nin pazarlarını ele geçirmeleri'' oldu. 
     Özellikle Çin, Hindistan, Güney Kore ve Doğu Avrupa'nın ekonomik gelişmelerinde teknolojiyi ABD'den daha iyi kullandığı belirtilen raporda, ''Yetişmiş insan gücü açıklarını hızla kapatan bu ülkelerin büyümeleri kanatlandı. Çin, her yıl ABD'den 4 kat daha fazla mühendis mezun ederken araştırma-geliştirme yatırımı yapmak isteyen şirketlere önemli vergi teşvikleri sağlıyor. Hindistan ise teknoloji parklarına para akıtıyor. Güney Kore hızla teknolojik bir ekonomiye dönüştü. Bunlar ABD'yi yakalama yolunda'' denildi. 
     ABD yönetimine eleştiriler de getirilen raporda, şu görüşlere yer verildi 
     ''İnternet, fare, mause ve global yer belirleme sistemi GPS gibi bir çok buluş, devletin araştırma geliştirme çalışmalarına destek sağlamasıyla gerçekleştirilmişti. Fakat bu rakam sürekli azaltılırken öncelik de sağlık alanındaki çalışmalara kaydırıldı. 
     ABD ekonomisi bilgi teknolojisi alanında rekabet etmeyi düşünüyorsa, işgücü eğitimini hızlandırmalıdır. Amerikalı ilköğretim öğrencileri matematik ve fen sınavlarında yeterli başarıya ulaşamazken, yüksek öğrenime hazır bilim adamı ve mühendis yetiştirmek konusunda yetersiz.'' Son 60 yıldır dünyanın en iyi yetişmiş beyinlerini kendine çeken ABD'nin 11 Eylül olaylarından sonra değiştirdiği göçmen politikasıyla bu özelliğini yitirdiği savunulan raporda, ülkedeki mühendislik eğitimi başvurularında yabancıların payının geçen yıl yüzde 36'ya kadar gerilemesi ''dramatik'' bulundu. 
     Amerikan Elektronikçiler Birliği raporunda, ''Yakın zamanda önemli buluşların başka ülkelerde gerçekleştiğinin görülmesine şaşırılmaması'' uyarısı da yer aldı. 
     
</TEXT>
</DOC>
