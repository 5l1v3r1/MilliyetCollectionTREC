<DOC>
<DOCNO> 304520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/dunya/dun01.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'a 2. 'Ankaralı' 
</HEADLINE>
<TEXT>


Amerikan basını, dışişleri bakanlığına atanan Condoleezza Rice'ın halen ABD'nin Ankara Büyükelçisi olan Eric Edelman'ı bakanlığın üçüncü adamı yapabileceğini yazdı 

SEMA EMİROĞLU New York 


ABD Başkanı George W. Bush'un ikinci görev döneminde dışişleri bakanlığına atadığı Ulusal Güvenlik Danışmanı Condoleezza Rice'ın, ABD'nin Ankara Büyükelçisi Eric S. Edelman'ı bakanlık müsteşarlığına getirmeyi düşündüğü bildirildi. 

Ya Edelman, ya Burns 
New York Times ve Washington Post gazetelerinin, yönetim ve Kongre kaynaklarına dayandırdıkları haberlere göre, Rice, bakanlığın siyasi işlerden sorumlu müsteşarlığı görevine ya Edelman'ı, ya da ABD'nin NATO Daimi Temsilcisi ve eski Atina Büyükelçisi Nicholas R. Burns'ü getirecek. Dışişleri kariyerinden gelen bir diplomata ayrılan ve bakanlıktaki en yüksek düzeyli üçüncü memurluk olan siyasi işler müsteşarlığını, son dört yıldır yine daha önce ABD'nin Ankara Büyükelçiliği'ni yapmış olan Marc Grossman yürütüyordu. 
New York Times, Ankara'ya atanmadan önce başkan yardımcısı Dick Cheney'nin ulusal güvenlik danışmanı yardımcısı olan Edelman ile NATO büyükelçisi Burns'ün, "ılımlı" olarak tanındıklarını bildirdi. 
Yönetim yetkilileri, Rice'ın bakanlıktaki ekibini oluşturmakta yavaş kalmasının, onun "düzenli ve sistemli" yaklaşımını yansıttığını belirttiler ayrıca şu ana kadar oluşan ekibin, güçlü bir ideolojik tutum alışı temsil etmeyen "pragmatik" kişilerden oluştuğuna dikkat çektiler. 

Yardımcısı Zoellick 

YASEMİN ÇONGAR Washington 

ABD Başkanı George W. Bush'un dışişleri bakanlığına atadığı Ulusal Güvenlik Danışmanı Condoleezza Rice, Dışişleri Bakanlığı'nda iki numaralı koltuğa getireceği ismi de Robert Zoellick olarak belirledi. 
Halen ABD Ticaret Temsilcisi sıfatıyla, Washington'ın dünya başkentleri ve uluslararası kurumlar nezdindeki ticari çıkarlarının birinci derecedeki savunucusu olan Zoellick, Avrupa Birliği'nin ve Türkiye'nin yakından tanıdığı ve Devlet Bakanı Kürşad Tüzmen başta olmak üzere Türk muhataplarıyla "samimi diyalog" kurmuş bir yetkili. Washington'ın entelektüel ve diplomatik "ağır toplarından" sayılan Zoellick'in ismi, son dönemde Dünya Bankası başkanlığı için de geçmişti. 


</TEXT>
</DOC>
