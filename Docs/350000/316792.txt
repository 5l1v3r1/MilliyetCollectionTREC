<DOC>
<DOCNO> 316792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur35.html </URL>
<DATE> 2005/02/19/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
İstanbul Boğazı girişinde kaza... 
</HEADLINE>
<TEXT>

     İstanbul Boğazı girişinde, 143 bin ton petrol yüklü tanker ile hurda yüklü kuru yük gemisi sürtüştü. Kazada küçük çapta hasar meydana geldi. 
     AA muhabirinin Kıyı Emniyeti ve Gemi Kurtarma İşletmeleri Genel Müdürlüğü'nden aldığı bilgiye göre, Rusya'nın Novorosisk Limanı'ndan hareket eden, Yunanistan bayraklı 274 metrelik ''Spetses'' adlı tanker, İstanbul Boğazı'na giriş yapmak üzere izin aldı. 
     143 bin ton petrol yüklü tanker, boğaza giriş yaptığı sırada, Kilyos açıklarında, hurda demir yüklü ve Kamboçya bayraklı 114 metre uzunluğundaki 2 bin 406 grostonluk ''Cassiope'' adlı kuru yük gemisiyle yandan sürtüştü. 
     Kazanın, yoğun sis nedeniyle görüş mesafesinin kısalmasından kaynaklandığı belirtildi. Kazanın ardından, gemi ile tankerde küçük çapta hasar meydana geldiği bildirildi. 
     Herhangi bir sızıntının olmadığı bildirilen tanker ile gemi Kilyos açıklarında demirletildi. 
     
</TEXT>
</DOC>
