<DOC>
<DOCNO> 340270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur20.html </URL>
<DATE> 2005/05/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Korkmaz Yiğit ifade verdi 
</HEADLINE>
<TEXT>

     İşadamı Korkmaz Yiğit, dolandırıcılık iddiasına ilişkin yargılandığı davada ifade verdi. İstanbul 11. Asliye Ceza Mahkemesi’ndeki duruşmaya, tutuksuz sanık Korkmaz Yiğit katıldı. 
     Duruşmada sorgusu yapılan Yiğit, sahibi olduğu bir arazide 255 konut yapmayı planladıklarını, bu gibi inşaatlar sırasında da daha konutlar yapılmadan satışların gerçekleştiğini anlattı. 
     Davanın müştekisi Faruk Zekioğlu’nun da aralarında bulunduğu çok sayıda kişiye satış yapıldığını kaydeden Yiğit, daha sonra kendisinin yaşadığı bazı sorunlar nedeniyle projenin tamamlanamadığını bildirdi. 
     Bunun üzerine herkesin parasını ödediğini, müşteki Zekioğlu’nun ise sona kalanlardan olduğunu kaydeden Yiğit, Zekioğlu’nun parasının faiziyle birlikte ödendiğini ve müştekinin şikayetinden de vazgeçtiğini söyledi. 
     Duruşma, Cumhuriyet Savcısı’nın esas hakkındaki görüşünü hazırlaması için ertelendi. 
     İstanbul Cumhuriyet Başsavcılığı’nca hazırlanan iddianamede, Korkmaz Yiğit’in, müşteki Faruk Zekioğlu ile yaptığı konut satışına ilişkin sözleşmedeki sorumluluğunu yerine getirmediği ileri sürülüyor. 
     Korkmaz Yiğit’in eyleminin "dolandırıcılık" suçunu oluşturduğu ifade edilen iddianamede, Yiğit’in, TCK’nın 503. maddesinin 1. fıkrası ile 522. maddesine göre 1.5 ile 4.5 yıl arasında hapis cezasına çarptırılması isteniyor. 
     
</TEXT>
</DOC>
