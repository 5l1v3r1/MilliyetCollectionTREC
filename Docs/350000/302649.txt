<DOC>
<DOCNO> 302649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur21.html </URL>
<DATE> 2005/12/18/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kar geçit vermedi yaralı kadın valinin talimatıyla hastaneye yetiştirildi 
</HEADLINE>
<TEXT>

     Hakkari merkeze bağlı bir köyde, 7 yaşındaki çocuğun silahla oynarken yaraladığı annesini hastaneye kaldırmak isteyen köylüler, karla kaplı yolun açılması için Vali Ayhan Nasuhbeyoğlu'ndan yardım istediler. Yaralı kadın, Vali Nasuhbeyoğlu'nun talimatıyla açılan yoldan hastaneye kaldırıldı. 
     Alınan bilgiye göre, Hakkari merkeze 15 kilometre uzaklıkta bulunan 3 bin 800 rakımlı Berçelan Yaylası'ndaki Konak Köyü'nde oturan 25 yaşındaki 4 çocuk annesi Nahude Akdoğan, 7 yaşındaki oğlu Serhat'ın evdeki silahla oynaması sonucu yaralandı. 
     Olayı duyan köylüler, Akdoğan'ı Hakkari Devlet Hastanesi'ne götürmek istediler. Ancak yolun karla kaplı olması nedeniyle köylüler Hakkari Valisi Ayhan Nasuhbeyoğlu'nu arayarak yolun açılmasını istediler. Vali Nasuhbeyoğlu da yetkilileri arayarak yolun açılması talimatını verdi. 
     Bu arada, köy yolunu açmak için yola çıkan ekipte bulunan 112 Acil Servis'in ambulansı karla kaplı yolda mahsur kaldı. Ancak ekiplerin yolu temizlemesi sonucu ambulans yoluna devam etti. 
     Yolun açılmasının ardından ilk müdahalesi köyde yapılan anne Nahide Akdoğan, Hakkari Devlet Hastanesi Acil Servisi'ne getirildi. 
     Nahide Akdoğan, burada yapılan müdahalenin ardından Askeri Hastane'ye sevk edildi. 
     
</TEXT>
</DOC>
