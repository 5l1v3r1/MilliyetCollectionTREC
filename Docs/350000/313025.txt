<DOC>
<DOCNO> 313025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/spor/spo04.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon iz peşinde 0-1 
</HEADLINE>
<TEXT>


Bordo-Mavili takım, aynı şehrin ligdeki diğer temsilcisi Sebat'ı D'Haene'nin altın golüyle yıkarak, zirveyi takibe devam etti. Trabzon, iki hafta sonra karşılaşacağı lider Fenerbahçe ile puan farkını 4'e indirdi 


YAKIN ilişkiler içindeki iki aynı şehrin takımının buluşmasında gülen ilk yarıdaki gibi yine Trabzonspor oldu. İki takımın da vasat bir oyun ortaya koyduğu maça Bordo - Mavili takım hızlı başladı. Henüz ikinci dakikada Lee Young'un, ceza alanı içine yaptığı ortaya Mehmet Yılmaz kafayı vurdu, ancak meşin yuvarlak üst direkten geri geldi. Fatih, önünde kalan topa dokunamayınca Sefer tehlikeyi uzaklaştırdı. 
KALAN bölümde, taraflar cılız ataklarla, rakip kaleyi yoklarken, devre golsüz geçildi. 64'te Yattara'nın kornerden gelen topuna dokunan D'Haene takımına üç puan kazandırdı. Son 25 dakikada Trabzon'un farkı artırma çabaları sonuç vermedi. Yattara'nın şutunda topun rakibin elinden dönmesi, Orhan'ın, D'Haene ile mücadelesi sonrası yerde kalması penaltı tartışmaları yarattı. 

Maçtan notlar 
Güneş Hak etti 
TRABZONSPOR'UN hocası Şenol Güneş, zorlanmalarına rağmen üç puanı aldıkları için mutlu olduklarını söyledi. Tecrübeli hoca, "Üstünlüğümüzü genel olarak rakibe kabul ettiremedik. Ancak hak ettiğimiz bir galibiyet aldık. Sebat umarım yine kümede kalmayı başarır" dedi. 

Dostluk perçinlendi 
KURULDUKLARI günden bu yana aralarında dostluk ve dayanışma ilişkisi bulunan Akçaabat Sebatspor ile Trabzonspor arasındaki maçta hem tribünlerde, hem de sahada centilmenlik ön plandaydı. Bordo - Mavi ve Kırmızı - Beyazlı bayraklarla birlikte oturan taraftarlar, futbolculara çiçek verdiler. İki takım oyuncuları ve hocaları tribünleri el ele dolaştılar. 

Sınıfı geçti 
ŞENOL Güneş, teknik açıdan çok başarılı bulduğu Szymkowiak'ı fizik olarak tam hazır olmadığını düşündüğü için yedek soyundurdu. 65'te Mehmet Yılmaz'ın yerine oyuna giren Polonyalı, kazandığı topları iyi kullanıp, teknik olarak geçer not aldı. 

Eksik çıktı 
SEBAT'TA hem paralarını alamadıkları, hem de kaptanlığın Muzaffer'den alınarak Ogün'e verilmesi nedeniyle isyan eden Sedat ile Abdurrahman kadroda yer almadı. Yenilerden Hasan Özer kasıklarındaki ağrı, Ali Eren de kondisyon eksikliği nedeniyle tribüne çıktı. PAF Ligi maçını Sebat 1 - 0 kazandı. 


</TEXT>
</DOC>
