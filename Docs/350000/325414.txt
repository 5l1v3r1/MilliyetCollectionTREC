<DOC>
<DOCNO> 325414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/spo04.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş yanığı 
</HEADLINE>
<TEXT>


Trabzonspor'un hocası Beşiktaş yenilgisi sonrası futbolcularına sert mesajlar yolladı, "Benimle çalışmak isteyenler varsa bilmek istiyorum. Trabzonspor'da bundan sonraki rolünüze siz karar verin" ifadesini kullandı 


Trabzonspor Teknik Direktörü Şenol Güneş'in, Beşiktaş yenilgisi sonrası ilk kez oyuncularına sert çıktığı belirtildi. Sinirli bir şekilde soyunma odasına giden tecrübeli teknik adamın kısa bir konuşma yaptığı ancak takıma ciddi mesajlar verdiği ifade edildi. 
Bordo - Mavili ekibin hocası, "Benim herhangi bir oyuncuyla çalışıp çalışmama konusunda kesin bir kararım yok. Kimseye de ön yargılı değilim. Ancak benimle devam etmeyi düşünmeyenler varsa onu da bilmek isterim. Beşiktaş'a karşı hiçbirinizi tanıyamadım. Kendinizi bir gözden geçirin. Özeleştirinizi yapın ve Trabzonspor'da bundan sonraki rolünüze siz karar verin. Çünkü bu böyle devam etmez. Oturup hep beraber doğruyu bulmalıyız, bulacağız da" dediği öğrenildi. Güneş'in bu çıkışının ardındaki sebebin ise Mehmet Yılmaz olduğu ileri sürüldü. İkinci yarının ortalarında golcü futbolcuyu oyuna sokmak isteyen Teknik Direktör Şenol Güneş'in, Mehmet Yılmaz'ın isteksiz tavrına sinirlendiği ve Adem'i sahaya sürdüğü bildirildi. 

K bus bitmiyor 
Şenol Güneş yönetiminde Beşiktaş ile İnönü Stadı'nda oynadığı maçlarda sürekli hayal kırıklığı yaşayan Trabzonspor'da gelenek yine bozulmadı. Tecrübeli hoca, 1987 - 88'de 2-1, 1993 - 94'te 7-1, 1994 - 95'te 4-0, 1995 - 96'da 2-0 ve 1996 - 97'de de 3-0'lık yenilgilerle karşılaşmış ve İstanbul'dan puan çıkaramamıştı. 

Ne yaptın Celo 

Trabzon'un başına ne geliyorsa maç biterken geliyor. Gaziantep'te bırakılan üç puan, Sakarya maçında yürekleri hoplatan iki gol ve Beşiktaş derbisindeki görünmez kaza gibi... Dakika 90 artı 3... Herkes maça berabere bitti gözüyle bakıyor. Celalettin'in ıskası tahminleri alt üst ediyor. Hani basireti bağlandı derler ya... Sen kalk sağ ayakla vurulacak topa solunu uzat... İşte sonuç Trabzon nakavt... 

Başkan Aktuğ şaşkın 

Başkan Atay Aktuğ, Beşiktaş'a karşı bu kadar kötü oynayacaklarını tahmin edemediğini söyledi. Aktuğ, "Çok daha etkili, yürekten oynayan bir takım umuyordum. Fenerbahçe'nin kaybettiği bir haftada galibiyet tek hedefimizdi. Ne yazık ki bunu başaramadık. Fenerbahçe'nin kaybettiği bir haftada beraberlik ile yenilginin pek farkı yok. Sonuçta beceremedik. Son dakikalarda basit goller yemeyi alışkanlık haline getirdik. Beni asıl üzen şey sahada savaşmamamızdı" diye konuştu. 

Trabzon'da bunlar konuşuluyor 

Şampiyonluk yarışına ortak olmayı planlarken, ikinciliği bile tehlikeye atan Trabzonspor'da kazan çabuk kaynamaya başladı. Bordo - Mavili camiada uzun süredir kulaktan kulağa konuşulan ancak bir şekilde telafuz edilemeyen olaylar da yüksek sesle gündeme oturuyor. Bunların başında Fatih Tekke ile Gökdeniz krizi geliyor. İki yıldızın göreve gelen her teknik direktörü etkileri altına aldıkları ve bunun diğer oyuncuları rahatsız ettiği ileri sürülüyor. Önce Samet Aybaba'nın ardından da Ziya Doğan'ın özellikle Fatih'e söz geçirmekte zorlandığı, Güneş'in de aynı zorluklarla burun buruna geldiği iddia edildi. Tecrübeli hocanın bu oyunculara dokunamadığı için disiplini sağlayamadığı ve arkadaşlık ortamının da zedelendiği vurgulandı. 

Şahin'den derbi özürü 

Basın Sözcüsü İbrahim Şahin, Beşiktaş yenilgisi nedeniyle camiadan ve taraftarlardan özür diledi. Şahin, "Bizde bir kısmetsizlik mi var bilmiyorum. Derbi maçlarda futbolcularımız zorlanıyor. Yine de galip gelebileceğimiz bir maçtı, ancak kaybettik. Fakat yarış devam ediyor. Bizi bu futbolcular bir yere getirdi. Yine onlar bizi iyi yerlere taşıyacaklar. Şampiyon olamasak bile Şampiyonlar Ligi'ne katılmak istiyoruz" dedi. 


</TEXT>
</DOC>
