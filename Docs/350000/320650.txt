<DOC>
<DOCNO> 320650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun34.html </URL>
<DATE> 2005/03/04/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Talat, Serdar Denktaş'la hükümeti görüştü... 
</HEADLINE>
<TEXT>

     KKTC'de Cumhurbaşkanı Rauf Denktaş'ın, Cumhuriyetçi Türk Partisi CTP Genel Başkanı Başbakan Mehmet Ali Talat'ı hükümeti kurmakla görevlendirmesinin ardından hükümet kurma çalışmaları resmen başladı. 
     Başbakan ve CTP Genel Başkanı Mehmet Ali Talat, Başbakan Yardımcısı, Dışişleri Bakanı ve Demokrat Parti DP Genel Başkanı Serdar Denktaş görüştü. 
     Talat, Meclis'te yapılan görüşmeden sonra gazetecilere, ''Hükümet ortağıyız, her zaman görüşürüz'' demekle yetindi. 
     Bu arada, Cumhuriyetçi Türk Partisi yarın Demokrat Parti'yi ziyaret ederek hükümet ortaklığı konusunu görüşecek. 
     Talat'ın hükümeti kurmakla görevlendirilmesinin ardından CTP ile DP meclis grupları da ayrı ayrı toplanarak son gelişmeleri değerlendirdi. 
     
     SÜRE EN FAZLA 15 GÜN 
     Hükümeti kurmakla görevlendirilen CTP Genel Başkanı Başbakan Mehmet Ali Talat'ın Anayasa uyarınca 15 gün içinde hükümeti kurması gerekiyor. 
     Bugün görevlendirilmesinin ardından yaptığı açıklamada, hükümeti en kısa sürede kurmak istediğini açıklayan Talat, önceki gün yaptığı açıklamada da, meclis aritmetiği uyarınca DP veya Ulusal Birlik Partisi UBP ile hükümet kurabileceklerini söylemişti. CTP-DP koalisyonunun kurulmasının daha kuvvetli bir olasılık olduğu belirtiliyor. 
     50 sandalyeli Cumhuriyet Meclisi'nde Cumhuriyetçi Türk Partisi CTP 24, Ulusal Birlik Partisi UBP 19, Demokrat Parti DP 6 ve Barış Demokrasi Hareketi BDH 1 milletvekiliyle temsil ediliyor. 
     Hükümeti kurmak için mecliste 26 çoğunluk yeterli oluyor. 
     
</TEXT>
</DOC>
