<DOC>
<DOCNO> 343612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun32.html </URL>
<DATE> 2005/05/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Roth Türkiye'de reformların sürdürülmesi önemli 
</HEADLINE>
<TEXT>

     Alman Birlik 90 Yeşiller Partisi Eş Başkanı Claudia Roth, Türkiye’de reformların sürdürülmesinin önemli olduğunu söyledi. 
     Türkiye ziyaretinden dönen Roth, RBB Inforadio’ya yaptığı açıklamada, "Türkiye’de önemli olan reformların sürdürülmesi. Kadın ve azınlık hakları korunmalı ve töre cinayetleri en ağır şekilde cezalandırılmalı. Reformlar tümüyle uygulanmaya konulmalı" dedi. 
     Almanya’nın Türkiye’yi bu yolda desteklemesi gerektiğini ifade eden Roth, "Kopenhag kriterlerinin Türkiye’nin çıkarına olduğunu söylememiz lazım. CSU Genel Başkanı Edmund Stoiber’in yaptığı gibi, ’Türkiye hiçbir zaman AB’ye giremez’ şeklinde konuşmamamız lazım" şeklinde görüş belirtti. 
     Roth, Avrupa İnsan Hakları Mahkemesi’nin AİHM terör örgütü PKK’nın elebaşı Abdullah Öcalan hakkında aldığı kararla ilgili bir soru üzerine de, "Dışişleri Bakanı Abdullah Gül ve diğer insan hakları örgütleri temsilcileriyle bu konuda görüştüm. Davaya yeniden bakılacak gibi bir intiba edindim. Bu, Türkiye’nin de çıkarına olacaktır. Bu sayede bir hukuk devleti olduğunu ispatlayabilir" şeklinde konuştu. 
     
</TEXT>
</DOC>
