<DOC>
<DOCNO> 305479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo02.html </URL>
<DATE> 2005/01/11/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Erzurum'un umudu 2011'e kaldı... 
</HEADLINE>
<TEXT>

     Uluslararası Üniversite Oyunları Federasyonu'nun FISU İnssbruck'ta yapılan genel kurul toplantısında, 2009 Üniversiteler Kış Oyunları organizasyonu, Çin Halk Cumhuriyeti'nin Harbin kentine verildi. 
     Organizasyona iddialı olarak hazırlanan Erzurum'un, oylamada kaybetmesini üzüntüyle karşılayan Türk yetkililer, aynı kararlılıkla hazırlık çalışmalarını sürdüreceklerini ve 2011 Üniversite Kış Oyunlarını organize etmeye talip olacaklarını bildirdiler. 
     Oylama sonucunun ardından açıklamada bulunan Erzurum Valisi Celalettin Güvenç, ekip çalışmasının en güzel örneğini sergileyerek hazırlandıklarını belirterek, ''Ancak Çin'in Harbin kenti tesis bakımından bizden çok öndeydi ve çalışmalara bizden önce başlamıştı. Bu yüzden de FISU Yönetim Kurulu tercihini bu kentten yana kullandı'' dedi. 
     2009 yılı için başlattıkları çalışmaları aynı kararlılıkla devam ettirerek, Erzurum'u Doğu Anadolu'nun kış sporları merkezi yapacaklarını ifade eden Vali Güvenç, ''2009 oyunları için çok iyi hazırlanmıştık. Profesyonel bir tanıtım yaptık ve burada da gurur verici bir çalışma sergiledik. Hükümetimizden de çok ciddi destek aldık. Devlet Bakanı ve Başbakan Yardımcısı Mehmet Ali Şahin'in bizzat buraya gelmesi de aldığımız desteğin en güçlü kanıtı oldu. Bu çalışmalarımızı devam ettireceğiz. 2011 Kış Oyunları organizasyonu için FISU'nun bizi davet edeceğinden eminim'' diye konuştu. 
     Oylama sonuçlarının açıklanmasından sonra, Erzurum heyeti üyeleri, 2009 kış oyunlarını düzenlemekle görevlendirilen Çin heyetini tebrik ederek başarı diledi. 
     Geçen hafta sonundan beri İnnsbruck'ta bulunan Bakan Şahin ve Erzurum heyeti üyeleri, yarın Türkiye'ye dönecek. 
     
     2009 YAZ OYUNLARI BELGRAD'TA 
     FISU Genel Kurulu'nda, ayrıca 2009 Üniversiteler Yaz Oyunları'nın Sırbistan-Karadağ Cumhuriyeti'nin başkenti Belgrad'ta yapılması kararlaştırıldı. 
     Yaz oyunları için aday olan Meksika ve Polonya'nın umutları da Erzurum gibi 2011 yılına kaldı. 
     
</TEXT>
</DOC>
