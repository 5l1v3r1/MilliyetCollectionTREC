<DOC>
<DOCNO> 308653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/soneko11.html </URL>
<DATE> 2005/01/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
TCDD yeniden yapılanıyor... 
</HEADLINE>
<TEXT>

     Demiryollarının rehabilitasyonu çerçevesinde ele alınan yeniden yapılandırma çalışmalarına, yıl içinde de devam edilecek. 
     Devlet Demiryoları Genel Müdürlüğü TCDD önemli güzergahlarda hizmet veren bazı hatların sinyalizasyon ve telekomünikasyon sistemlerini yenileyecek. İlk etap proje, Boğaziçi-Ulukışla-Yenice, Mersin-Adana-Toprakkale ve Irmak-Zonguldak hatlarını kapsayacak. 
     Bir süre önce söz konusu hatların sinyalizasyon ve telekomünikasyon tesisleri için ilk adımı atan TCDD, ilgili firmalara çağrı yaparak teklif vermelerini istedi. 
     Söz konusu hatların yenilenmesine yönelik olarak ilk etapda danışmanlık, ardından da sinyalizasyon ve telekomünikasyon tesislerinin yapımı için ihale açılacak. 
     Projelerin danışmanlık hizmetleri, TCDD Genel Müdürlüğü'nün özkaynaklarından finanse edilecek. Sistemlerin yapımı ise Dünya Bankası'nın Türkiye'ye açtığı kredi programından sağlanan 200 milyon dolarlık kredinin bir bölümü ile karşılanacak. 
     
</TEXT>
</DOC>
