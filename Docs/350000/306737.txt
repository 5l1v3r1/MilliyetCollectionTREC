<DOC>
<DOCNO> 306737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun31.html </URL>
<DATE> 2005/01/15/ </DATE>
<TIME> 18.27 </TIME>
<AUTHOR>  </AUTHOR>
<HEADLINE>
Kıbrıs erken seçimleri... BDH adaylarını basına tanıttı. 
</HEADLINE>
<TEXT>

     KKTC'deki Barış ve Demokrasi Hareketi BDH Genel Başkanı Mustafa Akıncı, ''Kıbrıs sorununun çözümünü buzdolabında donduracak bir siyasete 'hayır' dediklerini'' belirterek, ''durup ne olacağını beklemeden her alanda proaktif siyaset izleyeceklerini'' söyledi. 
     KKTC'de 20 Şubatta yapılacak milletvekilliği erken genel seçimine katılacak 50 BDH adayı, basına tanıtıldı. 
     Akıncı, BDH Genel Merkezi'nde düzenlenen toplantıda yaptığı konuşmada, ''izlenen yanlış politikalar sonucu Güney Kıbrıs'ın Avrupa Birliği üyesi olduğunu ve şimdi sorunun 'Kıbrıs Türkleri ne olacak ' olduğunu'' belirterek, ''Kıbrıs sorununu buzdolabında donduracak bir siyasete hayır diyoruz'' dedi. 
     Mustafa Akıncı, ''Sorunun dondurulmasını ve Kıbrıs Türkünün geleceğinin belirsizliğe itilmesiyle ilişkili siyasetleri reddeden anlayışımızın simgesi olarak buzdolabı siyasetine hayır, buzları eriteceğiz'' diye konuştu. 
     3 Ekim 2005'e kadar Kıbrıs sorununun çözümünü hedefleyen politika izleyeceklerini ifade den Akıncı, bunun sıcak ve mücadeleci bir siyaset olacağını belirtti. 
     Çözümün yerini hiçbir şeyin tutmayacağını kaydeden Akıncı, ''Annan planında sınırlı bir müzakerenin sağlanması, Kıbrıslı Türklerin 'evet'ini muhafaza edecek, Rumların 'hayır'ını da 'evet'e dönüştürecek bir siyaset anlayışında hareket etmek gerektiğini'' söyledi. 
     
</TEXT>
</DOC>
