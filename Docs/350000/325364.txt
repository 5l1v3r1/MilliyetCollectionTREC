<DOC>
<DOCNO> 325364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonyas01.html </URL>
<DATE> 2005/03/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yabancı dil öğrenmek için hikaye kitabı okuyun... 
</HEADLINE>
<TEXT>

     Ankara Üniversitesi AÜ Türkçe ve Yabancı Dil Uygulama ve Araştırma Merkezi TÖMER Kayseri Şube Müdürü Ali İhsan Yalçın, bir yabancı dili tam anlamıyla öğrenmek isteyen kişilerin, bu dilde en az 150 hikaye kitabı okuması gerektiğini söyledi. 
     Yalçın, AA muhabirine yaptığı açıklamada, Türk toplumunda olmayan kitap okuma alışkanlığının, yabancı bir dil öğrenilirken de kendini hissettirdiğini söyledi. 
     Bunun yabancı dili öğrenmeyi hem geciktirdiğini hem de güçleştirdiğini belirten Yalçın, şöyle devam etti 
     ''Bir dili tam anlamıyla öğrenmek isteyen kişilerin bu dilde en az 150 hikaye kitabı okuması gerekir. Dil öğrenmeye karar veren bir kişi, ana dilini öğrenirken en son grameri öğrendiğini unutarak, öncelikle dil bilgisi kitabı almayı tercih ediyor. Çünkü dil bilgisi çalışmak daha kolay geliyor. Oysa bu şekilde dili öğrenemeyeceğini bilmiyor.'' Uzun yıllar yabancı dil eğitimi alan kişilerin bu dili konuşamamasının tek nedeninin yeterli depolama yapmamaları olduğunu kaydeden Yalçın, yeni sözcükleri, kalıpları, yapıları okuyarak kafasına yerleştirmeyen kişilerin yabancı dili konuşmasının çok güç olduğunu bildirdi. 
     Yalçın, TÖMER Kayseri Şubesi'nde ''hikaye kitabı'' destekli eğitim programı uyguladıklarını ifade ederek, ''Bu sistemin doğruluğuna inanan öğrencilerimiz hikaye kitabı okuma seferberliği başlattılar. Ancak, bu konuda yeterli kaynak bulmakta zorlanıyorlar. Mevcut kaynaklar da kurs ve okul kitaplarından oluşuyor'' dedi. 
     
</TEXT>
</DOC>
