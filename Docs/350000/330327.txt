<DOC>
<DOCNO> 330327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun10.html </URL>
<DATE> 2005/04/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Berlusconi bozguna uğradı 
</HEADLINE>
<TEXT>

     İtalya'daki yerel seçimlerde Başbakan Silvio Berlusconi ağır bir yenilgi aldı. 
     İtalya'da 40 milyonu aşkın seçmenin sandık başına gittiği kısmi yerel seçimler, merkez sol muhalefetin açık galibiyetiyle sonuçlandı. 
     Ülkenin 20 bölgesinin 13'ünde yeni yönetimi belirlemek amacıyla yapılan seçimlerde, merkez sağ partilerin Silvio Berlusconi liderliğinde oluşturdukları Özgürlük Evi ittifakı, varlığını sadece iki bölgede koruyabildi. 
     Merkez sol muhalefetin Romano Prodi liderliğindeki Zeytin Ağacı müttefikleri, diğer bölgelerde yönetimi ele geçirdi. 
     2000 yılındaki seçimlerde, Pazar ve Pazartesi günü sandık başına gidilen bölgelerin 8'in de merkez sağ, 5'inde merkez sol kazanmıştı. 
     Berlusconi liderliğindeki merkez sağın bu son seçimlerde, Lombardia ve Veneto haricinde hiçbir bölgede seçimi kazanamaması ağır bir yenilgi olarak değerlendiriliyor. 
     İtalya'da dün akşam saatlerinde başlayan bölgesel seçimlerin oy sayımı, çoğu bölgede tamamlandı. 2 vilayet ve 366 belediyenin yeni sahiplerini belirlemek üzere kullanılan oyların sayımı ise bu sabah başladı. 
     Merkez sol muhalefet zafer sevincini yaşarken, merkez sağ iktidarın koalisyon ortakları yenilginin faturasını birbirine kesiyor. Her iki kesimin de akşam saatlerinde kendi aralarında bir araya gelerek değerlendirme yapmaları bekleniyor. 
     Basilicata bölgesinde teknik nedenlerle ertelenen yerel seçimler 17-18 Nisan'da yapılacak. 
     
</TEXT>
</DOC>
