<DOC>
<DOCNO> 305708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun10.html </URL>
<DATE> 2005/01/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Pantolon giydiği için öldürülen kız İsviçre basınında 
</HEADLINE>
<TEXT>

     Zafer ATAMER İSVİÇRE, DHA 

      BATMAN'da genç bir kızın pantolon giydigi gerekçesiyle abisi tarafından öldürülmesi İsviçre basınında da yer buldu. 
     Le Matin, Tribune de Geneve ve 24 Heurs gazeteleri 'Yorumsuz Haberler' sayfalarında verdikleri haberde 'Genç bir Türk pantolon giydiği için kız kardeşini öldürdü' başlığını kullandı. Fransız haber ajansı AFP'ye dayandırılan haberde, Batman'da Kamil B.'nin yakınlarının düğününde pantolon giydiği için kız kardeşi Halime B. ile tartıştığı ve bu sırada Kamil B.'nin kız kardeşini başından vurduğu ve olaya intihar süsü vermek için talihsiz kızı evin damında aşağıya attığı belirtildi. 
     Türk basınında da geniş yer bulan cinayet Kamil B.'nin damdan aşağıya attığı kardeşini Batman Özel Şifa Hastanesi'ne götürmesi üzerine ortaya çıkmıştı. Yapılan muayene sırasında genç kızın başından silahla vurulduğunu gören doktorlar durumu polise bildirmiş ve polis Kamil B. dahil 5 kişiyi göz altına almıştı. 18 yaşındaki genç kız ise tüm müdahalelere rağmen kurtarılamamıştı. 
     
</TEXT>
</DOC>
