<DOC>
<DOCNO> 343266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun34.html </URL>
<DATE> 2005/05/17/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Danimarka, Onur Air'i uçuş iznini sürdürecek 
</HEADLINE>
<TEXT>

     Danimarka, Onur Air’in uçuşlarına izin vermeyi sürdüreceğini açıkladı. 
     Danimarka Sivil Havacılık Teşkilatı Statens Luftfartsvaesen-SLV 
     sözcüsü Thorbjoern Ancker, Fransız AFP’ye açıklamasında, Danimarka makamlarının Onur Air’in yolcu uçaklarında herhangi bir anormallik saptamadıklarını belirterek, uçuşları yasaklayacak neden bulunmadığını kaydetti. Onur Air’e ait bir yolcu uçağının cumartesi günü Kopenhag havaalanında teknik kontrole tabi tutulduğunu ve bunun sonunda herhangi bir sorun tespit edilmediğini belirten Ancker, uçağın yeni ve mürettebatının uzman olduğunu ifade etti. Ancker, SLV’nin Danimarka havaalanlarını kullanan havayolu şirketlerinin uçaklarına haftada ortalama bir kez sürpriz teknik denetim yaptığını belirtti. Danimarka’dan Türkiye’ye turist gönderen en büyük seyahat şirketlerinden Tyrkiets Eksperten’in sözcüsü Lone Yalçınkaya da, Hollanda makamlarının Onur Air uçuşlarını yasaklamasının büyük şaşkınlık yarattığını ve adil olmadığını söyledi. Yalçınkaya, AFP’ye yaptığı açıklamada, haftada 6 ila 8 kez Onur Air uçaklarını kullandıklarını, teknik ve güvenlik konularında hiçbir sorun çıkarmayan bu şirketten memnun olduklarını ifade etti. Seyahat şirketinin sözcüsü, çok küçük bir şeye dayanan Hollanda’nın uçuşları askıya alma kararına Almanya, İsviçre ve Fransa’nın da katılmasının Avrupa’da binlerce yolcuyu cezalandırdığını söyledi. 
     
</TEXT>
</DOC>
