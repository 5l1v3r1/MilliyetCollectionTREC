<DOC>
<DOCNO> 329268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun65.html </URL>
<DATE> 2005/04/01/ </DATE>
<TIME> 23.52 </TIME>
<AUTHOR>  </AUTHOR>
<HEADLINE>
Boucher "Kıbrıs'ın askersizleştirilmesi, ABD politikasıyla tutarlı" 
</HEADLINE>
<TEXT>

     ABD Dışişleri Bakanlığı sözcüsü Richard Boucher, ABD'nin öteden beri Kıbrıs'ın askerden arındırılması politikasını ifade ettiğini ve bu politikanın, mevcut Annan planıyla tutarlı olduğunu söyledi. 
     Boucher, ABD'nin Lefkoşa Büyükelçisi Michael Klosson'un, adanın tüm güvenlik kaygılarının karşılandığı ve bütün yabancı askerlerin ayrıldığı bir çözüm yönünde BM Genel Sekreteri'nin çabalarını desteklediği sözlerinin, Amerikan politikasını yansıttığını kaydetti. 
     Richard Boucher, düzenlediği basın toplantısında, bir gazetecinin Klosson'un sözlerini hatırlatarak, görüşünü sorması üzerine, ''Bizim pozisyonumuz daima buydu. ABD, öteden beri adanın askerleştirilmesine karşı çıkıyor ve Annan planı dahil BM'nin çabalarını daima destekledik. Büyükelçi Klosson'ın sözleri, bu politikayla tamamen tutarlı'' dedi. 
     Boucher, Annan planının, Türk askerlerinin sayısının Ocak 2011'e kadar 6 bine ve ''hangisi önce gelirse'', Türkiye AB'ye üye oluncaya ya da Ocak 2018'e kadar, 3 bine indirilmesini öngördüğünü hatırlattı. Richard Boucher, daha sonra Yunanistan'ın adada 950, Türkiye'nin ise 650 asker bulundurabileceği, 2010'dan itibaren asker sayısının Türkiye, Yunanistan ve Kıbrıs tarafından, bütün yabancı askerler ayrılıncaya kadar sürekli gözden geçirileceğini kaydetti. 
     Sözcü Boucher, ''İşte bu çerçevede Büyükelçi Klosson, ABD'nin uzun dönemli politikasını ifade ediyordu ki bu da bizim desteklediğimiz Annan planıyla tutarlı'' dedi. 
     
</TEXT>
</DOC>
