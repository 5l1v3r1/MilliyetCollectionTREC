<DOC>
<DOCNO> 305597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas16.html </URL>
<DATE> 2005/01/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Nissan, hibrid motorlu araç üretecek 
</HEADLINE>
<TEXT>

     Japon otomobil üreticisi Nissan'ın, gelecek yıldan itibaren ABD'de hibrid melez motorlu araç üreteceği bildirildi. 
     Nissan sözcüsü Mihodo Takeda, Toyota ile işbirliği yaparak üretecekleri Altima modeli araçlarda, hem benzinli, hem de elektrikli motorlar bulunacağını açıkladı. 
     Takeda, ''Hibrid otomobillere duyulan talep Kuzey Amerika'da artıyor, biz de bu talebe cevap vermek istiyoruz'' dedi ve Nissan'ın 5 yıl içinde 100 bin adet hibrid motorlu Altima üreteceğini belirtti. 
     İstendiğinde benzinli, istendiğinde elektrikli motorların kullanılabildiği hibrid araçlar, klasik otomobilere kıyasla çevreye daha duyarlı ve daha ekonomik. 
     Nissan'ın işbirliği yapacağı Toyota, dünyanın seri üretim ilk hibrid aracı olan Prius'u üretmişti. 2000 yılından itibaren Kuzey Amerika kıtasında 117 bin adet satılan Prius, yüzde 50 daha az olan karbondioksit emisyon değeriyle kendini kanıtlayarak daha çevreci olduğunu ortaya koymuştu. 
     Yüksek karbondioksit emisyon değerlerinin, küresel ısınma sorununa yol açtığı biliniyor. 
     Nissan, 2004 yılında ABD'de 986 bin otomobil satarak, geçen yıla nazaran satışlarını yüzde 24 oranında artırmıştı. Japon üretici, yıllardır bu ülkede en çok satılan yabancı marka unvanını kaptırmıyor. 
     
</TEXT>
</DOC>
