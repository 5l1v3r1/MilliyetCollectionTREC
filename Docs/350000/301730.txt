<DOC>
<DOCNO> 301730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/dunya/adun.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
1 - İsrail'e Abdullah Gül güvencesi 
</HEADLINE>
<TEXT>


Başbakan Erdoğan'ın 'devlet terörü' suçlamasının güven bunalımına yol açtığı İsrail'de Gül, 'İlişkiler sağlam' mesajı verecek 

UTKU ÇAKIRÖZER Ankara 


Dışişleri Bakanı Abdullah Gül, İsrail yönetimi tarafından 2 yıldır beklenen Tel Aviv ziyaretini 4-5 Ocak 2005'te yapacak. Gül, ziyaretinde iki ülke ilişkilerinin sağlam temele oturduğu yönünde güvence verecek. 
Gül, 2 günlük gezisinin ilk ayağı İsrail'de, Cumhurbaşkanı Moşe Katzav, Başbakan Ariel Şaron, Dışişleri Bakanı Silvan Şalom ile hükümete girmeye hazırlanan İşçi Partisi lideri Şimon Perez'le bir araya gelecek. 
Gül, Başbakan Recep Tayyip Erdoğan'ın birkaç kez yinelediği, "devlet terörizmi" suçlamaları sonrasında Ankara - Tel Aviv ilişkilerinin geleceğinden ciddi boyutta endişe duyan İsrail yönetimine, "İlişkiler eskisi gibi sağlam temele dayanıyor. Barış süreci ilerledikçe daha da iyi noktaya geleceğiz" güvencesi verecek. 

Plana destek 
Gezi sırasında barış görüşmelerinin yeniden başlatılması gerektiği mesajını verecek olan Gül, İsrail'in Gazze'den tek yanlı çekilme planına da, "barış sürecinin bir parçası olması şartıyla" destek açıklayacak. 
Gül, çekilme sonrasında bölgede asayişin sağlanması ve Filistin kurumlarının oluşturulması konusunda da Türkiye'nin her türlü yardımı vermeye hazır olduğu mesajını iletecek. İsrailli yetkililere Suriye ve Lübnan ile barış görüşmelerine de bir an önce başlamaları çağrısında bulunacak olan Gül, Türkiye'nin istenirse, "kolaylaştırıcı" rolü oynamaya hazır olduğunu da bildirecek. 

Filistin'e mesaj 
Gül, İsrail'den Filistin'e geçerek Başbakan Ahmed Kurey ve Filistin Kurtuluş Örgütü lideri Mahmud Abbas ile bir araya gelecek. Gül, Arafat'ın yerine Filistin'in yeni liderini belirleyecek 9 Ocak seçimleri sonrası Filistin güvenlik sisteminin yeniden yapılandırılması ve Filistin terör örgütlerinin faaliyetlerinin mutlaka engellenmesi gerektiği mesajını da verecek. 
Gül, yeni Filistin yönetiminin şeffaflık ve demokrasi ilkelerine bağlı kalması durumunda uluslararası desteğinin daha da artacağını belirtecek. 


</TEXT>
</DOC>
