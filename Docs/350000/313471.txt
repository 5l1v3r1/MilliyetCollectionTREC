<DOC>
<DOCNO> 313471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko32.html </URL>
<DATE> 2005/02/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gökyüzünde yalnız gezen elmaslar 
</HEADLINE>
<TEXT>

     İçinde bulunduğumuz Samanyolu gökadasında neredeyse elmastan yapılmış gezegenler bulunabileceği bildirildi. 
     ABD'nin Princeton Üniversite'sinden astronom Marc Kuchner, dünyamız ve Güneş Sistemi'ndeki kardeş gezegenlerin ağırlıklı olarak silikon-oksijen bileşimlerinden oluşan ''silikat gezegenler'' sınıfına girdiğini, buna karşılık Samanyolu'ndaki bazı yıldızlarının karpit ve grafit bileşimlerinden oluşan ''karbon gezegenlere'' sahip olabileceğinin düşünüldüğünü söyledi. 
     Grafitin yüksek basınç altında elmasa dönüştüğünü hatırlatan Kuchner, bu nedenle yerkabuğunun hemen altında kilometrelerce kalınlıkta elmas bir tabaka barındıran gezegenlerin bulunabileceğini belirtti. 
     Gök cisimlerinin yaşlandıkça bileşimlerindeki karbon miktarının arttığını da ifade eden bilimadamı, bu yüzden çok uzak gelecekte bütün gezegenlerin karbon gezegenlere dönüşmesinin, dolayısıyla evrendeki elmas miktarının artmasının da mümkün olduğunu kaydetti. 

     
</TEXT>
</DOC>
