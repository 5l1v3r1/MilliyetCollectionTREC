<DOC>
<DOCNO> 344578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy10.html </URL>
<DATE> 2005/05/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Şahin Memurlara ve işçilere hep enflasyonun üstünde artışlar yaptık 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, memur ve işçilere bu zamana kadar hep enflasyonun üstünde artışlar yaptıklarını belirterek, "2005’de yüzde 8 öngörmüşüz. 2006 bunun altında gerçekleşecek şu andaki ekonomik veriler bu şekilde devam ettiği taktirde" dedi. 
     Mehmet Ali Şahin, Ataköy Olimpiyatevi’nde gerçekleştirilen İstanbul Olimpiyat Oyunları Hazırlık ve Düzenleme Kurulu Toplantısı öncesi basın mensuplarının sorularını yanıtladı. 
     Şahin, bir gazetecinin "Türk-İş, ilk 6 ay için yüzde 12, diğer 6 aylar için de yüzde 5 artı refah payı önerisinde bulunmuş. Bu konudaki görüşünüzü alabilir miyiz " şeklindeki sorusu üzerine şöyle konuştu 
     "Gerek Hazine, gerek Maliye Bakanımızla ve diğer birimlerle görüşerek bu talepleri değerlendireceğiz. Memurlarımıza ve işçilerimize bu zamana kadar hep enflasyonun üstünde artışlar yaptık. 
     Enflasyonun 2005’de hangi noktada olduğunu herkes biliyor. Ama bu toplu sözleşme sadece 2005’i değil, 2006’yı da kapsayacaktır. 2005’de yüzde 8 öngörmüşüz. 2006 bunun altında gerçekleşecek şu andaki ekonomik veriler bu şekilde devam ettiği taktirde. Biz bu bağlamda bir değerlendirme yapıp, daha sonra biraraya geldiğimizde Türk-İş yetkililerine düşüncemizi söyleyeceğiz." 
     
</TEXT>
</DOC>
