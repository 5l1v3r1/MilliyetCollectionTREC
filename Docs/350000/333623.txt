<DOC>
<DOCNO> 333623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun27.html </URL>
<DATE> 2005/04/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Talat AB Rumlara baskı yapmalı... 
</HEADLINE>
<TEXT>

     KKTC Başbakanı Mehmet Ali Talat, AB'nin Kıbrıs'ta müzakerelerin yeniden başlaması için Rum kesimine baskı yapmasını istedi. 
     AFP'ye demeç veren Talat, ''Uluslararası camiaya, özellikle de AB'ye adanın birleştirilmesi amacıyla görüşmelerin tekrar başlatılabilmesi için çok önemli görev düşüyor'' dedi. 
     Rum lideri Tasos Papadopulos'un Annan planına karşı çıkmasını eleştiren Talat, ''Papadopulos'un tavrının Avrupa'nın değerleriyle çeliştiğini'' belirtti. 
     KKTC'de pazar günü yapılacak cumhurbaşkanlığı seçiminin en güçlü adayı gösterilen Talat, Rum kesiminin AB kurumlarında tecrit edilmesinin, Rum yönetimini çözüm yolunda olumlu adım atmaya zorlayacağını kaydetti. 
     Talat, cumhurbaşkanı seçilirse Papadopulos'a müzakereleri başlatmak için çağrıda bulunacağını da söyledi. 
     
</TEXT>
</DOC>
