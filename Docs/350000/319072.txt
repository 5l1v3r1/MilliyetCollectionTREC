<DOC>
<DOCNO> 319072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonspo20.html </URL>
<DATE> 2005/02/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Şenol Güneş, 6. resmi maçından da galibiyetle ayrıldı... 
</HEADLINE>
<TEXT>

     Birinci Süper Futbol Ligi'nde Denizlispor'u 3-0 yenen Trabzonspor, teknik direktör Şenol Güneş yönetiminde rakiplerini yenmeyi sürdürüyor. 
     Bordo-mavililer, teknik direktör Şenol Güneş ile birlikte üstüste 5 lig ve 1 Türkiye Kupası maçında sahadan galibiyetle ayrılmayı başardı. 
     Karadeniz ekibi, ligde Kayserispor'u 3-1, Akçaabat Sebatspor ve Gençlerbirliği'ni 1-0, Malatyaspor'u ve son olarak da Denizlispor'u 3-0 yendi. Bordo-mavililer, Türkiye Kupası'nda da Malatyaspor'u 2-0 yenmeyi başarmıştı. 
     
     ÖZGÜR VE SZMYKOWIAK'DAN İLKLER 

     Trabzonspor'un Denizlispor'dan devre arasında transfer ettiği Özgür Bayer, bordo-mavili takımda sakatlığı bulunan Emrah Eren'in yerine ilk kez ilk 11'de forma giydi. 
     Özgür, maçtan sonra yaptığı açıklamada, Denizlispor maçında çok önemli bir galibiyet aldıklarını belirterek, ''Ben de ilk kez ilk 11'de şans buldum. Uyum sorununu atlattığımı düşünüyorum. Bundan sonra teknik direktörümün görev vermesi halinde elimden geleni yapacağım'' dedi. 
     Özgür, son dakikada penaltı pozisyonunda kendisini yere atmadığını da ifade ederek, ''Eski takımıma karşı bir yanlış yapmam. Pozisyonda kendimi yerde buldum, ancak hakem bana sarı kart gösterdi. Saygı duymak gerekir'' diye konuştu. 
     Trabzonspor'un Polonya'nın TS Wisla Krakov takımından transfer ettiği Szmykowiak ise yeni takımının forması altında ilk golüne imza attı. 
     
     HÜSEYİN CEZALI, ERDİNÇ 4 HAFTA SONRA 

     Trabzonspor'da, 4. sarı kartını gören Hüseyin, cezalı oyuncu konumuna düştü. 
     Bordo-mavili oyuncu, ligde gelecek haftaki Gaziantepspor maçında forma giyemeyecek. 
     Dünkü çalışmada belindeki ağrılar nükseden ve 18 kişilik maç kadrosuna alınmayan Karel D'Haene'nin yerine ise Erdinç görev aldı. Devre arasında sakatlanan Erdinç, ligde 4 hafta sonra forma giymiş oldu. 
     
     GÜNEŞ'E PLAKET 

     Trabzonspor'da 250. lig karşılaşmasına çıktığı bildirilen Güneş'e plaket verildi. 
     Trabzon Belediye Başkanı Volkan Canalioğlu, karşılaşma öncesi Güneş'e bir plaket verdi. 
     Trabzonspor'un karşılaşmasını 20 bine yakın bordo-mavili taraftar izlerken, tribünde küçük boşluklar gözlendi. Taraftarlar, ''Şampiyon Trabzonspor'' sloganları attılar. 
     Trabzonspor Kulübü Başkanı Atay Aktuğ ile Denizlispor Kulübü Başkanı Zafer Katrancı, maç öncesi sahaya inerek her iki takım futbolularına çiçek verdi. 
     
</TEXT>
</DOC>
