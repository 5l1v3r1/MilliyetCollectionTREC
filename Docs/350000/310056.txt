<DOC>
<DOCNO> 310056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonyas10.html </URL>
<DATE> 2005/01/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Cameron Diaz'ın ''kaynanasıyla'' başı dertte .. 
</HEADLINE>
<TEXT>

     ''Charlie'nin Melekleri'' filminin güzel yıldızı Cameron Diaz'ın ''yılan hikayesine'' dönen evliliğinin önündeki engelin Justin Timberlake'in annesi olduğu belirtildi. 
     Star Magazine'in haberine göre, anne-oğul arasındaki ''bağımlılık derecesindeki'' sevgi yüzünden büyük sorunlar yaşayan Diaz'ın tanıştıkları andan itibaren kayınvalide adayıyla bir türlü yıldızları barışmadı. 
     Annesinin sözünden çıkmadığını ve ona olan sevgisini bugüne kadar hiç gizlemeyen 23 yaşındaki Timberlake'in annesinin adının baş harflerini içeren bir dövmesinin bulunmasının da bu sevginin işareti olduğu belirtildi. 
     Britney Spears ile 2002 yılında yollarını ayırdıktan sonra tanıştığı 33 yaşındaki Cameron Diaz ile mutluluğu bulan Timberlake'in bu ilişkisini annesi 44 yaşındaki Lynn Harless'a bir türlü onaylatamadığı da biliniyor. 
     Yaklaşık 18 aydır birarada olan, her başbaşa çıktıkları tatilde nişanlanmaya karar veren, ancak her defasında evlilikleri anne Harless'ın engeline çarpan çiftin bu nedenle sorunlar yaşadığı kaydedildi. 
     
     AH ŞU KAYNANA 

     Çiftin yakın bir arkadaşı, Harless'ın Diaz'ı sevmediğinin artık bir sır olmaktan çıktığını vurgulayarak, ''Onun niye Cameron'ı sevmediğini ise kimse bilmiyor. Ama onun oğluna layık olmadığını düşünüyor. Cameron'ın oğlundan 10 yaş büyük olmasını hazmedemeyen annesi onu dışlıyor'' dedi. 
     Harless'ın daha önce oğlunun Alyssa Milano ile beraberliğine de benzer nedenlerden kırmızı ışık yaktığını anlatan arkadaşları, 10 yaşında müzik kariyerine başlayan Timberlake'in her zaman annesiyle birlikte hareket ettiğini, Harless'ın Spears ile ilişkisini onaylamasına rağmen Diaz'dan hoşlanmadığını söyledi. 
     Cameron Diaz ile Justin Timberlake'in beraber çıktıkları yılbaşı tatilinden sonra parmaklarında yüzük olması nedeniyle nişanlandıkları yorumları yapılmış, ancak çift bu haberi doğrulamamıştı. 

     
</TEXT>
</DOC>
