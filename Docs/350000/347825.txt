<DOC>
<DOCNO> 347825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko28.html </URL>
<DATE> 2005/06/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Şekerbank'ın 3 aylık net karı 17.1 milyon YTL 
</HEADLINE>
<TEXT>

     Şekerbank, yılın ilk çeyreğinde 17 milyon 133 bin YTL net kar elde etti. 
     Şekerbank'tan yapılan açıklamada, yılın ilk 3 aylık bölümünde bankanın özkaynaklarının yüzde 45.4, aktif büyüklüğün yüzde 21.9 oranında arttığı bildirildi. 
     Şekerbank Genel Müdürü Hasan Basri Göktan, yaptığı değerlendirmede, bankanın 2004 yılı ilk çeyreğinde 2 milyar 551 milyon 208 bin YTL olan olan aktif büyüklüğünün, bu yılın ilk üç ayında 3 milyar 108 milyon 944 bin YTL'ye yükseldiğini kaydetti. 
     Göktan, ''Böylece Şekerbank'ın aktif büyüklüğü bir önceki seneye göre YTL bazında yüzde 21,9 oranında artmıştır. 2004 yılı ilk üç ayı sonunda 215 milyon 122 bin YTL olan özkaynağımız geçen yıla göre yüzde 45.4 oranında artış göstererek 312 milyon 887 bin YTL'ye ulaşmış, sermaye yeterlilik rasyomuz yüzde 16.04 seviyesinde gerçekleşmiştir'' dedi. 
     Bankanın, kredi portföyünü bireysel ve kurumsal kredilerin yanı sıra kredi kartlarına odaklanarak artırdığını belirten Göktan, reel sektörün finansmanına yönelik politikaları sürdürmenin sonucu olarak 2004 yılı ilk çeyreğinde aktif içinde 919 milyon 902 bin YTL paya sahip olan kredi portföyünün, yüzde 52.3 oranında büyüyerek, bu yılın ilk çeyreğinde 1 milyar 401 milyon 38 bin YTL düzeyine yükseldiğini bildirdi. 
     Göktan, ülke genelinde yaygın 200 şube ile hizmet verdiklerini ifade ederek, 2005 yılının ilk çeyreğinde 2 milyar 287 milyon 882 bin YTL'ye ulaşan toplam mevduatlarının geçen yıla göre yüzde 15 oranında arttığını kaydetti. 
     
</TEXT>
</DOC>
