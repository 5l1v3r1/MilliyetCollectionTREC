<DOC>
<DOCNO> 310978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko12.html </URL>
<DATE> 2005/01/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Borsa, Yapı Kredi ile ilgili gelişmeleri izleyecek... 
</HEADLINE>
<TEXT>

     Borsa'da, ''Yapı ve Kredi Bankası'nın satış sürecine yönelik gelecek açıklama, Irak seçimleri sonrasında Kuzey Irak'ta ortaya çıkabilecek gelişmeler, IMF anlaşmasına yönelik beklentiler, Amerkan Merkez Bankası FED'in toplantısından çıkacak sonuçlar ve Ocak ayı enflasyon rakamları'' piyasalar tarafından takip edilecek. 
     Gedik Yatırım'ın haftalık değerlendirmesinde, geçen hafta İMKB'de haftanın ilk günü gelen kar satışlarının ardından genelde toparlanan endeksin, haftayı yüzde 0.6 artışla 27,074.09 puan seviyesinden kapattığı belirtildi. 
     AB süreci ve IMF ile anlaşmak üzere olmasının Türkiye'ye diğer gelişmekte olan piyasalarla kıyaslandığında önemli bir avantaj sağladığı ve global gelişmelerin olası negatif etkilerinin yok denecek ölçüde zayıf kaldığı kaydedilen değerlendirmede, önceki AB üyelik deneyimlerinde, Polonya, Macaristan ve Çek Cumhuriyeti'nin AB sürecindeyken Asya ve Rusya krizi gibi global ekonomiyi oldukça sarsan kriz dönemlerinde bile bu ülkelerin bu gelişmelerden en az seviyede etkilenmiş olmalarının, Türkiye'nin içinde olduğu benzer konumunda, dış etkenlerden fazla etkilenmeyeceğini gösterdiği ifade edildi. Değerlendirmede, şöyle denildi 
     ''Türkiye'ye, özelleştirme başta Telekom olmak üzere birçok sektördeki , mali sektörde yabancı ortaklığı şeklinde ve de portföy yatırımı olarak hem sabit getirili menkul kıymetlere hem de hisse senedi piyasasına devam eden yabancı ilgisinin sürmesini bekliyoruz. Öte yandan döviz piyasasında ise arzın güçlü olduğu görülmekte ve bunun hem TCMB'nin rezervlerini güçlendirmesi açısından hem de Türk Lirası'na olan yurtiçi ve yurtdışı güven ve ilginin bir göstergesi olması bakımından oldukça pozitif olduğunu düşünüyoruz.'' Değerlendirmede, bu hafta piyasalarda etkili olacak gelişmelerin ''Yapı ve Kredi Bankası'nın satış sürecine yönelik gelecek açıklama, Irak seçimleri sonrasında Kuzey Irak'ta ortaya çıkabilecek gelişmeler, IMF anlaşmasına yönelik beklentiler, Amerikan Merkez Bankası FED'in toplantısından çıkacak sonuçlar ve Ocak ayı enflasyon rakamları'' olarak görüldüğü kaydedildi. 
     
</TEXT>
</DOC>
