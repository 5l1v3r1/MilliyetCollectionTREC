<DOC>
<DOCNO> 311974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun29.html </URL>
<DATE> 2005/02/03/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Denktaş Kıbrıs sırat köprüsünde 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs sorununun sırat köprüsüne oturtulduğunu'' belirterek, Türkiye'ye AB üyeliği için ''Kıbrıs meselesini hallet de, gel'' denildiğini ve bütün dünyanın Türkiye'ye baskı yaptığını söyledi. 
     Denktaş, seminer için KKTC'de bulunan Türkiye Mahalli İdareler Derneği heyetini kabul etti. 
     15 belediye başkanı ve diğer yetkililerden oluşan heyetin sözcüsü Merzifon Belediye Başkanı Hayati İncekul, Cumhurbaşkanı Denktaş'a Kıbrıs davasında destek vererek, ''Haklı davanızda her zaman arkanızdayız. Mücadelenizi taktirle, şükranla izliyoruz'' dedi. 
     Cumhurbaşkanı Rauf Denktaş da, ''Kıbrıs davasında Anadolu halkının desteğiyle canlarını, namuslarını ve Kıbrıs'ı Yunan adası olmaktan kurtarabildiklerini'' belirterek, ''Sizin devam eden desteğiniz ve ilginiz bizim için büyük anlam taşımaktadır'' dedi. 
     
     ''SIRAT KÖPRÜSÜNDE'' 
     Denktaş, şöyle konuştu 
     ''Kıbrıs meselesi sırat köprüsüne oturtulmuş vaziyettedir. Bütün dünya Türkiye üzerinde baskı yapıyor. Türkiye'nin AB'ye girmek istemesinden yararlanarak pusuya yattılar, bugüne kadar Rumları desteklediler ve şimdi Türkiye'nin AB'ye girip girmemesini, sanki Kıbrıs meselesi halledecekmiş gibi bir hava yarattılar. Halbuki hiçbir ilgisi yoktur. Kıbrıs meselesini yaratan bugün üye yaptıkları Rum tarafıdır, Yunanistan'dır. Onlara 'Kıbrıs meselesini hallet de, gel' demediler, Türkiye'ye sanki suçlu oymuş gibi 'Kıbrıs meselesini hallet de, gel' dediler.'' 
     
     ''ANNAN PLANI'NI KABUL ETMEK BÜYÜK BİR HATAYDI'' 
     ''Kıbrıs''ı üye aldığını söyleyen AB'nin, kendilerinden Rum'a yamalanmalarını beklediğini kaydeden Denktaş, Annan Planı'nı kabul etmenin ''büyük bir hata'' olduğunu söyledi. 
     Denktaş, taraflardan biri ''hayır'' dediği için Annan Planı'nın ortadan kalktığını, ancak şimdi canlandırılmak istendiğini belirterek, Türkiye'deki bazı yazarların da planı savunduğunu ifade etti. 
     ''Annan Planı'nın neticesinin Türk askerinin adadan çıkarılması, bütün Rum göçmenlerin eski yerlerine dönme hakkı olması ve karmakarışık idare sistemi kurulması olacağını'' kaydeden Denktaş, ''Türk askeri çıktıktan sonra Kıbrıslı Türklerin Rum'un insafına bırakılacağını ve Kıbrıs'ın kısa sürede tamamen Rumlaşacağını, Girit misali elden gideceğini'' söyledi. 
     Cumhurbaşkanı Denktaş, şöyle devam etti 
     ''Bunu devamlı surette halka anlatmaya çalışıyoruz. Anlayan var, anlamayan da var. Ama bir anlaşma olacaksa bağımsızlığımız esas olarak kabul edilmelidir. Bağımsızlığımızı kabul etmeden, kağıt üzerinde bir anlaşmayla biz yeniden gaflete düşer ve 'aman ne güzel oldu, barış oldu' diye uykuya yatarsak, Türk askeri de adadan çıktıktan sonra mahkum oluruz, Kıbrıs elden gider. Elden giderse de Türkiye'nin güney sahillerindeki limanlar Yunan adalarının kontrolü altına girer.'' 
     
</TEXT>
</DOC>
