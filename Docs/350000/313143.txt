<DOC>
<DOCNO> 313143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko32.html </URL>
<DATE> 2005/02/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hazine Müsteşarı Çanakçı, ABD'ye gidecek... 
</HEADLINE>
<TEXT>

     Hazine Müsteşarı İbrahim Çanakcı, 10-11 Şubat tarihlerinde yapılacak ''IMF Üçüncü Kamu Borç Yöneticileri Forumu''na katılmak üzere 9 Şubat'ta Washington'a gidecek. 
     Hazine kaynaklarından edinilen bilgiye göre, her yıl iki kez düzenlenen forumda IMF'nin global finans piyasalarındaki gelişmelere yönelik yaptığı analiz ve çalışmalar hakkında bilgi veriliyor. 
     Forumda, global finansal koşullar gibi dış etkenlerin kamu borç yönetimi üzerindeki kısa ve uzun vadeli etkileri, borç yöneticilerinin yatırımcı bazında geliştirmek için gösterdikleri çabalar, gelişmekte olan ülkelerde yerel piyasaların gelişimi, yerel para cinsinden tahvil ihraçları ve bölgesel piyasaların gelişimi konularında görüşler paylaşılacak. 
     Washington'daki toplantıda ayrıca, IMF üyesi gelişmekte olan ülkelerin uluslararası sermaye piyasalarına katılımını güçlendirmek için piyasa katılımcıları arasında diyaloğun geliştirilmesi ve tahvil ihracı yapan gelişmekte olan ülkeler açısından piyasa koşulları değerlendiriliyor. 
     Bu arada, gazetecilerin ABD'ye gidişiyle ilgili sorusunu yanıtlayan Hazine Müsteşarı Çanakcı, Washington'a gidişinin, IMF ile yapılacak Yeni Stand-By düzenlemesiyle bir ilgisinin olmadığını, IMF'nin düzenlediği borç yöneticileri forumuna katılacağını söyledi. 
     Foruma, Brezilya, Bulgaristan, Filipinler, Güney Afrika, Kolombiya, Libya, Meksika, Polonya, Rusya, Şili, Tunus, Ukrayna ve Venezüella'dan üst düzey Hazine veya Maliye Bakanlığı yetkilileri katılacak. 
     
</TEXT>
</DOC>
