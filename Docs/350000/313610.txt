<DOC>
<DOCNO> 313610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas16.html </URL>
<DATE> 2005/02/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Eurovision yarışması Türkiye finalistleri belli oldu 
</HEADLINE>
<TEXT>

     Ukrayna'da düzenlenecek 50. Eurovision Şarkı Yarışması'nda Türkiye'yi temsil edecek finalistler belli oldu. 
     TRT'den yapılan yazılı açıklamaya göre, 11 Şubat 2005 tarihinde TRT Arı Stüdyosu'nda yapılacak ''2005 Eurovision Şarkı Yarışması Türkiye Finali''nde 7 eser yarışacak. 
     Eserler, jüri olarak belirlenen Serpil Akıllıoğlu, Süleyman Erguner, Arda Aydoğan, Ümran Sönmezer, Muhsin Yıldırım, Adnan Süer, Tülay İlter Sunar, Neşet Ruacan, Kamil Özler, Garo Mayfan, Melih Kibar, İzzet Öz, Osman İşmen, Semiha Yankı, Aykut Berber, Ali Durgut ve Kenan Macit tarafından değerlendirilecek. 
     Yarışmada birinci olacak eserin bestecisine TRT tarafından 50 bin YTL para ödülü ve plaket verilecek. Birinci olacak eser ayrıca 21 Mayıs 2005 günü Kiev'de yapılacak yarışmada Türkiye'yi temsil edecek. 
     Türkiye finaline katılacak şarkıcı ve eser isimleri şöyle Grup Adrianna Sen Benim Aşkımsın, Seçil Hüner Rumuz Andante, Gülseren Rimi Rimi Ley, Nursel Efe Tek İsteğim, Barış Yana Yana, Murat Türkücüoğlu Saydam, Sedat Yüce Yeniden. 
     
</TEXT>
</DOC>
