<DOC>
<DOCNO> 313272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonyas09.html </URL>
<DATE> 2005/02/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
''Oscarsız'' ünlüler... 
</HEADLINE>
<TEXT>

     Halle Berry, Angelina Jolie, Renee Zellweger, Adrien Brody gibi günümüzün genç nesil oyuncularının taşıdığı ''Oscarlı oyuncu'' sıfatına aralarında efsanelerin de bulunduğu sanatçılar yaşamları boyunca hiç sahip olamadı. 
     Sinema devleri Cary Grant, Burt Reynolds, Marlene Dietrich, Judy Garland, Greta Garbo, Rita Hayworth, Ava Gardner, Deborah Kerr ile yeni kuşağın gözde oyuncuları Tom Cruise, Brad Pitt, Nick Nolte, Ralph Fiennes, Jim Carrey, George Clooney, Meg Ryan Oscar'ı hayallerinde gören isimlerden birkaçı. 
     Amerikan Film Akademisi'nin internet sitesi, yaşamları boyunca Oscar'ı hiç ellerinde tutamayan, aileleri ve yapımcılarına o kürsüden hiç teşekkür edemeyen pek çok dev ismi ortaya koyuyor. Bunlardan bir kısmı sonunda akademi tarafından onur ödülüyle şereflendirilirken, kimi buna bile kavuşamadı. 
     Oscar'a 1929'da iki filmle, ayrıca 1937'de ''Camille'', 1939'da ''Ninotchka'' filmleriyle aday gösterilen efsane oyuncu Greta Garbo üç seferde de ödülü alamadı. Sonunda Garbo'ya 1954'te onur ödülü verildi. 
     ''Çıplak Ayaklı Kontes'', ''Klimanjaro'nun Karları'', ''On The Beach'' gibi ölümsüz filmlere imza atan ve beyazperdenin gelmiş geçmiş en güzel kadını olarak nitelendirilen Ava Gardner da Oscar'ı hiç kucaklayamayan ünlülerden. 19 yılında ''Mogambo'' filmiyle aday gösterilen Gardner ödülü alamadı. 
     ''Oz Büyücüsü'', ''Bir Yıldız Doğuyor'' gibi filmlere imza atan ünlü oyuncu Judy Garland, 1939'da akademiden özel ödül aldı. Daha sonra iki kez aday gösterilen Garland ne yazık ki altın heykelciğe hiç sahip olamadı. 
     Bir dönem genç kızların ''beyaz atlı prensi'', sinemanın en yetenekli oyuncularından biriydi Cary Grant, ama bu Oscar almasına yetmedi. Bu sinema devine de 1969'da Oscarsız geçen yıllarının hatırına onur ödülü verildi. 
     
     GILDA'YA DA BU YAPILIRSA... 

     Gilda, Prenses Salome, Carmen Garcia, Vera Simpson ya da Rita Hayworth... 
     Sinemanın kızıl saçlı güzeli, sinema sanatına yıllarını vermesine rağmen akademiden onur ödülü dahi alamadı. İşin en acıklı yanı sanatçının ödüle hiç aday gösterilmemesi... 
     Sinemanın ''mavi meleği'' Marlene Dietrich de Oscar alamayan ünlülerden. Oyunculuk yeteneği kadar sinema ve müziğe olan ilgisi ve entellektüelliğiyle de her zaman hayranlık toplayan bu sanatçı da Oscarsız ünlülerden. 
     Akademiden 5 kez onur ödülü alan Bob Hope ise oyunculuk kategorilerinde hiç ödül kazanamadı. 
     Onur ödülleri sayılmazsa Oscar'ı hiç alamayan sinema devleri ise şöyle sıralanıyor 
     Marlene Dietrich, Irene Dunne, Albert Finney, Peter Fonda, Greta Garbo, Ava Gardner, John Garfield, Judy Garland, Lillian Gish, Cary Grant, Jean Harlow, Julie Harris, Rita Hayworth, Leslie Howard, Rock Hudson, James Earl Jones, Deborah Kerr, Carole Lombard, Merle Oberon, Burt Reynolds, Ralph Richardson, Gena Rowlands, Rosalind Russell, James Dean, Steve McQueen ve Gloria Swanson. 
     
     TOM CRUISE'UN BİTMEYEN OSCAR ÇİLESİ... 

     Oscar tarihine bakıldığında hiç kimse Tom Cruise kadar ödülün hayalini kurmadı. 
     Yaşamı boyunca en büyük hayalinin Oscar olduğunu her fırsatta dile getiren sanatçı, her seferinde favori gösterildiği salondan eli boş döndü. Sinemanın en çok kazanan aktörü, 1989'da ''Doğum Günü 4 Temmuz'', 1996'da ''Jerry Maguire'' ve son olarak da 1999'da ''Manolya'' filmleriyle aday gösterildiği Oscar'ı hiç kucaklayamadı. Cruise'un hasret kaldığı Oscar'ı sonunda eski eşi Nicole Kidman kazandı ve aktöre de onu kutlamak düştü. 
     ''Schindler'in Listesi'' ve ''İngiliz Hasta'' filmlerinde parmak ısırtacak bir oyunculuk sergileyen Ralph Fiennes da Oscar alamayan ünlüler arasında. ''12 Maymun'' ile aday olan Brad Pitt, ''Tanık'' ile aday gösterilen Harrison Ford, iki kez aday olan Nick Nolte, bir kez aday olan Kathleen Turner da Cruise'un kaderini paylaştı. 
     George Clooney, Jim Carrey, Meg Ryan, Marilyn Monroe, Ronald Reagan Oscar'a hiç aday gösterilmeyen ünlüler arasında. 
     
     WALT DISNEY GURURLA SUNAR... 

     Beyazperdenin en çok Oscar alan ismi ise Walt Disney. İlk kez 1931 yılında altın heykelcikle tanışan Disney, bir daha hiç vedalaşmadı. Ödüle 26 kez layık görülen sanatçının ismini taşıyan Walt Disney Stüdyoları hala başarıdan başarıya koşuyor. 
     Mel Brooks, John Gielgud, Marvin Hamlisch, Helen Hayes, Audrey Hepburn, Rita Moreno, Mike Nichols ve Richard Rodgers ise Grammy, Emmy, Tony ve Oscar ''kare asını'' tamamlayan 8 ünlü. 
     Sinema dünyasından bazı ünlü isimler ve aldıkları Oscar sayısı ise şöyle 
     -Katharine Hepburn 4 Oscar 12 adaylık . 
     -Jack Nicholson 3 Oscar 12 adaylık . 
     -Ingrid Bergman 3 Oscar 7 adaylık . 
     -Elizabeth Taylor 3 Oscar 6 adaylık . 
     -Bette Davis 2 Oscar 11 adaylık . 
     -Meryl Streep 2 Oscar 13 adaylık . 
     -Denzel Washington 2 Oscar 5 adaylık . 
     -Dustin Hoffman 2 Oscar 7 adaylık . 
     -Marlon Brando 2 Oscar Birini reddetti . 
     -Robert de Niro 2 Oscar 6 adaylık . 
     -Tom Hanks 2 Oscar 5 adaylık . 
     -Jodie Foster 2 Oscar 4 adaylık . 
     -Mel Gibson 1'i yapımcı sıfatıyla 2 Oscar 2 adaylık . 
     -Kevin Costner 1'i yapımcı sıfatıyla 2 Oscar 3 adaylık . 
     -Paul Newman 1 Oscar, 2 onur ödülü 10 adaylık . 
     -Al Pacino 1 Oscar 8 adaylık . 
     -Sophia Loren 1 Oscar, 1 onur ödülü 3 adaylık . 
     -Audrey Hepburn 1 Oscar, 1 onur ödülü 5 adaylık . 
     -Julia Roberts 1 Oscar 3 adaylık . 
     -Laurence Olivier 1 Oscar, 1 onur ödülü, 1 özel ödül 11 adaylık . 
     -Susan Sarandon 1 Oscar 5 adaylık . 
     
</TEXT>
</DOC>
