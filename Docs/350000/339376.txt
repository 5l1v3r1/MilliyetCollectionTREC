<DOC>
<DOCNO> 339376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/ekonomi/eko02.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah ve ATV Ciner'e satıldı 
</HEADLINE>
<TEXT>


TMSF, ATV ve Sabah Gazetesi'ni, daha önce bunların lisansını kiralayan Turgay Ciner'e, tamamı 10 yılda ödenmek üzere 433 milyon dolara sattı 

EKONOMİ SERVİSİ 

Tasarruf Mevduatı Sigorta Fonu TMSF , Medya Grubu şirketlerinden Sabah Yayıncılık ile ATV'nin Merkez Grubu'na devrine onay verdi. Merkez Grubu, imzalanan protokol çerçevesinde TMSF'ye toplam 433 milyon dolar ödeme yapacak. 
TMSF'den yapılan açıklamada, 27 Ekim 2000'de Fon'a devredilen Etibank'ın hakim ortağı Dinç Bilgin'e ait Medya Grubu şirketlerinden Satel Sabah Televizyon Prodüksiyon ATV ve Bilgin Yayıncılık Sabah Gazetesi ile Turgay Ciner'e ait Merkez Grubu şirketleri ile TMSF arasında protokol imzalandığı belirtildi. Protokole göre, Merkez Grubu şirketleri, daha önce lisansını kiraladığı Bilgin Grubu'na ait şirketlerin 'mal, hak ve varlıklarının' mülkiyetini devralmış oldu. 

6 aylık taksitler 
Etibank'ın hakim ortağı Medya Grubu ile 17 Kasım 2003'te belli bir ödeme planı ve vadesi içermeyen bir anlaşma imzalandığı belirtilen TMSF açıklamasında, şöyle denildi 
"Bu protokolün bazı şartlarının zamanında veya hiç yerine getirilmemesi dolayısıyla yürürlüğe girmemiş olması, Fon'un Medya Grubu'ndan alacağının daha yüksek değerde ve daha sağlıklı bir hukuksal ve finansal modelle tahsilini sağlayacak girişimlerde bulunulmasını Fon ve kamu menfaatlerinin gözetilmesi bakımından zorunlu kıldı." 
Alınan tekliflerin değerlendirildiği, en az hukuki risk ve ekonomik belirsizlik taşıyan en uygun çözüme ulaşılmaya ve en yüksek değerin elde edilmesine çalışıldığı belirtildi. Bu kapsamda Merkez Grubu'nun teklifinin en az riskli teklif olduğu kaydedildi. 
Taraflar arasında imzalanan protokole göre, Merkez Grubu toplam 433 milyon dolarlık ödeme yapacak. Ödemeler 6 aylık taksitler halinde gerçekleştirilecek ve 10 yılda tamamlanacak. Merkez Grubu peşinat olarak sözleşme günü 18.5 milyon dolarlık ödemede bulunacak. Peşinatın ardından ödemeler 15 Ekim 2005'te başlayacak ve ilk üç taksitte peşinat dahil toplam 62.5 milyon dolar ödenecek. Sonraki altı aylık taksitler ise 19.5 milyon dolar olarak ödenecek. 
Protokolle, Dinç Bilgin'in hakim ortağı olduğu Etibank'a olan borçlarının teminat altına alındığı bildirildi. 

Bilgin'in borcu 
TMSF'den yapılan ilk açıklamada, satış bedelinden, daha önce yapılan ödemelerin düşüleceği belirtilmişti. Son açıklamada bu bilgi yer almadı. 
Bilgin Grubu'nun, Etibank'ın içinin boşaltılması nedeni ile Fon'a 812.6 milyon dolar borcu bulunuyor. Ciner'e satıştan sağlanan gelir bu borçtan düşülecek. 


</TEXT>
</DOC>
