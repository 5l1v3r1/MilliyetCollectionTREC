<DOC>
<DOCNO> 326458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/dunya/adun.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un kürtaj cinliği 
</HEADLINE>
<TEXT>


15 yıldır bitkisel hayatta olan Schiavo'nun kaderi, ABD'yi insani, tıbbi, hukuki, dini ve siyasi açıdan böldü. Muhafazak rlar, olayı 'kürtaj yasağına ilk adım' sayarak bayraklaştırdı 

Yasemin Çongar - Washington 


ABD'de insani, tıbbi, hukuki, dini ve siyasi fay hatları yaratan 41 yaşındaki Terri Schiavo adlı kadının kaderi, Başkan George W. Bush ve çevresindeki muhafazak r cephe için yasal kürtaj hakkına karşı kampanyanın bir parçası haline geldi. 

Embriyonun yaşama hakkı 
15 yıl önce kalbinin bir süre durması sonucu bitkisel hayata giren Schiavo'nun gıda ve su gereksinimini karşılayan tüpün geçen hafta sonunda mahkeme kararıyla çıkarılmasının ardından yaşanan gelişmelerin özünde, "insan hayatının ne zaman başlayıp ne zaman bittiği" sorusu var. 
ABD mahkemelerinin bu soruya vereceği nihai yanıt, bir embriyonun yaşama hakkı konusunda da belirleyici olabilecek. 
Ancak beslenme tüpüne bağlı olarak sürdürülebilen ve biyolojik baz dışında hiçbir duyusal ve düşüncel canlılık belirtisi göstermeyen bir hayatın bile "kutsallığı" ve "yasalarla korunması gerektiği" kabul görürse, anne karnındaki bir bebek de aynı gerekçeyle korunabilecek. 

ABD'nin gündemi Schiavo 
Beyin fonksiyonlarını önemli ölçüde yitirdiği ve 5 duyusu ile düşünce yeteneğinden yoksun olduğu yönünde hekim raporları bulunan Schiavo'nun tüple beslenmesine devam edilmesi kararı, pazar gecesi yapılan olağanüstü bir Temsilciler Meclisi oturumunda alınmıştı. Başkan Bush, kararı yıldırım hızıyla imzalarken, "Böylesi karmaşık bir konuda hayattan yana tavır koymak gerektiğini" belirtmişti. 
Washington'dan yükselen bu ses, Schiavo davasını bu kez federal mahkemelerin gündemine getirirken, konu ABD'nin gündeminde bir numara oldu. 

ABD'yi bölen 5 tartışma 

Terri Schiavo olayı, ABD kamuoyunu en az 5 boyutuyla ilgilendiriyor. 
1 - Olay herkese, "Ben bitkisel hayatta olsaydım ya da bir yakınım bu duruma düşseydi ne yapardım " sorusunu sorduruyor. Bu "insani" muhasebe, yüz binlerce kişiyi ayrıntılı talimat içeren vasiyetnameler hazırlamaya yöneltti. 
2 - Schiavo olayı, hekimleri de böldü. Çoğu nöroloğa göre, kadının iyileşme umudu yok. Gözlerinin açık olması, refleksleri ve solunum, dolaşım, boşaltım sistemlerinin çalışması ise, Schiavo'nun "komada olmadığı ve düzelebileceği" tezine zemin sağlıyor. 
3 - Vatikan'ın da bir açıklamayla Schiavo'nun "yaşatılmasından" yana tavır alması, meselenin özellikle Katolikler açısından taşıdığı "dini" boyutu yansıttı. 
4 - Yerel mahkemelerde Schiavo'nun eşi ile anne babasını karşı karşıya getiren 6 yıllık hukuki sürecin tamamlanmasına karşın, konunun Kongre müdahalesiyle federal düzeye taşınması, ABD'de eyalet - merkezi hükümet ilişkisini tartışmaya açtı. 
5 - Amerikan sağının Schiavo konusunu 2006 ara seçimlerinde muhafazak r tabanı hareketlendirme amaçlı bir "siyasi" yatırım saydığı tezi yaygın. Demokratlar ve ılımlı Cumhuriyetçiler ise, devletin "kişisel hayata müdahale" sınırlarını aşmasından rahatsız. 

Terri Schiavo ölüm döşeğinde 

DIŞ HABERLER SERVİSİ 

ABD'de Atlanta 11. Temyiz Mahkemesi, Kongre ve Başkan George W. Bush'un müdahalesiyle kendisini hayata bağlayan beslenme tüpünün yeniden takılması umudu doğan Terri Schiavo'nun tüple beslenmesini reddetti. 
Florida'daki federal mahkemenin, Schiavo'nun anne babası Mary ve Bob Schindler'in tüpün yeniden takılması talebini reddetmesinin ardından, aile davayı Atlanta 11. Temyiz Mahkemesi'ne taşımıştı. Ancak Temyiz Mahkemesi, 2'ye karşı 10 oyla aldığı ret kararıyla, davanın yeniden görülmeye başlanmasına karar verilse bile, Terri Schiavo'nun mahkeme sonuçlanmadan öleceğini belirtti. Yargıçlar, ailenin tezlerinin yeterince kuvvetli temellere dayanmadığı görüşüne vardı. 
Schiavo'nun anne ve babası Mary ve Bob Schindler, kızlarının beslenme tüpünün 18 Mart'ta çıkarılmasından bu yana hızla ölüme yaklaştığını belirterek, davayı Federal Yüksek Mahkeme'ye taşıyacaklarını açıkladı. Ancak bu hukuki süreç uzadıkça Schiavo'nun ölüme daha da yaklaşacağı belirtiliyor. Schindler çifti de, kızlarının durumunun ağırlaştığını ve her an ölebileceğini söylüyor. 

Beslenme tüpü 3 kez çıkarıldı 

25 Şubat 1990 Terri Schiavo'nun kalbi, büyük olasılıkla potasyum dengesizliği yüzünden bir süre durdu ve beynine oksijen gitmesi engellendi. 
Kasım 1992 Schiavo'nun kocası Michael, yanlış tedavi uygulandığı gerekçesiyle açtığı davada 1 milyon dolar tazminat kazandı. 
Şubat 1993 Michael Schiavo, eşinin babası Bob Schindler'in, tazminattan pay istediğini öne sürdü. Michael Schiavo'nun avukatı, paranın Terri'nin tedavisi için kullanıldığını öne sürse de, Schindler tarafından kurulan Terri Schindler - Schiavo Vakfı, Michael Schiavo'nun tazminattan 500 bin dolar, avukatının da 400 bin dolar aldığını belirtti. 
Nisan 2001 Michael Schiavo'nun talebiyle alınan mahkeme kararıyla Terri Schiavo'nun beslenme tüpü çıkarıldı ancak başka bir mahkemenin kararıyla 2 gün sonra yeniden takıldı. 
15 Ekim 2003 Schiavo'nun tedaviye cevap vermediği gerekçesiyle eşi tarafından açılan davada alınan kararla tüp yeniden çekildi. 
21 Ekim 2003 Florida Valisi Jeb Bush, kendisine müdahale etme hakkı veren "Terri Yasası"nı imzalayarak tüpün yeniden takılmasını emretti. 
23 Eylül 2004 Florida Yüksek Mahkemesi, "Terri Yasası"nın anayasaya aykırı olduğuna hükmetti. 
18 Mart 2005 Florida eyalet mahkemesinin 25 Şubat'ta aldığı kararla tüp çıkarıldı. 
21 Mart 2005 ABD Kongresi, davaya federal mahkemenin bakmasına olanak veren yasayı onayladı. ABD Başkanı George W. Bush yasayı imzaladı. 
22 Mart 2005 Federal Mahkeme, Schiavo'nun ailesinin tüpün yeniden takılması talebini reddetti. Aile, Atlanta'daki Temyiz Mahkemesi'ne başvurdu. 
23 Mart 2005 Temyiz Mahkemesi, tüpün takılmasını reddetti. Beyaz Saray, tüm yasal seçeneklerini tükettiğini açıkladı. 


</TEXT>
</DOC>
