<DOC>
<DOCNO> 311796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur37.html </URL>
<DATE> 2005/02/02/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Küçükçekmece'de patlama... 
</HEADLINE>
<TEXT>

     Küçükçekmece'ye bağlı Altınşehir'de bulunan İstanbul Büyükşehir Belediyesi'ne ait patlayıcı ve yanıcı maddeler deposunda patlama meydana geldi. Patlama ve ardından çıkan yangın sonucu yaralanan 2 kişi hastaneye kaldırıldı. 
     İstanbul Büyükşehir Belediyesi, Küçükçekmece'de patlamanın meydana geldiği depoda 2 ton havai fişek bulunduğunu ve olayda 1'i zabıta memuru 2 kişinin yaralandığını bildirdi. 
     Belediyeden yapılan yazılı açıklamada, İstanbul Büyükşehir Belediyesi Yanıcı Parlayıcı Maddeler Müdürlüğü'ne ait Halkalı Altınşehir Kayabaşı Köyü'ndeki depoda saat 13.39 sıralarında bir patlama olduğu belirtildi. 
     Patlamanın, Alper Pakdemir'e ait havai fişeklerin depolandığı 3 katlı binada yükleme sırasında henüz belirlenemeyen bir nedenle gerçekleştiği ifade edilen açıklamada, şöyle denildi 
     ''Patlamaya ilk olarak, Resneli itfaiye grubu müdahale etti. İlk müdahaleyle birlikte Kocasinan, Fatih, Sefaköy, Bağcılar, Avcılar, Gaziosmanpaşa ve Bakırköy itfaiyesi de köpük kulesiyle müdahale etti. 
     Yangın, kısa sürede kontrol altına alındı. Patlama sırasında 3 katlı bina tamamen çöktü. Alp Anadolu A.Ş. çalışanı Bayram Ölmez ve zabıta memuru Tahsin Yılmaz yaralandı. Depoda 2 ton civarında 500 koli havai fişek bulunduğu öğrenildi.'' İstanbul Büyükşehir Belediyesi'ne ait arazide özel şirketlerin kullandığı 9 gümrüklü, ayrıca 1024 metrekare alanda sundurma olarak milli 9 depo bulunduğu belirtilen açıklamada, şehir içine girmesi yasak olan fazla miktardaki parlayıcı, yanıcı ve patlayıcı maddelerin bu depolarda muhafaza edildiği vurgulandı. 
     Açıklamada, patlamanın meydana geldiği deponun da diğer depolardan uzak bir bölümde bulunduğu ifade edildi. 
     . 
     
     ZAMAN ZAMAN PATLAMA SESLERİ DUYULUYOR 

     Kısmen çöken 3 katlı depoda, zaman zaman patlama sesleri duyuluyor. İstanbul Büyükşehir Belediyesi Yanıcı, Parlayıcı ve Kimyevi Depolar Müdürlüğü'ne ait olan ve özel bir şirket tarafından kullanılan havai fişek deposundaki patlamanın ardından çıkan yangına itfaiye ekipleri müdahale ediyor. 
     Zaman zaman patlama sesleri duyulan 3 katlı binanın kısmen çöktüğü, yangının ise kontrol altına alındığı belirtildi. 
     Olay yerine gelen Küçükçekmece Belediye Başkanı Aziz Yeniay, olayda 1'i ayakta tedavi gören, 2'si de hastaneye kaldırılan 3 yaralı bulunduğunu, can kaybı meydana gelmemesinin ise sevindirici olduğunu söyledi. 
     

     
</TEXT>
</DOC>
