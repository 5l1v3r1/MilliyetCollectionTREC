<DOC>
<DOCNO> 333887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/spo01.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirören'in özel ricası 
</HEADLINE>
<TEXT>


Çalımbay ile Boğaz'da yemek yiyen Beşiktaş Başkanı Demirören, Fenerbahçe ile yaşadıkları söz düellosunu ima etti, "Bu maçı benim için oynayın" diye konuştu 

BİLAL MEŞE 


Beşiktaş Başkanı Yıldırım Demirören, Fenerbahçe ile yarın oynanacak maça ayrı bir önem veriyor. Sarı - Lacivertliler ile haftalardır yaşanan söz düellosu ve basketbol maçlarındaki gerginlikler yüzünden oldukça canı sıkılan Demirören'in, Rıza Çalımbay'dan ve takımdan özel ricada bulunduğu belirtildi. 
Hafta içinde Boğaz'da bir restoranda Çalımbay ile bir araya gelen Siyah - Beyazlılar'ın Başkanı, burada hem derbi, hem de yeni sezonla ilgili transfer çalışmalarını görüştü. 
Başkan Demirören, Çalımbay'a, "Bu derbi bir çok açıdan önemli. Kazanmamız gereken bir karşılaşma. Kaldı ki, bunu da başaracak gücünüz var. Futbolcularla yapacağın konuşmalarda benim de isteğimi mutlaka dile getir. Çocuklara söyle, bu maçı benim için oynasınlar ve kazansınlar. Sizden bunu rica ediyorum. Hem camianın, hem sizin, hem de benim bu galibiyete ihtiyacımız var" dedi. 
Derbi öncesinde dostluk mesajı da ileten Demirören, "İki kulüp arasında yıllara dayanan bir rekabet ve dostluk var. Bunu daha da ileri götürmek, iki kulübün de görevi" açıklamasını yaptı. Beşiktaş Başkanı, "Beşiktaş'ı sadece Beşiktaş'ın durumu ilgilendirir. Biz tüm maçları kazanmak için sahaya çıkarız. Yine öyle olacak. Yeni yılda camiamız çok mutlu olacak" diye konuştu. 

Ümraniye'ye kapanıyorlar 

Beşiktaş, Fenerbahçe maçı için bugün kampa girecek ve maç saatine kadar kapılarını dış dünyaya kapatacak. Derbi karşılaşmasının hazırlıklarını dün yaptığı tek antrenmanla sürdüren Siyah - Beyazlılar'da tedavisi devam eden İbrahim Üzülmez ile bel kaslarında spazm tespit edilerek Fenerbahçe maçı kadrosundan çıkarılan Ahmet Yıldırım çalışmaya katılmadı. Fatih ise takımdan ayrı düz koşu yaptı. Isınma hareketleriyle başlayan antrenman, 5'e 2 çabukluk çalışmasıyla devam etti. Kaleciler takımdan ayrı çalışırken, futbolcular yarı sahada çift kale maçla çalışmayı tamamladı. İdmanı Yıldırım Demirören de izledi. 

BJK İnönü Kültür Merkezi 

SÜLEYMAN HATISARU 

Kartal, sporun yanında kültür ve sanata da destek verecek, aynı zamanda elde ettiği geliri de sportif alanda harcayacak. BJK İnönü Stadı'nın özellikle yaz aylarında atıl durumda olduğunu gören Beşiktaş Yönetimi, üstü kapatılan yeni açık tribünü "amfiteatr " olarak değerlendirecek. İki aydır, Beşiktaş A.Ş. Genel Müdür Yardımcısı Murat Tokel'in yürüttüğü projeden yıllık 1.5 milyon dolar gelir hedefleniyor. Amfiteatr, Açık Hava Tiyatrosu ve Rumeli Hisarı'na alternatif olacak. Tesis gerekirse açık hava sinemasına bile dönüşebilecek. Organizasyonlar, maç olmayan günlerde de sürdürülecek. 
BJK İnönü Kültür - Sanat Merkezi ile ilgili ilk görüşme, ünlü sanatçı Yılmaz Erdoğan ile gerçekleştirildi. Erdoğan'ın da bu projeye sıcak baktığı belirtildi. 

Adresi Carew 

Fenerbahçe derbisinde yıldızların ön plana çıkmasını isteyen Rıza Çalımbay'ın Carew'i işaret ettiği belirtildi. Norveçli golcünün Ankaragücü karşısındaki başarısından umutlanan Beşiktaş Teknik Direktörü'nün basın toplantısında ve demeçlerinde sürekli bunu ön plana çıkardığı ifade edildi. 
Forvette iki formda futbolcusu Carew ve Ahmet Dursun'a şans tanıyacak olan Çalımbay'ın, Pancu'yu da forvetin arkasında görevlendireceği öğrenildi. Sağ kanadı Ahmed Hassan, solu da Tümer'e emanet edecek olan başarılı çalıştırıcı, stoperde Çağdaş, Ahmet Yıldırım, Mustafa Doğan ve Emre arasında kararsız kaldı. 

Hiç olmazsa 45 dakika 

Sergen Yalçın, adale ağrılarına rağmen Fenerbahçe maçında görev yapmak istediğini söyledi. Teknik Direktör Rıza Çalımbay ile görüşen tecrübeli futbolcunun en azından bir devre şans bulmak istediği belirtildi. Kaptan, "Ağrılarım devam ediyor ve bazı hareketleri yapmakta zorlanıyorum. Ama maç saatine kadar hazır olmak için özel çalışıyorum" dedi. 
Futbolcu sağlığı konusunda son derece titiz olan Çalımbay'ın, Sergen için sağlık ekibiyle bir görüşme yaptığı da öğrenildi. 

Yeten anılıyor 

Beşiktaş'ın efsane isimlerinden ve onursal başkanlarından Hakkı Yeten Baba Hakkı , ölümünün 16. yılında Zincirlikuyu Mezarlığı'ndaki kabri başında anılacak. Bugün saat 11.00'deki törene, Siyah - Beyazlı yöneticiler ile çok sayıda üyenin katılması bekleniyor. 

Anlamlı ödül 

Tüketici Raporu Dergisi ve bilinçli tüketici temsilcileri, engellilere yaptığı katkılar nedeniyle Beşiktaş Başkanı Yıldırım Demirören'e "Sosyal Sorumluluk Bilinci Özel Ödülü" verecek. Siyah - Beyazlılar'ın Engelliler Basketbol Takımı da "Yılın Spor Kulübü" seçildi. 


</TEXT>
</DOC>
