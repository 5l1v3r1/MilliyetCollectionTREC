<DOC>
<DOCNO> 347060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/spo30.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



BİNİCİLİK 

Şampiyonlar belli oldu 
Eskişehir'de gerçekleştirilen Konkur Komple Binicilik Türkiye Şampiyonası Yüzbaşı Kamer Adalalı'nın üstünlüğüyle sona erdi. 20 sporcunun birincilik mücadelesi verdiği organizasyonda ikinciliği Astsubay Özhan Sezer, üçüncülüğü ise Metin Çakır elde etti. Osman Haznederoğlu'nun ilk sırayı aldığı gençlerde Oktay Köprü ikincilikte kaldı. Öte yandan, turnuvada dereceye girenler 17-19 Haziran'da yapılacak Balkan Şampiyonası'nda mücadele edecek. 

GOLF 

İngiliz üstünlüğü 
Antalya'da 5.'si düzenlenen Prof.Dr.Kaya Çilingiroğlu Golf Turnuvası dün sona erdi. 300 sporcunun katıldığı turnuvanın profesyoneller kategorisinde İngiliz Duncan Muscroft şampiyon olurken, Erol Şimşek ikinci, İngiliz Craig Goodfellow da üçüncü sırayı aldı. Amatörlerde ise birinciliği İstanbul'dan Gencer Özalan elde ederken, Mustafa Hocaoğlu ikinciliği, Hakan Yamaç da üçüncülüğü aldı. 

YELKEN 

Provezza zirvede 
Shop Miles Bosphorus Cup Yelken Yarışları, İstanbul Boğazı'nda yapılırken, mutlu sona IRC 1'de Provezza ulaştı. Çırağan Sarayı açıklarından önceki gün verilen startla gerçekleştirilen ve dün tamamlanan yarışlara 4'ü yabancı 55 tekne katıldı. IRC 2'de Şan, IRC 3'te Narin, IRC 4'te Kequic ve Destek'te Barbi birinciliği yakaladı. 

TENİS 

Bayanlar zirve için yarışıyor 
Deplasmanlı Bayanlar Tenis Birinci Ligi Play - Off müsabakaları İzmir'de başladı. Kültürpark Tenis Kulübü'nde gerçekleştirilen organizasyona, İstanbul TED, ENKA, Mersin Tenis, Ankara Tenis, Karşıyaka, Adana Tenis Kulübü ve Yeşilyurt'tan 60 sporcu katıldı. Turnuvanın ilk gününde A ve B grubu maçları yapılırken, finaller 3 Haziran'da gerçekleştirilecek. 

Piste Çıpa attı 

Türkiye Bridgestone Formula 3 Şampiyonası'nın Körfez Pisti'nde yapılan ikinci ayak yarışını Ahmet Cemil Çıpa kazandı. 10 aracın start aldığı yarışta Ali Gülan ikinci, Cem Kitapçı da üçüncü oldu. Türkiye Pist Şampiyonası Grup 1600 kategorisinde yine Ahmet Cemil Çıpa ilk sırayı alırken, Celal Kalkavan ikinci, Aykut Kutluer de üçüncü oldu. Grup Maxi kategorisinde ise mutlu sona Erkut Kızılırmak ulaşırken, Osman Uğur ikinci ve Kadir Akça da üçüncü sıraları aldılar. Honda Castrol Cup yarışını ise Ragıp Dönmez kazandı. 

Ambulanslar yarıştı 

Ambulans sürücüleri ilki düzenlenen Türkiye Ambulans Rallisi'nde ter döktü. Sağlık Bakanlığı, İzmir İl Sağlık Müdürlüğü ve Acil Ambulans Hekimleri Derneği tarafından İzmir'de yapılan rallide ekipler "sürüş teknikleri", "kazalı araçtan yaralı çıkarma ve taşıma", "adres bulma", "cansız mankene ilaçlı müdahale" etaplarında yarıştı. Eskişehir 112 ekibi birinci, İzmir 112 ekibi ikinci olurken, Med Line ve Adana 112 ekipleri üçüncülüğü paylaştı. 

Altın Kayısı elemesi 

Malatya'da Altın Kayısı 4. Drag Motosiklet Yarışması'nın ilk etabı gerçekleştirildi. Malatya Kayısı Fuarı etkinlikleri çerçevesinde 17 Temmuz'da yapılacak olan mücadeleye katılacak sporcuların belirlendiği 1. etap, İnönü Caddesi - İstasyon Kavşağı arasında yapıldı. Yarışmaya Malatya, Elazığ, Çorlu, Hatay, İskenderun, Mersin ve Gaziantep'ten toplam 25 motosikletçi katıldı. 

Antalya'da geri sayım 

Dünya Ralli Şampiyonası'nın 7. ayağı olarak Antalya'da düzenlenecek olan Türkiye Rallisi için geri sayım sürüyor. Antalya limanına gelen 85 ekibe ait araçlar ve teknik ekipman, Kemer'deki servis alanına ulaşarak yerleşti. Bugün servis alanındaki eksiklerin tamamlanmasının ardından yarın ve çarşamba ekipler parkura çıkarak resmi antrenmanlarını gerçekleştirecek. Kemer'deki ralli merkezi de hizmete girdi. WRC Türkiye Rallisi'nin startı, 2 Haziran Perşembe günü shake down etabını takiben saat 19.00'da Antalya Cumhuriyet Meydanı'ndan verilecek. 


</TEXT>
</DOC>
