<DOC>
<DOCNO> 314273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/ekonomi/aeko.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Stand-by Türkiye'nin performansına bağlı 
</HEADLINE>
<TEXT>


Teşvikli il sayısının 49'a çıkarılmasını eleştiren IMF Türkiye Temsilcisi Bredenkamp Hükümetin teşvik programını gözden geçireceğini umuyoruz. Yeni stand - by Türkiye'nin performansına bağlı 

ANKARA Milliyet 

IMF Türkiye Temsilcisi Hugh Bredenkamp, teşvikli il sayısının 36'dan 49'a çıkarılması ile ilgili olarak yaptığı uyarıları dün de sürdürdü. Bredenkamp, "Hükümetin teşvik programını gözden geçireceğini umuyoruz" dedi. Maliye Bakanı Kemal Unakıtan ise, "Kime teşvik vereceğimize biz karar veririz. Teşvikin parası bütçede" açıklamasını yaptı. 
Daha önce, Türkiye'nin kişi başına geliri bin 500 doların altındaki 36 il için uyguladığı özel teşvikleri, 49 ile çıkarmasının, yeni stand - by sürecini zora sokacağını, bu harcamanın bütçede gösterilmediğini açıklayan Hugh Bredenkamp, dün de bu konuda yeni açıklamalar yaptı. Teşviklerin tüm illere değil, belli yerlere odaklanması gerektiğini belirten Bredenkamp, "Teşviklerin genişletilmesi ile büyük bir sıkıntı oldu. Hükümetin, teşvik programını geri çekmese bile yeniden gözden geçireceğini umuyoruz" dedi. 
Bredenkamp CNN Türk'e yaptığı açıklamada bankacılık, gelir idaresi ve sosyal güvenlik alanındaki üç yeni yasanın Meclis'ten geçirilmesini bekleyen ve 10 milyar dolarlık finansman öngören yeni stand - by süreci ile ilgili olarak da "Bu, Türkiye'nin performansına bağlı" dedi. Bredenkamp şöyle konuştu 
"Çalıştığımız ülkelerde bu tür paketler çok başarılı olmadı. Türkiye'de çok farklı paketler uygulandı, çok etkisi olmadı. Çözüm böyle olmaz. Öncekinde belli bir hedef vardı. Şimdi mevcut işletmelere verilmesi faydayı azaltır. Bu bizi endişelendiriyor. Bütçe açısından telafi edici önlemler bulmak da zor. Bunun maliyetinin çok önemli olacağını düşünüyoruz. Hükümet, teşvik türü harcamalardan kaçınacağını söylemişti. Kapsam dışı iller de isteyecek ve bunlar mantar gibi çoğalacak." 
Maliye Bakanı Kemal Unakıtan ise IMF'nin halen Başbakanlık'ta bekleyen yeni teşvik yasa tasarısında il sayısının 49'a çıkarılması ile ortaya çıkacak kaynak ihtiyacının bütçeden karşılanacağını söyledi. Unakıtan, "Nerelere teşvik yapacağımıza, biz kendimiz karar veririz. Hesapsız hareket etmiyoruz, kaynak bütçede" dedi. 

Kaynak bütçede 
Defterdarlar ve Gelirler Bölge Müdürleri toplantısından sonra soruları yanıtlayan Unakıtan, göreve geldiklerinden bu yana kaynağın ne olacağına ilişkin sorularla karşılaştıklarını anlattı. Unakıtan, "İçme dediniz içmedik, yeme dediniz yemedik. Ha şimdi ne oldu" diye espri yaptı. 
Unakıtan, daha sonra şöyle dedi "Kaynak tabii ki tespit edildi. Hesaplar yapılmadan herhangi bir adım atmıyoruz. Kaynak da bütçeden karşılanacak. Başka bir yerden yeni gelirle değil. Bütçeden bir kaydırma da, yeni bir kaynak aktarma da söz konusu olabilir. Biz, IMF ile olan görüşmelere alıştık. Maliye açısından bizi rahatsız edecek bir husus yok. Bu ülkenin gerçekleri ile uğraşan biziz. Ama mali disiplinden asla taviz vermeyeceğiz. IMF olsa da, olmasa da böyle devam edeceğiz." 

'Kaynak ÖTV artışı ile karşılanabilir' Ekonomi yetkilileri istihdamı artırmak amacıyla 36 ile uygulanan teşvikin kapsamını genişleterek 49 ile çıkarılmasına yönelik karar nedeni ile ortaya çıkacak kaynak ihtiyacının bazı vergilerde artış ve bütçe ödenekleri arasında kaydırma ile karşılanacağını belirtti. Bir ekonomi yetkilisi, "Teşvik yasa tasarısı hazırlanırken IMF ile görüşme yapıldı, ancak bunun yaratacağı net olarak ortaya çıkmamıştı. Ancak gelinen noktada bu yükü karşılayacak kaynağa ihtiyaç doğuyor" dedi. 
Aynı yetkili, "Teşvik kararı çerçevesinde kaynak için çalışmalar başladı. Fakat fazla bir seçenek zaten yok. Öncelikle 2004 yılında olduğu gibi yine bazı yatırımlar başta olmak üzere 2005 bütçesinde bazı kalemlerden kesinti yapılabilir. Ardından da ortaya çıkacak açık için dolaylı vergiler gözden geçirilir" dedi. 
Bir başka ekonomi yetkilisi ise bütçede ödenekler arası kaydırma için belirlenecek tutarın ardından yine özel tüketim vergisi artışlarının kaçınılmaz olacağını söyledi. Yetkili, "Akaryakıt başta olmak üzere sigara ve alkollü içkilerde vergi artışı gelebilir. Burada değişiklik olmayacak. 2005 için belirlenen 27.3 milyar YTL'lik faiz dışı fazla kalemidir. Bu rakam sabit tutulur ve bütçe kalemlerinde vergi ve yatırım gibi bazı değişiklikler yapılacak" dedi. 


</TEXT>
</DOC>
