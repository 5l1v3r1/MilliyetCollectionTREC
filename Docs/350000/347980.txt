<DOC>
<DOCNO> 347980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur38.html </URL>
<DATE> 2005/06/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Bisikletli kimsesiz kadına çarpıp kaçtılar 
</HEADLINE>
<TEXT>

     Mersin’in Tarsus İlçesi’ne bağlı Yenice Beldesi’nde, sürücüsü ve plakası belirlenemeyen bir aracın çarpıp kaçtığı bisikletli kadın, olay yerinde öldü. 
     Jandarma yetkililerinden alınan bilgiye göre, D-400 Karayolu’ndaki Nefis Un Sanayii yakınlarında kaza meydana geldiği yolundaki ihbar üzerine, ekiplerin gece yaptığı araştırmada, kimliği henüz belirlenemeyen 40 yaşlarındaki bir kadının cesedi bulundu. 
     Bisikletiyle gezerek eşya toplayan ve bunları satarak geçimini sağladığı belirtilen kadının cesedinin yakınlarında, çarpan araca ait olduğu anlaşılan tampon ve far parçaları bulundu. Parçalar, delil olarak incelenmek üzere toplandı. 
     Yetkililer, Tarsus Cumhuriyet Başsavcılığı’nın talimatı doğrultusunda, cesedin, otopsi yapılmak üzere Devlet Hastanesi’nin morguna kaldırıldığını, kimliğinin belirlenmesi için çalışmaların sürdüğünü bildirdiler. 
     
</TEXT>
</DOC>
