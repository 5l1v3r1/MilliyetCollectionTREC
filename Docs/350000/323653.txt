<DOC>
<DOCNO> 323653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko10.html </URL>
<DATE> 2005/03/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Mevduat reel bazda daralıyor, krediler artıyor 
</HEADLINE>
<TEXT>

     Bankalardaki mevduat reel bazda azalırken, kredi hacmi büyüyor. İlk iki ayda toplam mevduat ÜFE'ye göre yüzde 2.6, TÜFE'ye göre yüzde 3.5 reel düşüş kaydetti. 
     Kredilerde ise reel olarak ÜFE'ye göre yüzde 1.6, TÜFE'ye göre yüzde 0.8 artış gözlendi. 
     ANKA'nın Merkez Bankası verilerinden yaptığı belirlemeye göre, ocak-şubat döneminde yurt içi yerleşiklerin toplam mevduatları, 5 milyar 225 milyon YTL azalarak 174 milyar 89 milyon YTL'ye indi. İki ayda nominal olarak yüzde 2.9 oranında azalan mevduatta, aynı dönemde üretici fiyat endeksindeki ÜFE yüzde 0.3'lük düşüşten arındırıldığında yüzde 2.6'lık reel gerileme gözlendi. 
     Mevduat, tüketici fiyatlarındaki TÜFE yüzde 0.57'lik artıştan indirgendiğinde ise reel bazda yüzde 3.5 daraldı. 
     
     YTL-DÖVİZ MEVDUATLARI 
     Yurt içi yerleşiklerin YTL mevduatları, iki ayda yüzde 0.3 oranında 350 milyon YTL azalarak 102 milyar 890 milyon 
     YTL'ye indi. YTL mevduatta ÜFE'ye göre reel bazda bir değişim yaşanmazken, TÜFE'ye göre yüzde 0.9'luk gerileme gözlendi. 
     Döviz mevduatları ise söz konusu dönemde 4 milyar 875 milyon YTL'lik hızlı bir düşüş göstererek 71 milyar 199 milyon YTL'ye geriledi. Nominal olarak yüzde 6.4 oranında azalan döviz mevduatları, reel bazda ÜFE'ye göre yüzde 6.1, TÜFE'ye göre yüzde 6.9 düşüş kaydetti. 
     
     KAMU BANKALARININ PAYI ARTTI 
     Mevduat yavaş yavaş kamu bankalarına doğru kayıyor. 
     Şubat sonu itibariyle toplam mevduatın 78 milyar 314 milyon YTL'lik bölümü kamu bankaları, 91 milyar 4 milyon YTL'si özel bankalar, 4 milyar 322 milyon YTL'si ise yabancı bankalarda bulunuyor. Kamu bankalarının toplam mevduat içindeki payı, 2004 sonundaki yüzde 44.2'lik düzeyinden yüzde 45'e yükselirken, özel bankaların payı yüzde .5'ten yüzde 52.5'e indi. Yabancı bankaların payı yüzde 2.3'ten yüzde 2.5'e çıktı. 
     Kamu bankalarındaki mevduat ilk iki ayda ÜFE'ye göre yüzde 0.8, TÜFE'ye göre yüzde 1.6 özel bankalardaki mevduat ÜFE'ye göre yüzde 4.5, TÜFE'ye göre yüzde 5.3 azaldı. 
     Yabancı bankalardaki mevduat ise reel olarak ÜFE'ye göre yüzde 4.9, TÜFE'ye göre yüzde 4 büyüme kaydetti. 
     
     KREDİ HACMİ REEL BAZDA BÜYÜYOR 
     Mevduat bankalarının toplam kredi hacmi reel bazda büyüyor. Kredi hacmi, ilk iki ayda yüzde 1.3 oranında 1 milyar 34 milyon YTL'lik artış göstererek 78 milyar 622 milyon YTL'ye ulaştı. Kredilerde reel artış ÜFE'ye göre yüzde 1.6, TÜFE'ye göre yüzde 0.8 olarak gerçekleşti. 
     Kredilerdeki artışın büyük bölümü özel bankalardan kaynaklandı. Özel bankaların kredileri yüzde 1.2 oranında 606 milyon YTL artarak milyar 907 milyon YTL'ye çıktı. Bu 
     bankaların kredilerinde reel olarak ÜFE'ye göre yüzde 1.5, TÜFE'ye göre yüzde 0.6 artış gözlendi. Söz konusu dönemde nominal olarak yüzde 1 artan kamu bankalarının kredileri, ÜFE'ye göre yüzde 1.3, TÜFE'ye göre yüzde 0.5 büyüdü. 
     
</TEXT>
</DOC>
