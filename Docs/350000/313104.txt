<DOC>
<DOCNO> 313104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun43.html </URL>
<DATE> 2005/02/07/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
İsrail ve Filistin yarın ateşkes anlaşması imzalayacak 
</HEADLINE>
<TEXT>

     İsrail ve Filistin liderlerinin, yarın yapılacak zirvede iki ülke arasındaki çatışmayı sona erdirecek bir ateşkes anlaşması imzalayacağı bildirildi. 
     Filistin müzakere heyetinin başkanı Saib Erekat gazetecilere yaptığı açıklamada, ''yarın yapılacak zirvede en önemli şeyin, iki taraf arasındaki şiddeti sona erdirecek bir ateşkes anlaşması ilan edilmesi olacağını'' söyledi. 
     Erakat, anlaşmanın, Filistinli tutukluların salıverilmesi için gereken kriterleri belirleyecek ve İsrail güçlerinin Batı Şeria'dan aşamalı olarak çekilmesini izleyecek ortak komiteler kurulmasını da içereceğini kaydetti. 
     Adının açıklanmasını istemeyen İsrailli bir hükümet yetkilisi de ateşkes anlaşması yapılacağını doğruladı. 
     İsrail Başbakanı Ariel Şaron ve Filistin Devlet Başkanı Mahmud Abbas, Mısır'ın Şarm El Şeyh kentinde yarın yapılacak zirvede biraraya gelecek. 
     
</TEXT>
</DOC>
