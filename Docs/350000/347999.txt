<DOC>
<DOCNO> 347999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas02.html </URL>
<DATE> 2005/06/01/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Uçakların alçaktan uçuşu gebe koyunlar için yasaklandı 
</HEADLINE>
<TEXT>

     Yalçın İREŞ DHA 

      KONYA Bozdağ'da koruma altında bulunan yaban koyunlarının kuzulama dönemleri olan şu günlerde aşırı ses ve stresten düşük yapmamaları için savaş uçaklarının Haziran ayı sonuna kadar bölgede alçak uçuş yapmaları yasaklandı. 
     Konya Çevre ve Orman İl Müdürü Nuri Kunt, yaban koyunlarının haziran ayı sonuna kadar yavruladığını, bu nedenle gebe hayvanların aşırı gürültüden kaynaklanan korkunun önüne geçilmesi gerektiğini söyledi. Kurt, aksi takdirde hayvanlarda düşük, sakat ve erken doğum görüldüğünü vurguladı. 
     Konya- Aksaray yolunun 35'inci kilometresinde 3 bin 700 hektar kapalı alandan oluşan Bozdağ'da koruma altında bulunan yaklaşık 2 bin yaban koyununun dişisi olan 900'ünden ortalama 300 yavru beklediklerini belirten Kunt, geçen yıllarda olduğu gibi resmi yazı ile Konya 3'üncü Hava Jet Üssü'ne başvurduklarını, Türk Hava Kuvvetleri ve Genelkurmay Başkanlığı'nın da onayı ile uçakların Bozdağ Mevkii'nde alçaktan uçmalarını yasakladığını söyledi. 
     Yöredeki çobanların köpek, eşek ve diğer hayvanlarını bölgede başıboş bırakmamaları konusunda uyarılmaları için kaymakamlıklara yazı gönderdiklerini söyledi. Kunt daha önceki dönemlerde aynı uygulamayı yaptıklarını ekledi. 
     
</TEXT>
</DOC>
