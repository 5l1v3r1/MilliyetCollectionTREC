<DOC>
<DOCNO> 307414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/yazar/sazak.html </URL>
<DATE> 2005/01/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP 'düşmanlığı' 
</HEADLINE>
<TEXT>


İnönü'nün tarihi uyarısı CHP örgütlerine çığ gibi düştü "CHP değişmezse, tarih olur " 
Milliyet'in pazar günkü manşetini okuyan CHP lideri Deniz Baykal, Kanal 7 televizyonunda, kendisine karşı olanları 'düşmanlıkla' suçladı. 
Erdal Bey'le ilgili sözleri dünkü gazetelere de yansımıştı "Zaten o, genel başkanlığa hiç gelmemem gerektiğini düşünüyordu. Kendisi CHP'nin onursal genel başkanı değil. Seçimler sırasında CHP'ye oy vermeyin diye deklarasyon yayımlayanlar şimdi CHP'ye genel başkan teklif ediyorlar." 
Deniz Bey bunu hep yapıyor. 
Partiyi o kadar çok kurultaya götürdü ki, siyaseten söz bitince CHP 'düşmanlığını' işlemekten başka malzeme kalmadı. Yetmedi, Olcay Hanım'ın Baykal'a bir eş olarak "Partiyi bırakırsan, hakkımı helal etmem" sözleri piyasaya sürüldü. CHP liderinin, 'soldaki değişim' beklentisi üzerine yapılan siyasal analizleri görmezlikten gelip sorunu kişiselleştirmesi ve olayları çarpıtması dramatiktir. 
1999 seçimlerinde CHP'nin Meclis dışında kalması nedeniyle Baykal 'çekilmek' zorunda kalmıştı. İlk kurultayda Altan Öymen'den başkanlığı devraldığında CHP'yi 'kurultaylar partisi olmaktan' çıkaracağı sözünü vermişti. 
Baykal'ın liderlik hırsı, 'hizipçiliği' sosyal demokrasiyi eritmekten başka sonuç doğurmadı. Oysa SHP, 1989 yerel seçimlerinde Ankara, İstanbul ve İzmir başta kent yönetimlerini ele geçirip 'tek başına' iktidara yelken açtığında, o dönemde genel sekreter olan Deniz Baykal, İnönü'ye karşı kurultay mücadelesi başlattı. Parti altı ayını, içe dönük mücadeleyle kaybederken, Demirel, Anadolu mitingleriyle güç kazandı ve 1991 seçimlerinde SHP'nin önüne geçmeyi başardı. 
Baykal, İnönü ile mücadelesini sürdürdü ve iki kurultay daha yapıldı. Her defasında kaybetti. Deniz Bey, 'genel sekreter' olarak İnönü'ye 'güven' verse Erdal Bey çekildikten sonra liderliğin zaten tek adayıydı. 
İnönü, CHP'de 'değişim istedi' diye kullandığı yaralayıcı ifadeler gerçekten üzücüdür. 
Erdal Bey, 12 Eylül askeri darbesinden sonra aralarında Deniz Baykal'ın da bulunduğu eski parlamenterlerin 'siyasi yasağını' kaldırmak için gece gündüz uğraştı. SHP'nin 'evet' kampanyası, referandumda demokrasinin zaferiyle son buldu. Daha sonra CHP'nin açılmasıyla ilgili yasaya en büyük destek de İnönü'den geldi. 
Baykal cephesinde değişen bir şey yok 
Olcay Hanım'ın 'partiyi bırakma' telkinine umut bağlaması, 'Ecevit'leri çağrıştırıyor. Ecevit zamanında çekilseydi, DSP bugün tarih olmazdı 



</TEXT>
</DOC>
