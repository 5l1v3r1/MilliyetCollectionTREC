<DOC>
<DOCNO> 345304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun30.html </URL>
<DATE> 2005/05/24/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Alman basını, Türkiye karşıtı Merkel'in olası kabinesini bile yayınladı 
</HEADLINE>
<TEXT>

     Alman medyası, Hıristiyan Demokrat Birlik Partisi CDU Genel Başkanı Angela Merkel’in başbakan olması durumunda kabinesinde kimlere yer vereceği konusunda spekülasyonlara başladı. 
     Bazı Alman gazeteleri, Merkel’in, 18 Eylül’de yapılması beklenen erken genel seçimleri kazanması durumunda, Bavyera eyaletindeki kardeş parti konumundaki Hıristiyan Sosyal Birlik Partisi CSU Genel Başkanı Edmund Stoiber’i Federal Maliye, Ekonomi ve Çalışma Bakanı yapmayı düşündüğünü yazdı. 
     Merkel’in, Bavyera Eyaleti İçişleri Bakanı Günther Beckstein’ı CSU Federal İçişleri Bakanı, CSU federal meclis grubu Başkanı Michael Glos’u Savunma Bakanı, CDU’nun seçimleri kazanması durumunda koalisyon ortağı olması beklenen Hür Demokrat Parti’nin FDP federal meclis grubu Başkanı Wolfgang Gerhardt’ı da Dışişleri Bakanı yapmak istediği belirtildi. 
     Angela Merkel’in olası kabinesinde ayrıca, FDP Genel Başkanı Guido Westerwelle’nin Adalet Bakanı, Hessen Eyaleti Sosyal İşler Bakanı Silke Lautenschlaeger’in CDU Aile Bakanı, Aşağı Saksonya Eyaleti Sosyal İşler Bakanı Ursula von der Leyen’in CDU Sağlık ve Sosyal İşler Bakanı, Baden-Württemberg Eyaleti Eğitim Bakanı Anette Schavan’ın CDU Araştırma ve Eğitim Bakanı, Saksonya Eyaleti İçişleri Bakanı Thomas de Maziere’nin de CDU Ulaştırma Bakanı olarak yer alması bekleniyor. 
     Merkel’in, Başbakanlık Müsteşarı olarak da CDU Genel Sekreteri Volker Kauder’i düşündüğü kaydedildi. 
     
     ERKEN SEÇİMLER 18 EYLÜL’DE GİBİ 

     Bu arada, Almanya’da tüm siyasi partilerin, olası erken genel seçim tarihi olarak 18 Eylül’ü uygun gördükleri bildirildi. 
     Alman Haber Ajansı DPA , Başbakan Gerhard Schröder ile dün akşam bir araya gelen parti temsilcilerine dayanarak verdiği haberde, federal mecliste temsil edilen tüm partilerin 18 Eylül 2005 tarihine sıcak baktıklarını belirtti. 
     Seçim tarihiyle ilgili kararı sonuçta Cumhurbaşkanı Horst Köhler’in vereceğine işaret eden parti temsilcileri, anayasaya göre federal meclisi feshetme ve erken seçim tarihi belirleme yetkisinin Cumhurbaşkanı’nda olduğunu hatırlattılar. 
     
</TEXT>
</DOC>
