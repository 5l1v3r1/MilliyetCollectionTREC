<DOC>
<DOCNO> 332578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy03.html </URL>
<DATE> 2005/04/12/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Emekliye bu kez kötü haber 
</HEADLINE>
<TEXT>

     ANKARA Milliyet 

Ankara 7. İş Mahkemesi'nin TÜFE farklarının SSK emekli aylıklarına 2 yıl boyunca eksik yansıtıldığı iddiasıyla açılan tespit davasını kabul etmesinin ardından, ayrıca açılan bir başka davada aynı yöndeki talep Ankara 9. İş Mahkemesi'nce reddedildi. İki mahkeme arasındaki çelişkiyi Yargıtay giderecek. Yargıtay'ın vereceği karar, 3,5 milyon emekliye ayrı ayrı 100 - 120 YTL TÜFE farkı ödenip ödenmeyeceğini açığa çıkartacak. 
     Yargıtay daha önce TÜFE farklarını eksik aldığı gerekçesiyle dava açan bir emekliyi haklı bulmuş ancak SSK, eksikliğin tam olarak saptanmadığı gerekçesiyle ödeme yapmayı reddetmişti. Ankara 7. İş Mahkemesi, Emekli-Sen'in bu nedenle açtığı tespit davasında, davanın kabulüne karar vermişti. 
     
     Hak kaybı var 

     Kararda, emekli gelir ve aylıklarının, her ayın başında bir önceki ayda gerçekleşen Tüketici Fiyatları Endeksi TÜFE oranında zamlı ödeneceği düzenlemesinin getirildiği anımsatılmış, TÜFE oranlarının ayın 2 ya da 3'ünde açıklanmasına rağmen SSK'nın farkı ayın 19 ya da 21'in de ödediği belirtilmişti. Kararda, bu uygulamanın 29 boyunca sürdüğü vurgulanmış, sözkonusu süre boyunca SSK emeklilerinin hak kaybına uğradığı ifade edilmişti. Kararın çıkmasını sağlayan bilirkişi raporunda ise 1 Ocak 2000'den itibaren ödenmesi gereken TÜFE farklarının Ocak ayının 19 - 23 arası günlerden başlayarak uygulandığı, bu nedenle maaş artışının sadece 18 - 22 günle sınırlı kaldığı ifade edilmişti. Raporda, emeklilere yasal faiziyle birlikte yaklaşık 100 - 120 YTL ödenmesi gerektiği anlatılmıştı. 
     
     Tersi yönde karar 

     SSK emeklisi 23 kişi adına açılan tespit davası ise dün Ankara 9. İş Mahkemesi'nde karara bağlandı. Mahkeme, 7. İş Mahkemesi'nin aksine, davanın reddine karar verdi. Türkiye İşçi Emeklileri Derneği Genel Başkanı Kazım Ergün, yaptığı açıklamada, davanın sonucunun 3.5 milyonu aşkın kişiyi ilgilendirdiğini, ret kararının büyük bir şaşkınlık yarattığını kaydetti. 
     
     Gözler Yargıtay'da 

     Ergün, Yargıtay'ın daha önce olduğu gibi, emeklinin hakkını iade edeceğini belirterek, "2000'den itibaren başlayan bu hak arama mücadelesi sırasında emekli arkadaşlarımızın bir bölümünü kaybettik. Umarız geriye kalanlarımız hakkı rahmetine kavuşmadan bu haklarını alabilirler. TÜFE davası, artık onur davamız oldu" dedi. 
     7. İş Mahkemesi'nin verdiği karar da daha önce SSK tarafından temyiz edilmişti. Emeklilerin TÜFE farkı alıp alamayacağı konusundaki iki farklı karardan hangisinin doğru olduğunu Yargıtay hüküm altına alacak. Yargıtay'ın vereceği karar her iki dava için de bağlayıcı olacak. 

     
</TEXT>
</DOC>
