<DOC>
<DOCNO> 316200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur34.html </URL>
<DATE> 2005/02/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Çakıcı'nın yurtdışına kaçış davasının görülmesine başlandı 
</HEADLINE>
<TEXT>

     Avusturya'da yakalandıktan sonra Türkiye'ye iade edilen Alaattin Çakıcı'nın kaçışına ilişkin Kaşif Kozinoğlu, Erol Evcil ve Sinan Engin'in de aralarında bulunduğu 14 sanık hakkındaki dava başladı. 
     Avusturya'da yakalandıktan sonra Türkiye'ye iade edilen Alaattin Çakıcı'nın yurtdışına kaçışına ilişkin MİT görevlisi Kaşif Kozinoğlu, işadamı Erol Eşrefoğlu Evcil ve Beşiktaş Futbol Takımı eski menajeri Sinan Engin'in de aralarında bulunduğu 14 sanık hakkında açılan davanın görülmesine başlandı. 
     İstanbul 9'uncu Ağır Ceza Mahkemesi'ndeki duruşmaya, tutuklu sanık Ali Yüce ile tutuksuz yargılanan sanıklardan Sinan Engin, Gençağa Çakıcı, Nizamettin Özoğul ve Velit Yavuz Günerkan katıldı. Duruşmaya Kaşif Kozinoğlu katılmadı. 
     Sanık ve avukatlarının salondaki yerlerini almalarıyla saat 13.15'te başlayan duruşmada, kimlik tespitlerine geçildi. 
     
     Ali Yüce'ye tahliye 

     Alaattin Çakıcı'nın yurtdışına kaçışına ilişkin 14 sanığın yargılandığı davanın tek tutuklu sanığı Ali Yüce, tahliye edildi. 
     İstanbul 9. Ağır Ceza Mahkemesi, ilk duruşmanın sonunda, ''Çakıcı'ya sahte pasaport ve kimlikler düzenlemek''le suçlanan Ali Yüce'nin tahliyesini kararlaştırdı. 
     
     Davada Çakıcı yok 

     Alaattin Çakıcı, Avusturya'dan iadesine ilişkin gerekçeli kararın mahkemeye ulaşmaması nedeniyle bu davada sanık olarak yer almadığı açıklandı. 
     Çakıcı hakkındaki dosya, soruşturma aşamasında diğer sanıkların dosyasından da ayrılmıştı. 
     İstanbul 9'uncu Ağır Ceza Mahkemesi'nde görülecek davanın Cumhuriyet Savcısı Selim Berna Altay tarafından hazırlanan iddianamesinde, dosyanın tek tutuklu sanığı Ali Yüce'nin, Alaattin Çakıcı ve adamlarına toplam 12 adet sahte pasaport düzenlediği vurgulanıyor. 
     
     42 yıl ağır hapis istemi 

     Çakıcı'nın, Yargıtay aşamasında 'Karagümrük Spor Kulübü Lokali baskını davası' dosyasına müdahale etmek için kurduğu bağlantılar, yurtdışına kaçışı amacıyla sahte pasaport ve kimlik düzenlenmesi ile kaçışı anlatılan iddianamede, sanık Ali Yüce'nin 'çıkar amaçlı suç örgütüne üye olmak' ve '12 kez sahte pasaport düzenlemek' suçlarından 15 ile 42 yıl arasında ağır hapis cezasına çarptırılması isteniyor. 
     
     Engin ve Evcil'e dört yıl ağır hapis istemi 

     İddianamede Beşiktaş Futbol Takımı eski menajeri Sinan Engin ve işadamı Erol Evcil'in 'çıkar amaçlı suç örgütüne yardım ve yataklık etmek' ile 'sahte pasaport ve evrak düzenlemek' suçlarından 1.5 ile 4'er yıl arasında ağır hapis cezasına çarptırılmaları öngörülüyor. 
     MİT görevlisi Kaşif Kozinoğlu'nun da 'çıkar amaçlı suç örgütüne yardım ve yataklık etmek' suçundan 6 ay ile 1 yıl arasında hapis cezasına çarptırılması talep ediliyor. 
     İddianamede, diğer sanıklar Hakkı Süha Şen, Mehmet Özbulut, Nizamettin Özoğuz, Mustafa Kamalak, Aydın Göker, Gençağa Çakıcı, Başar Barış Çakıcı, Veli Yavuz Günerkan, Mehmet Salih Hantal ve Fırat Ardıç'ın da 'çıkar amaçlı suç örgütüne yardım ve yataklık etmek' , 'sahte pasaport ve evrak düzenlemek' suçlarından 6 ay ile 7 yıl arasında değişen çeşitli ağır hapis cezalarına çarptırılmaları isteniyor. 
     
     Çakıcı, 14 ekim 2004'te Türkiye'ye getirildi 

     Organize suç örgütü lideri Alaattin Çakıcı, 14 ekim 2004'te Avusturya'dan Türkiye'ye getirildi. Çakıcı 14 temmuz 2004'te Avusturya'nın Graz kentinde yakalanmıştı. 
     
</TEXT>
</DOC>
