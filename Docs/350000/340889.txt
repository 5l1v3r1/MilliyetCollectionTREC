<DOC>
<DOCNO> 340889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/soneko09.html </URL>
<DATE> 2005/05/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sanayi üretimi yüzde 5.5 arttı... 
</HEADLINE>
<TEXT>

     Sanayi üretimi Mart ayında, geçen yılın aynı ayına oranla yüzde 5.5 arttı. 
     DİE, 2005 Mart ayı sanayi üretim endeksi sonuçlarını açıkladı. 
     Buna göre, Mart ayında üretim artışı, imalat sanayiinde yüzde 4.6, madencilik sektöründe yüzde 25.6, elektrik, gaz ve su sektöründe de yüzde 7.2 olarak gerçekleşti. 
     Geçen yılın aynı döneminde toplam sanayi üretimi yüzde 12.4 artarken, alt sektörler itibarıyla imalat sanayinde yüzde 14.7, elektrik gaz ve su sektöründe yüzde 4.1 oranında artış olmuştu. 
     Madencilik sektörü ise yüzde 15.6 oranında gerilemişti. 
     Bu yıl Mart ayında, imalat sanayi alt sektörleri itibarıyla üretim, en fazla yüzde 97.9 ile maden kömürü, linyit ve turba bir tür yakıt sanayi imalatında yaşandı. 
     Mart’ta, tütün ürünleri imalatı yüzde 3.9, tekstil ürünleri imalatı yüzde 8.1, metal eşya sanayi imalatı yüzde 26.5, ağaç ve mantar ürünleri imalatı yüzde 55.7, madencilik ve taşocakçılığı imalatı yüzde 25.6, gıda ürünleri ve içecekleri imalatı yüzde 24.3 oranında arttı. 
     
     ÜRETİMİ DÜŞENLER 

     Mart ayında, derinin işlenmesi imalatı yüzde 26.7, büro, muhasebe bilgi işlem makinaları imalatı yüzde 15.9, giyim eşyası imalatı yüzde 6.6, kok kömürü, rafine edilmiş petrol ürünleri imalatı yüzde 
     10.4, Radyo, tv haberleşme cihazları imalatı yüzde 15.3, diğer ulaşım 
     araçları imalatı yüzde 7.4 oranında azaldı. 
     Sanayi üretimi üç aylık ortalamalara göre ise Mart ayında toplamda yüzde 8.2, madencilik sanayinde yüzde 23.7, imalat sanayinde yüzde 7,9, elektrik, gaz ve su sektöründe de yüzde 5.5 oranında arttı. 
     Geçen yıl Mart ayında 3 aylık ortalamalara göre toplam sanayi üretimi yüzde 10.6, imalat sanayi üretimi yüzde 12, elektrik, gaz ve su sektörü imalatı da yüzde 6.5 artmış, madencilik sektöründe ise yüzde 9.8 oranında azalmıştı. 
     
</TEXT>
</DOC>
