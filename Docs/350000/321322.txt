<DOC>
<DOCNO> 321322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonyas03.html </URL>
<DATE> 2005/03/06/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
59'luk "Rambo" savaş arenasına geri dönüyor 
</HEADLINE>
<TEXT>

     Sanat yaşamında 30 yılı geride bırakan ünlü aktör Sylvester Stallone, savaşçı Rambo'yu dördüncü kez canlandırmak için 59 yaşında yeniden kamera karşısına geçecek. Stallone, en son Afganistan dağlarında bıraktığı Rambo için Eylül ayında çekimleri başlatıyor. 
     Internetteki ''moviehole'' sitesinde yer alan habere göre, ''en kahraman'' Rambo, yeni maceralar için dönüyor. Rambo'yu savaşa hazırlayan Stallone ''TV Guide'' için yaptığı röportajda sonbaharda Rambo'nun savaş arenasına geri döneceğini duyurdu. 
     Kariyerinin sona erdiği yönündeki yorumlara kesinlikle katılmadığını anlatan Stallone, bu yapımın kendisi için yeni bir başlangıç olacağını belirtti. 
     Stallone, filmin konusu hakkında ise ser verip sır vermezken, yapımda bu kez Rambo'nun bu kez oğluyla kötülere karşı mücadele edeceği haberleri ulaştı, ancak bu söylentiler doğrulanmadı. 
     İlk ''Rambo'' filminde 36 yaşında olan Stallone'nin 59 yaşında yeniden kamera karşısına geçeceği filmin 2006'da seyirciyle buluşması hedefleniyor. 
     
     BOMBALI OKLA HELİKOPTER PATLATIRDI 
     Ünlü aktör Sylvester Stallone'nin John J. Rambo adlı Vietnam gazisini canlandırdığı ''Rambo'', 1982 yılında ''İlk Kan-First Blood'' adlı filmle doğdu. 
     Yönetmenliğini Ted Kotcheff'in üstlendiği filmde, Stallone, başında kırmızı bandı, yırtık atleti, kir pas içindeki yüzü ve terli vücuduyla mücadele verdi. 
     Tankla helikoptere saldırmak, bombalı okla helikopterleri havaya uçurmak, barutla yara temizlemek, takılan paraşütün iplerini keserek kurtulmak gibi inanılmaz hareketlere imza atan Rambo, macerasını 1985'te ''Rambo-İlk Kan 2'' ile sürdürdü. Bu kez George P. Cosmatos'un kamera arkasına geçtiği filmde, kahraman Rambo, Vietnam'daki hapishanelerden bir ekibi kaçırmak için ter döktü. 
     Rambo, son olarak 1988 yılında Afganistan dağlarında mücadele verdi. Bu macerasında, yönetmenliği Peter MacDonald üstlendi ve Stallone bu sefer 42 yaşında ''olgun'' bir savaşçı olarak kamera karşısına geçti. 
     Film, Amerikan milliyetçiliğini körükleyen ögeleriyle 1980'li yıllarda özellikle kendi ülkesinde ilgiyle izlenmiş ve Rambo en tanınan aksiyon kahramanları arasına ismini altın harflerle yazmıştı. 
     
</TEXT>
</DOC>
