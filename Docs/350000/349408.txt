<DOC>
<DOCNO> 349408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo20.html </URL>
<DATE> 2005/06/06/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Anderlecht, Sehat ile prensipte anlaştı... 
</HEADLINE>
<TEXT>

     Fenerbahçeli Serhat Akın, bir süredir görüştüğü Belçika Birinci Ligi ekiplerinden RSC Anderlecht ile prensipte anlaştı. 
     Anderlecht Kulübü Menajeri Herman Van Holsbeeck, AA muhabirine yaptığı açıklamada, Serhat'ın henüz imza atmadığını belirterek, "Ancak 3 yıllık sözleşme doğru. Serhat Akın ile sözlü olarak anlaştık, ancak bazı ufak tefek pürüzler kaldı. Onlar da Kazakistan maçından sonra Serhat Brüksel'e geldiğinde görüşülecek. Prensipte anlaşma sağlandı diyebiliriz" dedi. 
     Türk futbolcununu Brüksel de sağlık kontrolünden geçeceğini ifade eden Holsbeeck, sözlerini şöyle sürdürdü 
     "Serhat bize, Fenerbahçe Kulübü tarafından kendisine büyük baskılar olduğunu söyledi. Ben, bu baskıyı İstanbul'daki Fenerbahçe-Galatasaray maçını izledikten sonra kendim de hissettim. Türkiye'de futbolcuların üzerinde korkunç bir baskı var. Serhat'ın geçmişi çok zengin ve çok imkanları olan bir futbolcu. Dosyası olumlu olarak çok kalın." Menajer Holsbeeck, Anderlecht Kulübü'nün Serhat'ı mutlaka istediğine dikkati çekerek, "Kulübün prensiplerine ve oyun şekline uyan bir futbolcu. Sözleşmenin imzalanmasını bekleyeceğiz. Gelişmeler çok olumlu. İçimiz rahat" diyerek sözlerini tamamladı. 

     
</TEXT>
</DOC>
