<DOC>
<DOCNO> 307792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/soneko08.html </URL>
<DATE> 2005/01/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İhracatta sevindirici başlangıç... 2005'te ihracat yüzde 39 arttı 
</HEADLINE>
<TEXT>

     Devlet Bakanı Kürşad Tüzmen, ihracat artışının sürdüğünü, 2005 yılı Ocak ayının ilk 15 gününde ihracat artışının yüzde 39 olduğunu söyledi. 
     Bakan Tüzmen, A.A'ya yaptığı açıklamada, geçen yıl aynı dönemde ihracatın 1 milyar 888 milyon dolar olarak gerçekleştiğini, bu yıl ilk 15 günde ise 2 milyar 613 milyon dolar olarak gerçekleştiğini kaydetti. 
     Bu yıl ihracatta hedeflenen 75 milyar dolarlık ihracata ulaşılacağını da kaydeden Tüzmen, ''Yılın ilk verileri çok umut verici. 1 Ocak-15 Ocak tarihleri arasında ihracat artışımız, 2004 yılı aynı dönemine göre, yüzde 39. Gerçi bu çok kısa bir süre ama yine de bir fikir veriyor. Bu dönemde tarım ürünlerinde ihracat artışımız yüzde 31.1, sanayi ürünlerinde ihracat artışımız yüzde 39.5, madencilik sektöründe de yüzde 76.6 oldu'' dedi. 
     2004 yılı ihracatında yıldızlaşan sektörlerin, 2005 yılının ilk günlerinde de bu durumunu sürdürdüğünü ifade eden Tüzmen, 1-15 Ocak tarihleri arasında otomotiv ve yan sanayinde yüzde 118.9, makine ve aksamlarında yüzde 56.6, demir ve demir dışı metallerde yüzde 47.9, değerli maden ve mücevheratta yüzde 38.4, fındık ve mamüllerinde yüzde 69.7, yaş meyve-sebzede yüzde 49.6, ağaç ve orman ürünlerinde yüzde 40.3 ihracat artışı gerçekleştirildiğini bildirdi. 
     
     ''2005 YILINDA DA REKORLAR KIRACAĞIMIZA İNANIYORUM'' 
     Bütün olumsuz koşullara rağmen hazırgiyim ve konfeksiyonda ihracat artışının yüzde 17.8 olduğunu belirten Bakan Tüzmen, şunları söyledi 
     ''2005 dünyada rekabetin çok daha keskinleşeceği bir yıl olacak ama ihracatçılarımız bütün zor koşullara rağmen ihracata inançlarını yitirmiyorlar. Biz ihracatçıların sıkıntılarını biliyoruz. Çözümü için de elimizden gelen herşeyi olanaklarımızı sonuna kadar kullanarak yapmaya çalışıyoruz. İhracatımızı önünü açmak için adeta bir seferberlik yürütüyoruz. Çalışmalarımız aralıksız bir şekilde artarak devam edecek, 2005 yılı hedeflerimize ulaşmak, hedeflerimizi aşmak için gereken herşeyi yapacağız. Dış Ticaret Müsteşarlığı, Gümrük Müsteşarlığı, Eximbank, İhracatçı Birlikleri hep beraber bir ihracat ailesi olarak koordineli bir şekilde çalışıyoruz, çalışacağız. 2005 yılında da rekorlar kıracağımıza inanıyorum. İhracatçılarımızın heyecanını kırmazsak Türkiye olarak büyük başarılara imza atacağız.'' Daha önceki yıllarda olduğu gibi 2005 yılında da Türk ihraç ürünlerinin tanıtımı için, ihracat heyetleri programlarını sürdüreceklerini kaydeden Devlet Bakanı Kürşad Tüzmen, şöyle konuştu 
     ''Bir taraftan ihracat heyetleri düzenlerken, diğer taraftan alım heyetlerini ülkemize getireceğiz. Yurtiçinde düzenlediğimiz fuarlara yurtdışından alım heyetleri getirerek firmalarımızla buluşturacağız. Alıcıların üretimleri yerine görmelerini sağlamak için üretim tesislerimizi gezdireceğiz. Uluslararası mağaza zincirlerinin alım departmanları yetkililerini, ülkemize davet ederek ürünlerimizin kalitesini incelemelerini ve mağaza zincirlerinin raflarında daha çok Türk mallarına yer vermelerini sağlayacağız.'' 
     
</TEXT>
</DOC>
