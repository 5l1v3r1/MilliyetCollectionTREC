<DOC>
<DOCNO> 346320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun39.html </URL>
<DATE> 2005/05/27/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Kızgızistan'da "Türk Filmleri Haftası" 
</HEADLINE>
<TEXT>

     Türk sinemasının ünlü eserleri, "Kırgızistan’da Türk Filmleri Haftası" ile ilk kez Kırgız sinemaseverlerin karşısına çıkıyor. 
     Kırgız sinemaseverler, beş gün süreyle Ömer Kavur, Sinan Çetin, Barış Pirhasan gibi tanınmış yönetmenlerin de eserlerinin yer aldığı dokuz film ile tanışacak. 
     Türkiye’nin Bişkek Büyükelçiliği, iki ülke arasında imzalanan kültürel işbirliği anlaşması çerçevesinde "Kırgızistan’da Türk Filmleri Haftası" düzenledi. Kırgız seyirciler, beş gün süreyle Türk sinemasının tanınmış filmlerini başkentin önemli sinemalarından Alatoo’da ücretsiz izleyecek. 
     Bişkek Büyükelçisi Serpil Alpman, etkinliğin açılışında yaptığı konuşmada, Türk filmlerinin Kırgızistan’da ilk kez izleyicilerin karşısına çıktığını belirterek, bunun, iki ülke arasındaki kültürel ilişkilerin pekiştirilmesi için önemli bir adım olduğunu söyledi. Bu tür etkinliklerin bundan sonra da süreceğini ve benzeri film günlerinin önümüzdeki sonbaharda da planlandığını ifade eden Alpman, "Bu etkinliklerin Kırgız ve Türk halkı arasındaki yakınlaşmaya katkı sağlayacağına inanıyorum" dedi. 
     Açılış kokteylinin ardından Kırgız sinemaseverler ilk olarak, Zeki Alasya-Metin Akpınar ikilisinin 13 yıl sonra yeniden birlikte kamera karşısına geçtikleri, yönetmenliğini Zeki Ökten’in yaptığı "Güle Güle" filmini izlediler. 
     31 Mayıs’ta sona erecek olan "Kırgızistan’da Türk Filmleri 
     Haftası’nda her gün iki film gösterilecek. 
     Gösterilecek filmler arasında Kırgızların dünyaca ünlü yazarı Cengiz Aytmatov’un "Kızıl Cooluk Delbirim" adlı eserinden uyarlanarak "Selvi Boylum Al Yazmalım" adıyla yönetmen Atıf Yılmaz tarafından Türk sinemasına kazandırılan film de bulunuyor. 
     Başrollerini Türkan Şoray ile Kadir İnanır’ın paylaştığı bu filmi Kırgız sinemaseverler şimdi de Türkçe versiyonu olarak izleyecek. 
     Gösterilecek diğer filmler ise şöyle 
     Yönetmenliğini Sinan Çetin’in yaptığı iki film Başrollerini Kadir İnanır ile Müjde Ar’ın paylaştığı "Komiser Şekspir" ile Burak Altay ile Nehir Erdoğan’ın başrollerini oynadığı "Okul", Yönetmenliğini Ömer Kavur’un yaptığı, başrollerini Talat Bulut ile Hande Ataizi’nin paylaştığı "Melekler Evi", Barış Pirhasan’ın yönetmenliğinde Ece Ekşi ve Lale Mansur’un başrollerde oynadığı "O da Beni Seviyor", Cem Yılmaz, Mazhar Alanson ve Ceyda Düvenci’nin başrollerinde olduğu "Herşey Çok Güzel Olacak" Yönetmen Ömer Vargı , Müjde Ar, Savaş Dinçel ve Rafet El Roman’ın başrollerde olduğu "Dar Alanda Kısa Paslaşmalar" Yön. Serdar Akar ile Erol Keskin ve Tolga Çevik’in başrolleri paylaştığı "Herkes Kendi Evinde" Yön. Semih Kaplanoğlu . 
     Filmlerin İngilizce veya Rusça altyazılı olarak gösterileceği "Türk Filmleri Haftası"nın açılışına tanınmış Kırgız yönetmenler ile özellikle genç sinemaseverler katıldı. 
     
</TEXT>
</DOC>
