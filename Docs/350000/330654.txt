<DOC>
<DOCNO> 330654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/yazar/ulagay.html </URL>
<DATE> 2005/04/06/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Türkiye Avrupa'ya çok fazla güvenmesin 
</HEADLINE>
<TEXT>


AKP hükümetinin ilk iki yılında Türkiye'yi AB ile bütünleştirme hedefine odaklanmasını olumlu karşılayanlar arasında ben de vardım. Bunun bir nedeni, AB ile bütünleşmenin ve AB içinde yer almanın Türkiye için en iyi seçenek olduğunu düşünmemdi. Diğer nedeni ise hükümetin, bu hedefe alternatif olarak özgün bir plan ya da hedef ortaya koyabileceğine pek inanmamamdı. Ayrıca, Avrupa'nın büyük düşünerek Türkiye'yi içine alma ve küresel düzenin geleceğinde söz sahibi olma iradesini ortaya koyabileceğini varsaymıştım. 

Fransa'dan al haberi 
Bugün gelinen noktada AKP ile ilgili olarak yapmış olduğum değerlendirmenin pek de yanlış çıkmadığını, AKP hükümetinin AB'den tam üyelik müzakereleri için tarih alma hedefinin ötesinde, Türkiye'ne yön gösterecek ya da ufuk açacak bir hedef ortaya koyamadığını söyleyebilirim. Ancak Avrupa ile ilgili olarak yapmış olduğum varsayımların pek de doğru çıkmadığı ortada. Bugün Avrupa'da büyük düşünerek Türkiye ile bütünleşmeyi içine sindirenlerin değil Türkiye ile ilgili hazımsızlığı bir bahane olarak kullanıp AB'nin kendi geleceğini tehlikeye atmaya hazırlananların sesi daha çok duyuluyor. 
Şu anda AB'nin geleceğini belirleyecek en önemli gündem maddesi, genişlemiş AB'nin düzenini tanımlayan AB Anayasası'nın üye ülkelerce onaylanması. Bu onay için halkoyuna başvurmaya gerek gören ülkelerden Fransa'da 29 Mayıs'ta yapılacak referandumla sonuç belirlenecek. Son kamuoyu yoklamaları Fransızların 54'ünün AB Anayasası'na "hayır" oyu verme eğiliminde olduğunu gösteriyor. Siyasi yelpazenin sağında ve solunda "hayır"ı savunanların daha atak ve kararlı olduğu görülüyor. 
Fransa'daki referandumda AB Anayasası'na "hayır" denmesi halinde bunun AB'nin geleceğini tehlikeye atacak birdizi gelişmeye yol açması kaçınılmaz görünüyor buna karşın AB'nin geleceğine önem verenler arasında henüz bir panik havası yok. Çoğu kimse, AB'nin geleceğiyle ilgili kritik konularda daha önce defalarca yaşanan son dakika mucisezinin tekrarlanacağını ve Fransa'nın Anayasa'ya "evet" diyeceğini umuyor herhalde. 
Ancak Fransa'nın Anayasa'yı reddetmesi olasılığını da hesaba katan ve bunun nelere yol açabileceğini düşünenler de var. Financial Times gazetesinin AB editörü Wolfgang Munchau, Fransa'da patlak verecek olan siyasi krizin kısa sürede bütün AB'ye yayılacağını belirterek şöyle diyor "Fransa'daki 'hayır' oyunun ilk sonucu AB'nin Türkiye ve Hırvatistan'ta tam üyelik müzakerelerini belirsiz bir tarihe ertelemesi olur...Bu durumda Türkiye AB'nin bekleme odasında bir 40 yıl daha geçirmeyi umabilir." F.Times, 4 Nisan 2005. New York Times'ın ünlü yorumcusu Willam Pfaff da, Morgan Stanley Bankası'nın yaptırdığı bir araştırmaya göre AB Anayasası'nın onaylanma şansının ancak 33 olduğunu belirttikten sonra, AB tabanında konunun Anayasa'dan ibaret olmadığını, Türkiye'nin üyeliği gibi konuların tartışma yarattığını ve Anayasa'nın onayını tehlikeye düşürdüğünü vurguluyor. I.Herald Tribune, 5 Nisan 2005. 

Türkiye ne yapmalı 
Ekonomik sorunlarını çözemeyen Avrupa'nın kendi geleceğini belirlemede ciddi zorluklarla karşı karşıya kaldığı bir noktada, Türkiye'nin AB ile bütünleşmeyi tek hedef olarak alıp buna odaklanması, giderek riskli bir tercih haline geliyor. Türkiye'nin AB ile bütünleşme perspektifini kaybetmeden önceliklerini belirleyerek en kötü olasılığa hazırlanması yararlı olabilir. 



</TEXT>
</DOC>
