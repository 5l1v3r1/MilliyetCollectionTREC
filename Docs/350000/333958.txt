<DOC>
<DOCNO> 333958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun17.html </URL>
<DATE> 2005/04/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Denktaş, son basın toplantısında Talat'ı eleştirdi... 
</HEADLINE>
<TEXT>

     KKTC Cumhurbaşkanı Rauf Denktaş, Cumhurbaşkanlığı görevini devretmeden önce düzenlediği son basın toplantısında, Cumhurbaşkanlığı için güçlü adaylardan Başbakan Mehmet Ali Talat'ın dün gece bir TV programında söylediği sözleri eleştirdi. 
     Cumhurbaşkanlığı Sarayı'ndaki basın toplantısının kendisinin bu görevde düzenlediği son basın toplantısı olduğunu ifade eden Denktaş, dün akşam KKTC'de yayın yapan bir TV kanalında üç cumhurbaşkanı adayının katıldığı ve geç saatlere kadar süren programda Talat'ın sarf ettiği bazı sözlerin kendisini hayrete düşürdüğünü kaydetti. 
     Talat'ın ''Lahey ve Kopenhag'da barış yönündeki fırsatın kaçırıldığı'' sözlerini eleştiren Denktaş, ''Kıbrıs Rumları için kendilerine meşru Kıbrıs hükümeti denildiği andan itibaren Kıbrıs meselesinin hallolmuş olduğunun ve bu unvan altında AB'ye müracaatın Kıbrıs'a sahip çıkmak olduğunun'' hala anlaşılamamasını ''büyük gaflet'' olarak niteledi. 
     Rum kesiminin bu tavırlarına karşı tek müdafaa biçimlerinin devlete, egemenliğe ve bağımsızlığa sahip çıkmak olduğunu söyleyen Denktaş, sözlerine şöyle devam etti 
     ''Sayın Talat beni hayretler içinde bıraktı. Annan planında bahsedilen ve adına Kıbrıs Türk Devleti denilen vilayetin bizi dünya ile kucaklaştıracak, dünyaya açacak bir gelişme olduğunu söylüyor. ABD'de de böyle vilayetler düzinelerce var ama dünya ABD'yi tanıyor. Kendimize gelelim. Egemenliği, devleti, bağımsızlığı pazarlık konusu yapma hakkı kimseye verilmemiştir. Seçimi kazananlara da verilmemiştir.'' KKTC Cumhurbaşkanlığı görevini devralacak kişinin bağımsızlığı, egemenliği koruyacağına dair yemin ederek göreve başlayacağını kaydeden Denktaş, ''Buna karşı çıkacak olanlar varsa, ona karşı çıkacak olanlar da olacaktır'' diye konuştu. 
     Denktaş, ''Devleti, bağımsızlığı mezata sokma hakkı kimsede yoktur'' dedi. 
     Denktaş, 1960 sisteminde kendilerine eşit egemenlik ve garantiler verilmesine karşın, bu sistemin yıkıldığını hatırlatarak, ''yeniden hissedar olmak değil, can pahasına elde edilen egemenliğin korunması gerektiğini'' belirtti. 
     Talat'ın TV programında ''Biz egemen miyiz '' sorusunu yöneltmesinin kendisini ''dehşete düşürdüğünü'' kaydeden Denktaş, egemenliğin birçok zorlukla kazanıldığına işaret ederek, ''Dünya seni tanıyana kadar haklarınızı koruyacaksınız, egemenlik elden giderse azınlıksınız'' diye konuştu. 
     Talat'ın ''Rum yönetimi lideri Tasos Papadopulos'un tecrit edileceği'' yönündeki sözlerini de eleştiren Denktaş, Rum halkının yüzde 75'lik bir oranla Papadopulos'u desteklediğini söyledi ve ''Seçimleri kazanırsa bu makama oturacak olan insanın Egemen değiliz, kimse bizi tanımıyor demesi ayıptır, günahtır, kabul edilemez'' diye konuştu. 
     21 yaşında bir devlet bıraktığını kaydeden Denktaş, ''halkın Meclis'te bulunan 50 seçilmiş insana, devleti ortadan kaldırmaları için oy vermediğini'' söyledi. 
     
</TEXT>
</DOC>
