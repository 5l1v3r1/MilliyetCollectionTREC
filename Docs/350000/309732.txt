<DOC>
<DOCNO> 309732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/ekonomi/eko03.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye köprü olabilir' 
</HEADLINE>
<TEXT>


Dünya Ekonomik Forumu'nun analizinde, laik Türkiye'nin batı ile İslam dünyası arasında köprü olabileceği belirtildi. Forum Başkanı Schwab, 'Türkiye, Avrupa için çok önemli' dedi 


Dünya Ekonomik Forumu DEF Başkanı Klaus Schwab, Türkiye'nin Avrupa için çok önemli bir ülke olduğunu söyledi. Schwab, Türkiye'nin Avrupa Birliği AB sürecinde başarılı reformlar gerçekleştirmesinin yanı sıra Davos toplantılarında da önemli bir gündem oluşturduğunu vurguladı. DEF tarafından Türkiye için yapılan analizde, laik Türkiye'nin, batı ile İslam dünyası arasında köprü olabileceği vurgulanıyor. Analizde, Türkiye'nin, AB'ye uyum sürecinde, çok kararlı ve hızlı adımlar attığı belirtilirken, Türkiye'nin konumu itibarıyla, hem Ortadoğu'da, hem de AB içinde etkin bir rol oynayabileceği kaydediliyor. 
Analizde, AB'nin 17 Aralık'ta aldığı kararın, Türkiye'ye olumlu bir gelecek sunduğu, Türkiye'nin AB üyelik sürecinin, sadece Türkiye'ye değil, hem Avrupa'ya hem de Türkiye'nin komşusu ülkelere de olumlu etkisinin olacağı belirtiliyor. DEF analizinde, AB üyelik sürecinin, yalnızca Türkiye'yi değil, Türkiye'nin bölgesindeki ülkeleri de olumlu bir şekilde biçimlendireceği ifade ediliyor. AB sürecinin, Türkiye'nin ekonomik ve siyasi görünümünü de biçimlendireceği kaydediliyor. 

Özel oturum olacak 
Davos toplantılarında Türkiye'ye özel ilgi nedeniyle Türkiye oturumu düzenleniyor. 'Laik Hilal'in Geleceği' isimli Türkiye toplantısı yarın gerçekleştirilecek. 
Bu arada, Türkiye'ye gösterilen ilginin bir göstergesi olarak Başbakan Recep Tayyip Erdoğan, özel konuklara özel açılış konuşmalarının yaptırıldığı bir toplantıda, açılış konuşması yapacak. Başbakan Erdoğan'ın açılış konuşması, cuma günü Kongre Salonu'ndaki geniş katılımlı toplantıda gerçekleştirilecek. 




</TEXT>
</DOC>
