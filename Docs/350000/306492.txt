<DOC>
<DOCNO> 306492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy20.html </URL>
<DATE> 2005/01/14/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Sarıgül Baykal'ın 1970'den beri yaptığı bir çeşme bulunmuyor 
</HEADLINE>
<TEXT>

     Şişli Belediye Başkanı Mustafa Sarıgül, ''29 Ocak'taki CHP kurultayından çağdaş ve laik Türkiye'nin iktidarı çıkacak'' dedi. 
     Erzurum'da bir lokantada partili delegelerle bir araya gelen Sarıgül, CHP'de yaklaşan kurultayın önemli olduğunu belirterek, ''29 Ocak'taki CHP kurultayından çağdaş ve laik Türkiye'nin iktidarı çıkacak'' diye konuştu. 
     Konuşmasında CHP Genel Başkanı Baykal'ı eleştiren Sarıgül, ''Bir komutan muharebe meydanında kendi canını kurtarma derdine düşmüşse vatanını asla ve asla kurtaramaz. Bugün CHP'nin içinde bulunduğu durum budur. Sayın Baykal ve arkadaşları kendilerini kurtarmak için büyük bir mücadele içindeler'' dedi. 
     ''CHP'yi kurtarma mücadelesini Erzurum'da başlatıyorum'' diyen Sarıgül, şunları kaydetti 
     ''CHP güçlendikçe laik demokratik ve çağdaş Türkiye de güçlenecektir. Bugün Erzurum'a Atatürk'ün ilkelerini korumak için geldim. Ben 17 yıldır Sayın deniz Baykal'la beraberim. Sayın Baykal'ın değirmenine su taşırken Mustafa Sarıgül övülen adamdı, taşımazken dövülen adam oldu. 29 Ocak'taki CHP kurultayından çağdaş ve laik Türkiye'nin iktidarı çıkacak. Ben bu ışığı bugün Doğu'da, Erzurum'da gördüm. Bu ışık CHP'nin 54 yıl sonra tek başına iktidar olma ışığıdır. Ben ve arkadaşlarım tüm Türkiye'yi dolaşıp. Ulusumuza ülkedeki sorunları ve çözüm yollarını anlatacağız.'' Sarıgül, mücadelelerinin demokratik Türkiye'nin kurtuluş mücadelesi olduğunu belirterek, konuşmasını şöyle sürdürdü 
     ''Bizim mücadelemiz koltuğa bağlı olanlarla laik ve çağdaş Türkiye'ye bağlı olanların mücadelesidir. Bu mücadeleyi kazanacağız. CHP kurultayından artık sadece genel başkan değil iktidar çıkaralım. Parti içi iktidardan partiyi kurtaralım. Bugün sayın Baykal ve arkadaşları kendilerini kurtarmak için CHP'yi feda ediyorlar.'' Sarıgül, önlerinin antidemokratik yollarla kesilmek istendiğini de öne sürerek, ''Mayası temiz olanların yönetime gelmesini istemiyorlar. İstiyorlar ki bizi Ankara'da oturan baronlar yönetsin. Ama yok öyle yağma böyle geldi böyle gitmeyecek'' diye konuştu. 
     28 Mart yerel seçimlerinde Şişli'de yüzde 70 oy aldıklarını kaydeden Sarıgül, hedeflerinin aynı oranda oyu Türkiye genelinde almak olduğunu kaydetti. 
     
     ''YAPTIĞI BİR ÇEŞME BULUNMUYOR'' 

     Sarıgül, Baykal'ın 1970'den beri Türk siyasetinde olduğunu belirterek, ''Yaptığı bir tane çeşme, ürettiği bir tane projesi bulunmuyor'' diyerek, şöyle devam etti 
     ''Sayın Baykal İsmet İnönü'nün güzel bir sözünü söyledi. Dedi ki namus erbabı, namussuzlar kadar güçlü olmazsa ülkede adalet sağlanmaz bu lafa sonuna kadar katılıyorum. Ama İsmet Paşa'nın değerli bir sözü daha var. Onu da sayın Baykal ve arkadaşlarına Erzurum'dan hatırlatmak istiyorum. Sizi ben bile kurtaramam .'' Sarıgül'ün Erzurum gezisine eski DİSK Genel Başkanı Rıdvan Budak ve milletvekili Muharrem Toprak da katıldı. 
     
</TEXT>
</DOC>
