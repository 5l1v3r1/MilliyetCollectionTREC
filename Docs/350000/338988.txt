<DOC>
<DOCNO> 338988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur26.html </URL>
<DATE> 2005/05/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
1 Mayıs'ta Taksim'de izinsiz gösteri yapan 45 kişi serbest bırakıldı 
</HEADLINE>
<TEXT>

     1 Mayıs kutlaması bahanesiyle dün 
     Taksim Meydanı’nda izinsiz gösteri yapmak isterlerken gözaltına alınan 45 kişi, çıkartıldıkları mahkemece serbest bırakıldı. 
     Güvenlik Şube Müdürlüğü’ndeki sorgu ve diğer işlemleri tamamlanan 45 kişi, Beyoğlu Cumhuriyet Savcılığı’na sevk edildi. Nöbetçi Savcı 
     tarafından sorgulanan bu kişiler, "kamu malına zarar vermek", "polise mukavemet" ile "2911 sayılı Toplantı ve Gösteri Yürüyüşleri Kanunu’na muhalefet etmek" suçlarından tutuklanmaları istemiyle nöbetçi 11. Asliye Ceza Mahkemesi’ne gönderildi. Mahkemede yeniden sorguları yapılan bu kişiler, daha sonra tutuksuz yargılanmak üzere serbest bırakıldı. Adliye çıkışında "zafer işareti" yapan grup, polisin müdahalesini protesto ettikleri basın açıklamasının ardından dağıldı. Öte yandan, dün bu kişilerle birlikte gözaltına alınarak yaşları 18’den küçük olduğu için Çocuk Şube Müdürlüğü’ne teslim edilen 5 kişinin de Çocuk Mahkemesi’ne gönderildikleri öğrenildi. 
     
</TEXT>
</DOC>
