<DOC>
<DOCNO> 335252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur03.html </URL>
<DATE> 2005/04/20/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Avustralya, Çanakkale'ye 10 bin kişilik tribün ve 80 tuvalet kurdu 
</HEADLINE>
<TEXT>

     Burak GEZEN- Ersan KÜÇÜKKURU DHA 

      ÇANAKKALE'de, Anzak çıkarmasının 90'ıncı yıldönümü törenlerine katılması beklenen 25 bin Anzak için seferberlik ilan edildi. Ziyaretçilerin daha az yürümesi için Anafartalar Sahil Yolu yeniden düzenlendi, Anzak Koyu ile Conk Bayırı ile 57'nci Alay Şehitliği arasınadki alanda kalan Lone Pine Anıtı'ndaki tören alanlarına Avustralya hükümeti tarafından toplam 10 bin kişilik tribün ve 80 seyyar tuvalet kuruldu. 
     Türk askerinin destan yazdığı Çanakkale Savaşları'nın 90'ıncı yıldönümü, 22- 26 Nisan tarihlerinde kutlanacak. Törenleri izlemeye Avustralya, Yeni Zellanda ve diğer ülkelerden 25 bin, yurt içinden de yaklaşık 15 bin kişinin gelmesi bekleniyor. Bu kalabalığın törenleri rahat izleyebilmesi ve sorun çıkmaması için yöneticiler alarma geçti. Konukların, 25 Nisan sabahı yapılacak Şafak Ayini törenini daha iyi izleyebilmeleri için, Anzak Koyu'ndaki tören alanına bu yıl ilk kez Avustralya hükümeti tarafından 5 bin kişilik portatif tribün kuruldu. Avustralya hükümeti, Lone Pine Anıtı'na da, geçen yıl olduğu gibi 5 bin kişilik portatif tribün yerleştirdi, ayrıca tuvalet ihtiyaçları için Anzak Koyu'na 80 seyyar tuvalet koydu. Tören alanına da etkinlikler için platformlar kuruldu. 
     
     TÖREN ALANINDA İÇKİ YASAĞI 
     Avustralya ve Yeni Zellanda hükümetleri, önceki yıllarda tören alanında bol miktarda alkol alarak rezalet çıkaran ve dedelerinin mezarlarına bira döken Anzaklar'ı engellemek için yasaklar getirdi. Geçen yıl olduğu gibi, bu yıl da Gelibolu Yarımadası'nda içki satışı yapılmamasını isteyen Avustralya ve Yeni Zellanda hükümetleri, bu yıl ayrıca, vatandaşlarına tören alanında ve mezarlıklarda içki içme yasağı koydu. Çanakkale Valisi Süleyman Kamçı, iki ülke hükümetlerinin talebi üzerine Gelibolu Yarımadası'nda içki satışına izin vermeyeceklerini belirtirken, Anzaklar'ın içki içme yasağı denetimini ise Avustralya ve Yeni Zellandalı yetkililerin yapacağı bildirildi 
     
     TIRLAR ARABALI VAPURA 
     Çanakkale Emniyet Müdürü Orhan Okur, Çanakkale Kara Savaşları ve Anzak Çıkarması'nın 90'ncı yıldönümü törenleri nedeniyle yaşanacak yoğunluk nedeniyle, 22- 26 Nisan tarihlerinde TIR ve ağır vasıtaların boğaz geçişi için zorunlu olarak Lapseki- Gelibolu hattına yönlendirileceğini söyledi. Özellikle 24 ve 25 Nisan günleri Gelibolu Yarımadası'na gitmek için Çanakkale'den Eceabat'a geçişte yoğunluk yaşanacağını belirten Okur, "Bu nedenle İçişleri Bakanlığı'ndan, TIR'ların 22- 26 Nisan tarihlerinde geçici olarak Lapseki güzergahına yönlendirmek için izin aldık. TIR ve ağır vasıtalar bu tarihler arasında boğaz geçişini Lapseki- Gelibolu arasında sefer yapan araba vapurlarıyla yapacak'' dedi. 
     
     VALİDEN DENETİM 
     Anzak Koyu'nda devam eden yol çalışmalarını denetlemek için bölgede incelemelerde bulunan Vali Süleyman Kamçı, "Bu yılki törenlere 20 bin civarında Avustralya ve Yeni Zellandalı ile diğer ülkelerden 5 bin yabancı konuk bekliyoruz. Şehitler Abidesi'nde ve diğer şehitliklerde yapılacak uluslararası törene, Türkiye'den de 10- 15 bin kişinin katılacağını düşünürsek, 40 bin civarında insan bu küçük alanda toplanacak. Törenlerde aksaklık yaşanmaması için seferberlik ilan ettik'' dedi. 
     Anafartalar Sahil Yolunun, Anzaklar'ın daha az yürüyerek Şafak Ayini'nin gerçekleşeceği alana ulaşması için yapıldığını belirten Vali Kamçı şöyle konuştu 
     "Bu yol çalışması başladığında Anzak mezarlarını kazıyorlar' diye spekülasyonlar yapıldı. Oysa çalışma, Anzaklar'ın rahat etmeleri içindi. Törene 5- 6 bin kişinin katıldığı yıllarda bile yolun dar olması ve trafiğin kilitlenmesi nedeniyle Anzaklar, tören alanına 5 kilometre uzakta otobüslerden indirilerek yürütülüyordu. Bu yıl 25 bin yabancı katılacak. Yeni yol yapılmasaydı, konuklar en az 15 kilometre yürümek zorunda kalırdı. Biz bu yıl en fazla 5 kilometre yürüteceğimize söz vermiştik. 7 kilometrelik Anafartalar Sahil Yolu'nu genişlettik. Anzaklar sadece 2 kilometre yürüyerek Şafak Ayini'nin yapılacağı bölgeye ulaşacak'' dedi. 
     
     AVUSTRALYALI'NIN HAYRANLIĞI 
     Törenler için Avustralya'dan gelen ziyaretçilerden Peter Robb, yol çalışmalarını denetleyen Vali Süleyman Kamçı ile karşılaştı. Vali Kamçı'nın "Buradaki çalışmaları nasıl buldunuz'' sorusunu Robb, "Kutsal olan hiçbir şeye dokunulmamış. İnsanların buraya gelmesini kolaylaştırmışsınız. Bana göre burası Avustralyalılar için, Müslümanlar'ın Mekke'si gibi bir hac yeri. Çok kutsal bir yer'' diye yanıtladı. Vali Kamçı, Robb'un bu sözleri üzerine, "Öyle olduğunu biliyorum. Bu yol yapılırken Avustralya'da çok büyük yankı uyandırdı. Mezarlıklar tahrip ediliyor' dendi. Bunun böyle olmadığını kendilerinin görmesi bizi memnun ediyor'' diye konuştu. 
     
</TEXT>
</DOC>
