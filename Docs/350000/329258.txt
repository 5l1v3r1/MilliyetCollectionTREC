<DOC>
<DOCNO> 329258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun55.html </URL>
<DATE> 2005/04/01/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
İtalya'da devlet erkanı Papa için dua ayininde 
</HEADLINE>
<TEXT>

     İtalya'da Papa İkinci Jean Paul için düzenlenen dua ayinlerine devletin üst düzey yetkilileri de katıldı. 
     Roma'da papaların Vatikan öncesindeki makamlarından biri olan Aziz Yuhanna Bazilikası'nda düzenlenen ayini İtalya Katolik Piskoposlar Başkanı Kardinal Camillo Ruini yönetti. 
     Ayine İtalya Cumhurbaşkanı Carlo Azeglio Ciampi, Başbakan Silvio Berlusconi, Meclis Başkanı Pier Ferdinando Casini de katıldı. İtalya'daki merkez sol muhalefetin lideri konumunda olan Romano Prodi de ayine katılan siyasiler arasındaydı. 
     Berlusconi ve Prodi'nin Pazar günü yapılacak kısmi yerel seçimler öncesinde, polemikleri bir yana bırakarak ayinde buluşmaları dikkati çekti. 
     Ayinin devam ettiği dakikalarda, İtalyan RAI televizyonu ise durumu daha da kötüleşen 84 yaşındaki Papa'nın bilincini de yitirdiğini duyurdu. 
     
</TEXT>
</DOC>
