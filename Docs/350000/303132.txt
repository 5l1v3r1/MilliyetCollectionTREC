<DOC>
<DOCNO> 303132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo38.html </URL>
<DATE> 2005/01/03/ </DATE>
<TIME> 21.08 </TIME>
<AUTHOR>  </AUTHOR>
<HEADLINE>
Gökşen "Ümit karan kendine klüp arıyor" 
</HEADLINE>
<TEXT>

     Galatasaray Kulübü Futbol Şube Sorumlusu Fatih Gökşen, teknik direktör Gheorghe Hagi'nin gönderilmesi yönünde rapor verdiği, ancak bugün takımla birlikte ikinci yarı hazırlıklarına başlayan Ümit Karan'ın kendisine kulüp aradığını söyledi. 
     Hagi'nin raporu doğrultusunda çalışmaları sürdürdüklerini kaydeden Gökşen, 5 gün sonra Antalya'da başlayacak kamp dönemine kadar, kadroda kimlerin kalıp kalmayacağının netleşmesini ümit ettiklerini belirtti. 
     Kulüp ikinci başkanı Ergun Gürsoy ile bugün Florya Metin Oktay Tesisleri'nde bir dizi görüşme yapan Gökşen, ''Saidou'nun durumunda netleşen bir şey yok. Biz en doğrusunu yapmak için çabalıyoruz. Ümit Karan ise kendine kulüp arıyor. Kamp dönemine kadar önümüzde 5 gün var. Bu sürenin sonunda her şeyin açıklığa kavuşacağına inanıyoruz'' dedi. 
     
     KILINÇ ''KİRALAMAYA KARŞIYIZ'' 
     Florya Metin Oktay Tesisleri'nde, Gürsoy ve Gökşen ile yaklaşık 3.5 saat süren bir görüşme yapan Kamerunlu oyuncu Saidou'nun menajeri Abdullah Kılınç, kendilerine yapılan kiralama önerisine karşı olduklarını söyledi. 
     Kiralık gitmeyi kesinlikle istemediklerini anlatan Kılınç, ''Yönetime, kalma kararında olduğumuzu ilettik. Artık düşünüp karar versinler. Sözleşme şartlarını yerine getirerek serbest de bırakabilirler. Biz zaten istesek Saidou'nun bonservisini alabilecek durumdayız. Çünkü sözleşmesinde, Ödemelerinde 30 günü geçen gecikme olduğu takdirde serbest kalacağı maddesi var. Ama biz bu yola kesinlikle gitmeyeceğiz. Bu hakkımızı kullanmayacağız'' diye konuştu. 
     Kılınç, Kamerunlu oyuncuya birçok kulübün talip olduğunu da vurgularken, ''Halen talip olan kulüp sayısı 10. Türkiye'den İstanbulspor, Gaziantepspor ve Malatyaspor'un yanı sıra bazı kulüpler var. Fransa'dan da Bastia ve Nantes halen ısrarcı. Durumun netleşmesini ve önümüzü daha rahat görmeyi istiyoruz'' dedi. 
     Bu arada, kulüpte üstlendiği sportif direktörlük görevinden geçen günlerde ayrılan Mustafa Turgun, bugünkü görüşmelerde yer alması konusunda, ''Görevime dönmüş değilim. Ancak kulüpte profesyonel yönetici eksikliği bulunması nedeniyle başkanımızdan yardım talebi aldım. Bir Galatasaraylı, bir divan kurulu üyesi olarak gelip yardımcı oldum'' açıklamasını yaptı. 
     
</TEXT>
</DOC>
