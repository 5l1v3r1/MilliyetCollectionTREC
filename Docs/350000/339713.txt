<DOC>
<DOCNO> 339713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/ekonomi/eko04.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Carrefour, Tansaş'la da ilgileniyor 
</HEADLINE>
<TEXT>


SONGÜL HATISARU Finans atölyesi 

Gima'nın dünkü satış operasyonun arkasından şimdi gözler yine satış veya stratejik ortaklık arayışında olduğu bilinen Tansaş'a döndü. Bilindiği gibi Doğuş Grubu geçtiğimiz günlerde Tansaş'ın satışı için ABN Amro'yu yetkilendirdiğini açıklamıştı. Tansaş gıda perakende sektöründe yüzde 3 pazar payına sahip, Gima'nın ise pazar yüzde 1.8 düzeyinde. Pazar payları itibariyle bakıldığında Gima'nın satışının ardından sektörde büyümek isteyen firmalar için Tansaş çok önemli bir konuma geldi. Tansaş'ta şu ana kadar 5 grupla görüşme yapıldığını biliyoruz. 
Bu görüşmelerden birisi de dün Gima'yı alan Carrefour ile yapıldı. Nitekim dün görüştüğümüz Tansaş'ın Yönetim Kurulu Başkanı Aclan Acar, "Taraflar arasında bir görüşme olduğu" bilgimizi detay vermemekle birlikte red de etmeti. Sektörde satışa hazır bu potansiyelde iki şirket vardı. 
Gima satıldığı için Tansaş'ın göreceli olarak daha da kıymetlendiğini düşünebiliriz. Çünkü Tansaş artık bir yerde sektörde hedef şirket haline geldi. Nitekim Aclan Acar da Gima'daki satışın sektörde önemli bir oyuncu olan Tansaş'a da ilginin yüksek olacağını gösterdiğini söylüyordu. 
ABN Amro'nun potansiyel alıcılarla yaptığı görüşmelerde nihai aşamaya yaklaştığı, yakında Ferit Şahenk ve kurmaylarına bir sunum yapacağı da duyumlarımız arasında. Doğuş Grubu bu sunumun arkasından Tansaş ile ilgili kararını verecek. 

Türkiye'ye güven 
Acar, Gima'nın Carrefoursa'ya satışını, "yerli ortağı olmakla birlikte doğrudan yabancı yatırım girişi" olarak değerlendirdiğini ve piyasayı olumlu etkileyeceğini söylüyordu. Acar, Carrefour'un sektöre ilave yatırım yapmak istemesinin Türkiye'nin geleceğine duyduğu güvenin bir ifadesi olarak algıladıklarını da söyledi. 
Tansaş'a ilginin artacak olması ihtimali nedeniyle şirketin satış fiyatının da olumlu etkileneceği düşünülebilir. Aclan Acar, şirketin borsadaki fiyatının görüşmelerde mutlaka dikkate alınacağını söylüyor. Tansaş hisseleri dün borsada 466 milyon dolarlık piyasa değeri ile işlem gördü. Aclan Acar, görüşmelerın nasıl gittiği sorumuzu ise şöyle yanıtlıyor 
"Özellikle yabancı ilgisinin yoğun olduğunu söyleyebilirim." Acar'ın verdiği bilgilere göre Fransız, İngiliz, Alman, Benelüks ve Güney Afrikalı kökenli önemli gruplar Tansaş ile ilgileniyor. İngiliz Tesco'nun da Tansaş ile ilgilendiğini biliyoruz. Türk perakende sektörüne ilk defa Kipa'ya ortak olarak giren Tesco'nun Tansaş'ı alarak Ege Bölgesi'nde lider konuma gelme planı yaptığı söyleniyor. 

Hüsnü Özyeğin Fransızca öğrenin Gima'yı Carrefoursa'a satan Hüsnü Özyeğin personeliyle vedalaştı. Gima çalışanlarından aldığımız bilgiye göre önceki gün şirketin Ümraniye'deki merkezine giden Özyeğin, çalışanlarına perakende sektöründe bir konsolidasyona ihtiyaç bulunduğunu ve bu perspektifle şirketi Gima çalışanlarının motivasyonunu çok daha ileri noktalara taşıyacağına inandığı Carrefoursa'a sattığını söyledi. 
Gima'nın Card Finans ve Romanya'daki shopping centerların büyümesinde önemli bir rol oynadığını tek tek vedalaştığı çalışanlarına anlatan Özyeğin, "Eski Doğu Bloku süpermarketleri görünümünde olan Gima'dan büyük bir marka yarattınız. Hepinize katkılarından dolayı teşekkür ediyorum" demiş. Bundan sonra da Gima'dan alışveriş yapacağını söyleyen Hüsnü Özyeğin, çalışanlarına da Fransızca öğrenmeleri tavsiyesinde bulunmuş. Dün görüştüğümüz Gima çalışanları "Fransızca öğrenin" sözünü süpermarket organizasyonu bulunmayan Carrefour'un işten çıkarma yapmayacağı şeklinde algıladıklarını ve mutlu olduklarını söylüyorlardı. 

'Tartışmanın dışındayız' 
Bu arada, Sabancı Holding Perakende ve Gıda Grubu Başkanı Haluk Dinçer, Gima'nın Carrefoursa'ya satılması sonrasında başlayan 'etik' tartışmaların dışında olduklarını açıkladı. Carrefour'un Fransa merkez ofisi de Milliyet'e yaptığı açıklamada iş etiği ile ilgili olarak Türkiye'de ortaya çıkan tartışma hakkında bilgileri olmadığını ve bu konuda yorum yapmayacaklarını bildirdi. 
Fiba Holding ile görüşmelerin ne zaman başladığı konusunda da bilgi verilmezken Carrefour'un Türkiye'deki amacının pazarda lider hale gelmek olduğu belirtildi. Ayrıca bölge ülkelerde gelişmek için de Türkiye'de gelişecek sürece bakılacağı kaydedildi. 


</TEXT>
</DOC>
