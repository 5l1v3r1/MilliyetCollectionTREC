<DOC>
<DOCNO> 318455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/yazar/tamer.html </URL>
<DATE> 2005/02/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Başbakan nihayet yurda döndü 
</HEADLINE>
<TEXT>

Babacan müzakereci olmuyor. Hükümette başka değişiklik yok. Müzakere heyeti 10 gün içinde belirlenecek 
Tarih 11 Şubat. Türkiye Ekonomi Bankası TEB ile euro bölgesinin en büyük bankası Fransız BNP Paribas'ın evliliğini kutlamak üzere verilen yemekteyiz. Yanyana oturup uzun uzadıya sohbet ettiğimiz BNP Paribas Başkan Danışmanı Jacques de Larosiere 1978 - 88 dönemi IMF Başkanı "Dünyada sizden daha hızlı düzelen ülke görmedim" dediğinde birden irkiliyorum. Zira dünyada bizden hızlı düzelen ülke olmadığı gibi, aynı hızla krize giren ülke de zor bulunur Üstelik 17 Aralık'a kadar başarılı bir performans sergileyen AKP hükümeti de, müzakere tarihini aldıktan sonra anlaşılmaz biçimde kilitlenmişse... 
Aynı gün birkaç saat sonra The Bankers Financial Times grubundan dergisinin Süreyya Serdengeçti'yi "Dünyada yılın Merkez Bankacısı" seçmesi vesilesiyle verilen davette şu hatırlatma yapılıyor "2001 krizinden birkaç ay önce de Euromoney Gazi Erçel'i dünyada yılın en başarılı Merkez Bankacısı seçmişti ' 

Larosiere seviyor 
Hükümetteki atalet, yapısal reformlarla ilgili gerekli adımların atılamaması, dış politikadaki yalpalamayla da birleşince son dönemde ekonomiyle ilgili çevrelerde endişeyle "Yoksa buraya kadar mı " sorusu soruluyor. 
Neyse ki aklımdan bunlar geçtiği halde, hiç bozuntuya vermemeyi başarıyorum. 75 yaşın görmüş geçirmişliği ve bilgeliğiyle, müthiş lezzetli konuşan Larosiere ise, babasının Fransız donanmasındaki görevi nedeniyle 13 - 14 yaşındayken Beyoğlu'ndaki Tomtom Sokak'taki evlerinde geçirdiği yılları, yazları Tarabya'daki meşhur sekizgen küçük plajdan denize girişini, ablasının bir Rum'a aşık olup evlenerek İstanbul'da kalmaya devam ettiğini, sonraki yıllarda iş nedeniyle İstanbul'a yolu düştüğünde ablası ile Pandelli'de buluşup başbaşa yedikleri yemekleri nasıl da keyifle anlatıyor... 

Performans iyi, ama... 
Larosiere, TEB gibi ciddi bir bankayla, Hasan Çolakoğlu gibi tüm krizlerde bankasını dimdik tutmuş titiz bir patronla işbirliğinden, yeniden Türkiye'ye gidip - gelecek olmaktan hayli mutlu. Bankayı nasıl büyüteceklerini anlatırken, Türkiye'nin ekonomik performansına da sık sık atıfta bulunuyor 
"Enflasyonu 4 yıl içinde 50'lerden tek haneliye düşürdünüz. Türkiye'de bütçe ve faiz dışı fazla iyileşiyor, bu durum kamu borcunun azalmasını sağlıyor. Dolarda ciddi düşüş var. Bu Türk insanını yeniden parasına duyduğu güveni gösteriyor. Türkiye'nin gösterdiği ekonomik performans, beni müthiş etkiliyor..." 
İyi de ekonomide sağlanan istikrar hala kitlelere yansımış değil. Yoksullukta son 4 yılda değişen birşey yok. İşsizliği yenmemiz için mutlaka dış kaynağa ihtiyacımız var. BNP Paribas ve benzeri yabancı yatırımlar gelecek, onları diğerleri izleyecek ki, nefes alabilelim. Yabancı yatırımcının son dönemde Türkiye'ye yoğun ilgisi de malum. Kendini 'yoksul dostu' olarak takdim eden Başbakan Erdoğan'la halkımız bir kez daha sıkıntıları boşu boşuna çekip, hüsrana uğrayacak 

Erdoğan iş başında 
Neyse ki Başbakan Erdoğan sessizliğini bozdu ve önceki akşam NTV'de Murat Akgün'e belirsizlik perdesini aralayan önemli açıklamalarda bulundu 

"Başmüzakereci siyasetçi olacak. Ama siyasetçi olarak kim olacak, onun kararını vermiş değiliz. Çünkü bizim bir yeri yaparken, bir yeri de yıkmadan süreci devam ettirmemiz lazım. Onun için çok dikkatli, çok hassas olmak zorundayız.AB ile müzakereleri sadece hükümet olarak sürdürmeyi düşünmüyoruz. Heyette akademisyenler, sivil toplum örgütleri, sermaye çevreleri ve medya da olacak. Birbiriyle koordineli bir çalışmayı götürürsek, inanıyorum ki, bu süreci çok daha hızlı aşarız.Ben şu anda tatil yapmış değilim. Eşime, çocuklarıma zaman ayırabilmiş değilim. Milletvekillerimiz, genel başkan olarak beni şüphesiz her zaman görme hakkına sahipler, ama bizler işlerimize bakacağız." 
Siz benim "Başbakan nihayet yurda döndü" diye başlık attığıma bakmayın. Erdoğan, kalabalık danışman grubu ve çalışma arkadaşlarıyla önümüzdeki günlerde uzun bir Afrika seyahati için yine yollara düşüyor. Aslında yoksul ve mağdurları aramak için tsunami bölgesine ya da Afrika'ya kadar gitmelerine gerek yoktu. Sadece Doğu illerimizde değil, Anadolu'nun dört bir yanında, hatta başta İstanbul olmak üzere, büyük kentlerin varoşlarında da yoksulumuz çooook... 



</TEXT>
</DOC>
