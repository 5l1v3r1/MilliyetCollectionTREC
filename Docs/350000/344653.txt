<DOC>
<DOCNO> 344653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sontur24.html </URL>
<DATE> 2005/05/21/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Kızılay'daki zincirler kalkıyor... 
</HEADLINE>
<TEXT>

     Ankara Büyükşehir Belediye Başkanı Melih Gökçek, Atatürk Bulvarı’ndaki orta refüjlerde bulunan zincirlerin kaldırılacağını açıkladı. 
     Gökçek, düzenlediği basın toplantısına bugün bir köşe yazarının makalesinde ve aynı yazarın bağlı televizyon kanalının haber bültenlerinde Ankara Büyükşehir Belediye Başkanlığı tarafından düzenlenen 19 Mayıs Korteji’ne ilişkin eleştiriler yer aldığını kaydetti. 
     Bu haberlerde gençlerin "top ve tetris kapabilmek amacıyla birbirini ezdiği" gibi ibarelerin yer aldığını ifade eden Gökçek, bu tür habercilik anlayışını "yobazlık" olarak nitelendirdiğini söyledi. Gökçek, "İsterlerse 30 kere yazsınlar yine dağıtırım, yine dağıtırım. Hiç umurumda değil. Rüşvet tabirini kullanırsanız bu olmaz. 
     Mahkemede hesaplayacağız o ayrı. Ama, bir insan eleştiri yaparken bir başkasına hakaret etmeye hakkı yok. Halkı rüşvet alan, Melih Gökçek’i de rüşvet veren yerine koyuyor" dedi. 
     
     ZİNCİRLER KALKIYOR 
     Gökçek, daha sonra Kızılay’daki yaya geçitlerinde yapılacak yeni düzenlemeyi anlattı. 
     Atatürk Bulvarı boyunca orta refüjlerde yer alan zincirlerin Kızılay’daki trafik kazalarını engellemek ve yayaları üst geçitlerden geçmeye teşvik etmek amacıyla konulduğunu belirten Gökçek, bu zincirlerin ortasında yer alan ağaçların da geçen süre zarfında geçişlere engel olacak derecede büyüdüğünü söyledi. 
     Cumhurbaşkanı Ahmet Necdet Sezer’e Çankaya Köşkü’nde belediyenin çalışmaları üzerine brifing verdiğini hatırlatan Gökçek, Sezer’in ağaçların artık büyüdüğünü belirterek zincirlerin kaldırılması ricasında bulunduğunu, kendisinin de bu ricayı yerinde bulduğunu kaydetti. 
     Zincirleri önümüzdeki hafta içerisinde kaldırmaya başlayacaklarını ifade eden Gökçek, "Yalnız vatandaşlarımızdan bir istirhamız var. 
     Türkiye artık Avrupa Birliği yolunda medeni bir ülke. Lütfen çiçeklerimizi ezerek karşıdan karşıya geçmesinler, yaya geçitlerini kullansınlar" diye konuştu. 
     Gökçek, bir gazetecinin Kızılay’daki kavşaklarla ilgili düzenlemenin ne zaman hayata geçirileceğini sorması üzerine de, "Üst geçitler yapılsın, Eylül sonu gibi tahmin ediyorum. Ama bunu kesin bir tarih olarak kabul etmeyin. Yıl sonuna kadar yapmaya çalışacağız" dedi. 
     Melih Gökçek, bir başka gazetecinin Gençlik Parkı’ndaki düzenlemelere ilişkin sorusunu da şöyle yanıtladı 
     "Oradaki esnaf tek tek çıktıktan sonra çalışmalar başlayacak. 
     Orası boşaltılmadan düzenleme yapılamaz. Biz orayı aile parkı yapacağız. Bunda kesin kararlıyız. Orası Ankara’nın malı. Orası meyhane değil, uyuşturucu kullananların ve etrafı taciz eden kişilerin de yeri olmamalı, Ankaralı buradan faydalanmalı. Önümüzdeki sene 29 Ekim’e kadar da burayı bitirmek istiyoruz." 
     
</TEXT>
</DOC>
