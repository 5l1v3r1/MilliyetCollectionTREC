<DOC>
<DOCNO> 341380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/guncel/agun.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasımpaşaspor'a ücretsiz kompleks 
</HEADLINE>
<TEXT>


Taksim Meydanı'ndaki arsanın otopark işletmeciliğini alan Kasımpaşaspor Kulübü'ne İstanbul Büyükşehir Belediyesi, Beyoğlu Spor Kompleksi'ni 5 yıllığına bedelsiz devrediyor 

Mehmet Demirkaya - İstanbul Milliyet Gökyüzünde - MURAT ÖZTÜRK 

Üçüncü Lig 3. Grup'ta şampiyon olan ve dört yıl aradan sonra İkinci Lig b Kategorisi'ne yükselen Kasımpaşaspor'a, İstanbul Büyükşehir Belediyesi 12 milyon YTL 12 trilyon lira harcama yaptığı Beyoğlu Spor Kompleksi'ni 5 yıllığına bedelsiz devrediyor. Büyükşehir Belediyesi, kompleksin arazisinin ortaklarından SSK'ya ise aylık 25 bin YTL 25 milyar lira kira ödüyor. 
Bir zamanlar cami yapılmak istenen ve bu nedenle hararetli tartışmalara konu olan Taksim Meydanı'ndaki arsanın otopark işletmeciliğini de yapan Kasımpaşaspor Kulübü'ne, İstanbul Büyükşehir Belediyesi'nden büyük destek geliyor. 

İlk teklif Güllüce'den 
Kompleksle ilgili olarak ilk teklif İstanbul Büyükşehir Belediye Başkan Vekili İdris Güllüce'den geldi. 8 Nisan 2005 tarihli Emlak ve İstimlak Daire Başkanı Av. Mahmut Kocameşe'nin imzası, İdris Güllüce'nin onayı bulunan teklifte kompleksin aylık 25 bin YTL bedelle Kasımpaşaspor Kulubü'ne devredilmesi öngörüldü. 
17 Nisan 2005 tarihli yine aynı daire başkanının imzasını taşıyan teklifteki onay mercii ise İstanbul Büyükşehir Belediye Başkanı Kadir Topbaş'tı. 
Bu teklifte ise "5 yıl süreyle bila bedelle bedelsiz devir alacak Kasımpaşaspor Kulübü'ne tahsisi için gerekli iznin verilmesi hususunda karar alınmak üzere Büyükşehir Belediye Meclisi'ne havalesi" denildi. 
Bu gelişmelerden sonra önceki gün toplanan Belediye Meclisi söz konusu teklifi Hukuk Komisyonu'na havale etti. 

SSK'dan kiraladı 
Teklif dosyasındaki bilgilere göre, İstanbul Büyükşehir Belediyesi, kompleksin yer aldığı 23 bin 319 metrekarelik araziyi, 12 Ocak 2005 tarihinden geçerli olmak üzere aylık 25 bin YTL 25 milyar lira karşılığında SSK'dan 5 yıllığına kiraladı. Belediye yaklaşık 12 milyon YTL 12 trilyon lira harcayarak spor kompleksini yaptı. Hukuk Komisyonu'nda gelecek raporu önümüzdeki günlerde görüşecek olan Belediye Meclisi, Başkan Topbaş'ın teklifini değerlendirecek. 

'Kompleksin tamamı bize verilmiyor' 

Kasımpaşaspor Kulübü Başkanı Hasan Hilmi Öksüz, Kasımpaşa Stadı'nın 1989'da Kasımpaşaspor Kulübü'ne tahsis edildiğini belirtti. Öksüz, "Ancak, SSK'nın arazisinin kullanılmasıyla ilgili sorun çıktı. SSK davayı kazandı. Kulüp şimdi o döneme ilişkin SSK'ya ecrimisil ödüyor" dedi. 
Büyükşehir Belediyesi'nin Beyoğlu Spor Kompleksi içerisinde Kasımpaşa Stadı, Kapalı Spor Salonu ve diğer sosyal tesislerin yer aldığını belirten Öksüz, şöyle devam etti "Bize tahsis edilen stat ve onun idari binaları. Kapalı spor salonunu verseler de alamayız. Çünkü orasını işletmeye bizim gücümüz yetmez. Başbakan Erdoğan'ın bir Kasımpaşalı olarak manevi desteği vardır. Bunun dışında bize yapılmış bir ayrıcalık yok. Sayın Topbaş'a ciddi bir proje sunulduğunda, yardımı istendiğinde bütün spor kulüplerine, ayırım yapmadan yardımcı olacağına inanıyorum." 


</TEXT>
</DOC>
