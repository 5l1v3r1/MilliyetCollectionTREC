<DOC>
<DOCNO> 302826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur10.html </URL>
<DATE> 2005/01/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kendisini taciz eden babasının boğazını kesti 
</HEADLINE>
<TEXT>

     Hayreddin DENİZ DHA 

ANTALYA'nın Alanya İlçesi'nde 17 yaşındaki F.G, önce sözle ardından da elle tacizde bulunduğunu öne sürdüğü 66 yaşındaki babası İ.G.'nin boğazını bıçakla kesti. 
     Alanya'da yalnız yaşayan İ.G. ile kızı F.G, yeni yılı evlerinde birlikte kutladı. Genç kızın iddiasına göre, aşırı alkol alan İ.G, dün saat 04.00 sıralarında kızına önce sözlü tacizde bulundu, daha sonra cinsel organına dokundu. Bunun üzerine sinirlenen F.G., mutfaktan ekmek bıçağını alarak, babasının boğazını kesti. Yaşanan arbede sırasında F.G. de elinden yaralandı. F.G, kanlar içinde odadaki yatağa yığılan babasını orada bırakarak, evden ayrıldı. 
     
     OLAY YERİNDE BIRAKTI 

     Yaklaşık 3 saat sonra Alanya Terminal Polis Karakolu'na giden F.G, başından geçenleri polise anlattı. Olay yerine giden polis ekipleri, baba İ.G'i yerde baygın yatarken buldu. Aşırı kan kaybeden İ.G, kızı F.G. ile birlikte sağlık ekipleri tarafından Alanya Devlet Hastanesi Acil Servisi'ne kaldırılarak tedaviye alındı. F.G'nin kesilen eline pansuman yapılarak sargıya alınırken, babası İ.G, ilk müdahalesinin ardından ameliyata alındı. 
     F.G, ifadesinin ardından serbest bırakılırken, durumu ciddiyetini koruyan İ.G'in tedavisi ise sürüyor. 

     
</TEXT>
</DOC>
