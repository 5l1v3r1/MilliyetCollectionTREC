<DOC>
<DOCNO> 305531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur06.html </URL>
<DATE> 2005/01/11/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Oğlunu döverek öldürdü 
</HEADLINE>
<TEXT>

     Ramazan ÇETİN DHA 

      DENİZLİ'de, geçen cumartesi günü ailesi tarafından getirildiği Özel Ege Hastanesi'nde iç kanama sonucu hayatını kaybeden 17 yaşındaki Mustafa Çakar'ın, inşaat işçisi babası 43 yaşındaki Süleyman Çakar'dan yediği dayak yüzünden öldüğü ortaya çıktı. Oğlunun aldığı cep telefonun çalıntı çıkıp kendisinin karakola çağrılmasına öfkelenerek oğlunu döverek öldürdüğü gerekçesiyle Mustafa Çakar ve eşi Fatmaana Çakar gözaltına alındı. 
     Olay, geçen Cumartesi günü Karaman Mahallesi, 1491 1 Sokak'ta meydana geldi. Bir dokuma atölyesinde çalışan Mustafa Çakar'ın, üç ay önce bir arkadaşından aldığı cep telefonuna, babasının GSM kartını takarak görüşme yaptı. Polisin çalıntı olduğunu belirlediği bu telefonla ilgili araştırmasında, Süleyman Çakar'ın GSM numarasından görüşme yapıldığı tespit edildi. Baba Çakar, karakola çağrılarak ifadesi alındı. Daha sonra eve Süleyman Çakar, oğlu Mustafa Çakar'la bu konuda tartışmaya başladı. Mustafa Çakar, telefonun çalıntı olduğunu bilmediğini, bir arkadaşından emanet aldığını söylese de babasını inandıramadı. Baba Süleyman Çakar, oğlunu dövmeye başladı. Babasının dayağından kurtulmak isteyen Mustafa Çakar, evden dışarıya kaçtı. Kalp ve tansiyon rahatsızlığı olduğu öğrenilen Mustafa Çakar, evin 20 metre ilerisinde baygınlık geçirip yere yığılınca, komşuları ailesine haber verdi. Ayıltılan Mustafa Çakar, götürüldüğü SSK Bölge Hastanesi'nden, Devlet Hastanesi'ne sevk edildi. Sağlık durumu ağırlaşan Çakar, burada yer olmadığı gerekçesiyle Özel Ege Hastanesi'ne kaldırıldı. Bu arada baba Süleyman Çakar, oğlunu dövdüğünü gizleyerek oğlunun kalp ve tansiyon sorunu olduğunu, bu yüzden bayılmış olabileceğini söyledi. 
     Mustafa Çakar, yapılan müdahalelere rağmen kurtarılamadı ve önceki gün sabaha karşı yaşamını yitirdi. Mustafa Çakar'ın şüpheli ölümü üzerine Cumhuriyet Savcılığı soruşturma başlattı. Pamukkale Üniversitesi Tıp Fakültesi Hastanesi Morgu'nda yapılan otopside Mustafa Çakar'ın göğsüne ve sırtına aldığı darbeler ile iç kanama geçirerek öldüğü tespit edildi. Bunun üzerine Cinayet Bürosu ekipleri olay sırasında alkollü olduğu belirtilen baba Süleyman Çakar ve anne Fatmaana Çakar'ı gözaltına aldı. Fatmaana Çakar, oğlunun ölümünden eşinin sorumlu olduğunu itiraf etti. Anne Çakar, "Oğlum çalıntı cep telefonu kullandığı için eşim karakola çağrıldı. Buna sinirlenen eşim akşam oğlumu öldüresiye dövdü. Beni de döver diye ses çıkaramadım. Oğlum, dayak yediği sırada evden kaçtı. Evin önünde bayılmış, hastaneye kaldırdık. Daha sonra öldüğünü öğrendik'' dedi. Süleyman Çakar ise suçlamaları kabul etmedi. Gözaltındaki Çakar çifti polisteki ifadelerinin ardından adliyeye sevk edilecek. 
     
</TEXT>
</DOC>
