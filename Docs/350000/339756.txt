<DOC>
<DOCNO> 339756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/spo05.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Futbolumuz batakta' 
</HEADLINE>
<TEXT>


Gençlerbirliği ve Kulüpler Birliği Başkanı İlhan Cavcav'a göre transfer ekonomisi kurulmaz, havuz sistemi doğru işlemezse kulüpler kapılarına kilit vuracak, taraftar tribünden çekilecek 

Anadolu konuşuyor Hakan Dilek 


Anadolu'da bir futbol kulübü olarak yaşamak gerçekten zor. Gençlerbirliği zoru kolay kılmayı bilmiş ender kulüplerden biri. Ligde üst düzey başarı arıyor, Avrupa kupalarında boy gösteriyor. Bir ekol ve okul hali desek, Gençler'i abartmış olmayız... 
Gençlerbirliği denince akla gelen ilk isim tabii ki İlhan Cavcav. Nev - i şahsına münhasır kişiliği, işbilirliği, zekası, buluşçu yapısı ile futbol tarihimizin orijini olan isimlerinden biridir İlhan Cavcav. Cavcav'a göre ligin bir düzene girmesi için -ki kendi deyimiyle bir ayar yapılması gerekiyor- havuz sisteminin yeniden organize edilmesi, hakça bir bölüşümün sağlanması, Anadolu takımlarının biraz daha gözetilmesi, futbolcu transferlerinde yüksek ücretlerden kaçınılması, alt yapıya daha çok önem verilmesi gerekiyor. 
Son söz yerine Cavcav yine bir inci döktürdü geçenlerde "Ölmeden Gençlerbirliği'ni şampiyon yapacağım " Yapar mı Yapar. İlhan Cavcav bu... 



- Havuz sistemindeki gelirin adil dağıtılmadığına ilişkin görüşlerinizi biliyoruz. 
Evet yıllardır bunu savunuyorum. Taa Cine5'ten beri.. Bunun nedeni nice başarılar almış üç büyük kulübün mağdur edilmesini değil, alttan gelen başarılı takımların da havuzdan yeteri kadar pay sahibi olması içindir. 

- Bu dağılımda bir hakkaniyet olmadığını mı düşünüyorsunuz 
Evet hakkaniyet yok. Sadece bu kulüplerin şampiyon olması garipsenecek bir durum değil mi sizce Gaziantep birkaç kez üst sıraları zorladı, o kadar. Biz de ikincilik, üçüncülük aldık, Avrupa kupalarında başarı gösterdik. Buna rağmen 4 büyüklerin dışında kalan 14'lerin aldığı parayla, üç büyüklerin örneğin Fenerbahçe'nin aldığı para arasında uçurum var. 

- Kulüp gelirlerinin artırılmasına yönelik uygulamalar başladı gibi... 
Stopajın düşürülmesi ilk iyi uygulamadır. Bakın üçüncü ve ikinci ligdeki takımlar Spor - Toto ve İddaa'da yer aldıkları hafta 40 milyar lira alacaklar. Onlar için öyle büyük para ki bu. 

- Siz bugünün taraftar portresini nasıl değerlendiriyorsunuz 
Artık genç insanlar zehirlenerek gidiyorlar tribünlere. Kokaini alan, en ufak şeyde rakibe, federasyona, kulüp başkanına küfür etmekte, saldırmakta sakınca görmüyor. 

- Yasal düzenlemeler yeterli olmuyor mu 
Biz adam asalım keselim demiyoruz. Ama yasanın işe yaramadığı da bir gerçek. Eskiden Samanpazarı'nda hırsızları, casusları darağacına asarlar altına da şu suçtan dolayı idam edilmiştir diye yazarlardı. 

- Beslemeyelim, asalım mı diyorsunuz 
AB sürecinde daha bilinçli davranalım diyorum. Yasaların başkalarına ibret olacak şekilde düzenlenmesi lazım. Adam öldürüyor ve çıkıp maç seyredebiliyor. En ufak suçun caydırıcı cezalarla ortadan kaldırılmaya çalışılması lazım. Özellikle son üç yıldır sahalarımızdaki olaylar sahici taraftarın canını sıktı ve stadyumlardan geri çekti. Kaldı ki Türkiye'de artık doğru dürüst futbol oynanmıyor. Amatör maçları bile izlerim. Orada daha mücadeleci bir futbol var. 

- Nedeni nedir bunun 
Futbolcularımız maalesef parayı alana kadar profesyonel, parayı aldıktan sonra bir başka oluyorlar. Salla başını al maaşını devri başlıyor mukavelesini imzaladıktan sonra. Bu da heyecan kaybolmasına yol açıyor. 

- Çok mu para kazanıyorlar 
Çok olduğunu düşünüyorum. Futbol oynamaktan vazgeçirecek kadar çok. Avrupa'da futbolcu vergisini kendi verir Türkiye'de biz veriyoruz. Ama Özal hükümetinden sonra ilk defa şimdiki hükümetimiz bu konuda duyarlı davrandı. Vergileri yüzde 50'lerden yüzde 15'lere çekerek çok iyi bir uygulamada bulundular. 

- Neden bu kadar arttı transfer paraları 
Eskiden Anadol otomobili atlar kemirirdi, ama onu yapmanın ve sahip olmanın gururunu yaşardık. Şimdi bizim olan şeyin sayısı o kadar az ki.. İlk gerekçe bana göre yabancı girdisinin çokluğu. Bizim futbolcularımızı da tetikledi bu. 

- Çözüm öneriniz nedir 
Bir vergisini kendisi verecek futbolcunun. İki bir şirketin genel müdürüne çalışacağı yılın parasını peşin vermek diye bir şey söz konusu olabilir mi Verimli olduğu sürece maaşını alır. Futbolcunun parasını da maaş yapmalı. 

- Böylece kulüplerin ekonomisindeki dengesizlikler de son bulacak. 
Bakın kulüplerin artık yıllık milyarlarca lira ödedikleri transferlerin sonuna geldik. Belki önümüzdeki sezon belki iki sezon sonra böyle büyük paralar telaffuz edilemeyecek. Büyük borç batağında kulüpler. Özellikle alt yapıya yöneleceğiz ve Türk futbolu aşama kaydedecektir. Takım oyunu deniyor ama oyuncular arasında uçurum var. Orada takım olunamaz zaten. 

'Değerler korunmalı' 

Gençlerbirliği Teknik Direktörü Ziya Doğan'a göre futbolumuzdaki yanlışlar toplumsal sistemsizlikten kaynaklanıyor ve bunun çözümü için de samimi insanlara destek lazım 

- Bir şeyi temsil ettiğini düşündüğümüz takımlar yaratamıyoruz artık. Adı geçtiğinde bir şeyi çağrıştıracak ekipler... 
Biz bu fırsatı Malatya'da yakaladık. Birkaç beraberlik dışında boğucu üstünlüklerle oynadık Malatya'da. Bir yerde devamlılığı sağlar, idarecileri de inandırabilirseniz bu gerçekleşir ve üst düzey takımlarla da baş edebiliriz. 

- Kolay mı bu 
Az parayla çok büyük işler yapabilirsiniz. Siz bir şeyler yapmak istiyorsunuz, ama önce kulüp başkanlarının yakınındaki yanlış isimler kaybolacak. Bu medyadan da, yönetimden de, dışarıdan da olabilir. Bir - iki yanlışını gördüğü zaman başkanı, yöneticiyi işliyor. Başkan olsam bana fazla iltifat eden insandan uzak dururum. 

- Yani destekten çok köstek var futbol camiasında... 
Öyle bir yapımız var ki, önce işleri zorlaştırıyor, sonra çözmeye çalışıyoruz. 

- Nasıl bir yapı ki bu, kendi işini zorlaştırıyor 
Biraz adaletli düşünememekten, biraz sindirememekten. Herkes kendine bakıyor. Topluma faydayı, adaleti düşünen yok. Bu da sistemsizlikten kaynaklanıyor. 

- Herkeste bir sıkıntı var gibi... 
Herkeste var bu. Dolgun maaşla çalışanlar da, aynı durumda dar gelirliler de... Yukarı çıkmak isteyeni baltalıyoruz. 

- Değişik düşünüşteki genç insan topluluklarıyla çalışıyorsunuz kulüplerde. Neler yapıyorsunuz onları aynı hedefe yönlendirmek için 
Bir sistem oluşmalı ve yapılması gerekenleri izlemelisiniz. Biz sistemin oluşturulması ile değil uygulanması ile uğraşmalıyız. Ama öyle olmuyor. Sadece futbollarıyla değil, yaşantılarıyla da sistemli olmaları gerektiğini anlatıyorum. 

- Yani bu kademeye gelmiş futbolcunun her açıdan hazır olması lazım. 
Tabii ki. İstanbulspor'da Benhacker'la çalışırken bir olaya şahit oldum. Altan gibi bir futbolcuyu kadroya almıyordu. Sordum neden olduğunu. Yanıtı ilginçti "Neden alayım. Profesyonelim diyor, ama soğuk soğuk topa vuruyor " Profesyonel bir futbolcunun böyle alt düzey eğitim girdileriyle uğraşmamanız lazım. Yarışmacı antrenörün işi değil. Onun çoktan bu eğitimden geçmiş olması lazım. 

- Gençlerbirliği için ne düşünüyorsunuz 
Şu anda bizdeki rehaveti ortadan kaldırırsak çok şey başarırız. Kulübü ve tesisleri görüyorsunuz. 

- Taraftarı da az Gençler'in... 
Başkanımızın 'Kırk metre kareden nereye geldik ' diye anlattığı öykü benim için müthiş derstir. Hiçbir zaman azımsamamak lazım alınan mesafeyi... Bu ortadan kaldırılabilir bir sorun. Bunu dert etmeyecek, sorumluluk sahibi, hedefi olan futbolcularla buluşup başaracağız. O zaman taraftar da artar... 


</TEXT>
</DOC>
