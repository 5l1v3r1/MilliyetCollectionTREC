<DOC>
<DOCNO> 327858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo01.html </URL>
<DATE> 2005/03/28/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Hakem döven futbolcuya 16 ay hapis cezası istendi 
</HEADLINE>
<TEXT>

     Enis YILDIRIM DHA 

      TRABZON'daki amatör futbol maçında kendisine sarı, ardından kırmızı kart gösteren hakem Bülent Birincioğlu'nu döverek küfür ettiği gerekçesiyle Zaferspor futbolularından Veysel Ayar hakkında 16 ay hapis istemiyle dava açıldı. 
     Trabzon 2'nci Amatör Küme'de 21 Şubat'ta oynanan Zaferspor-Yeni İdmanyurdu Spor futbol karşılaşmasının 75'inci dakikasında rakibine sert giren Zafersporlu 24 yaşındaki Veysel Ayar, orta hakem, 25 yaşındaki Bülent Birincioğlu tarafından sarı kartla cezalandırıldı. Uzun süren itirazlarının ardından kırmızı kart gören Ayar, iddiaya göre küfür ettiği hakem Bülent Birincioğlu'nu yumrukladı. Aldığı yumruk darbeleri ile düşen Birincioğlu maçı tatil etti. Yapılan doktor kontrolünde 5 gün işgöremez' raporu verilen Bülent Birincioğlu'nun şikayeti üzerine Veysel Ayar hakkında savcılık soruşturması başlatıldı. 
     Trabzon Cumhuriyet Başsavcılığı, olayla ilgili soruşturmayı tamamlarken, Türk Ceza Kanunu'na göre, maç sırasında görevli memur' kabul edilen hakem Bülent Birincioğlu'nu dövdüğü gerekçesiyle Veysel Uyar hakkında dava açıldı. Uyar'ın, Görevli memura hakaret, darp ve tehdit' suçlarından Trabzon 1'inci Asliye Ceza Mahkemesi'nde yargılanmasına karar verildi. Veysel Uyar'ın tutuksuz olarak yargılanmasına önümüzdeki günlerde başlanacak. 
     
</TEXT>
</DOC>
