<DOC>
<DOCNO> 328658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur21.html </URL>
<DATE> 2005/03/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
"Kardak eylemcisi", delik kanoyla 9.5 saat dalgalarla mücadele etmiş 
</HEADLINE>
<TEXT>

     Yaşar ANTER BODRUM Muğla , DHA 

      BODRUM'da kızının, eşi tarafından Amerika'ya kaçırıldığını belirterek Kardak kayalıklarına çıkıp pankartlı eylem yapan tekne ustası Mustafa Yılmaz, Yunan askerleri tarafından sorgulandıktan sonra ölüme terk edildiğini ileri sürdü. Delik kanoyla 9.5 saat Ege sularında kürek çektiğini belirten Mustafa Yılmaz, ''Kızımı bulmak için sesimi duyurmakta kararlıydım. Kardak eylemini bunun için yaptım. Kimse beni bu eyleme zorlamadı'' dedi. Emniyet Müdürlüğü'nde ve Sahil Güvenlik Komutanlığı'nda ifade verdikten sonra serbest bırakılan Mustafa Yılmaz, ''Kızım için hayatımı verecek eylemleri yapmaya devam edeceğim'' diye konuştu. 
     Hayatında bir kez gördüğü, 4 yaşındaki kızı Aylin'in eşi Özlem Yılmaz tarafından anne ve babasının rahatsızlığını öne sürerek 3 yıl önce ABD'nin Chicago kentine götürüldüğünü belirten Mustafa Yılmaz, eşinden ve kızından bir daha haber alamadığını, Amerikan Konsolosluğu'na, İçişleri ve Dışişleri Bakanlıkları'na yaptığı başvurulardan herhangi bir sonuç elde edemediğini anlattı. Aynı amaçla daha önce de birbirinden ilginç yöntemlere ve eylemlere başvuran Mustafa Yılmaz, son olarak kızının, eşi tarafından kaçırılmasına dikkat çekmek için Kardak kayalıklarına çıktığını söyledi. 
     Pazar sabahı kano ile ulaştığı Kardak kayalıklarına çıkarak, Kızımı İstiyorum- I Want To Get My Daughter Back' yazılı pankart açan Mustafa Yılmaz, kendisini görüntüleyen basın mensuplarının bölgeyi terk etmesinin ardından yaşadıklarını DHA muhabirine anlattı. Yunanistan'ın Kilimli Adası'ndan gelen Yunanlı Sahil Güvenlik botları tarafından Kardak kayalıklarından indirilerek, deniz ortasında gözaltına alındığını belirten Yılmaz, Yunanlı askerler tarafından yaklaşık 5 saat sorgulandıktan sonra Ege Denizi'nin ortasında delik kanoyla kaderine terk edildiğini belirterek sözlerini şöyle sürdürdü 
     ''Sürekli olarak neden buraya geldiğimi, bu bölgenin yasak bölge olduğunu ve hemen burayı terk etmem gerektiğini belirterek, silahlarını bana doğru doğrultarak ateş edeceklerini söylüyorlardı. Kızım için bunu yaptığımı, tekneci olduğumu, hatta Kalimnos'a iki tane tekne yapıp sattığımı, teknelerin isimlerini bile söyledim. Sürekli el kol hareketleri ile beni taciz edip küfür ediyorlardı.'' 
     
     ÖLÜMLE TEHDİT EDİP TARTAKLADILAR 
     Bir kaç kez tartaklandığını belirten Mustafa Yılmaz, ''Buradan ayrılmazsam ateş edeceklerini ve beni öldüreceklerini söylüyorlardı. Kanomun Kardak Kayalıkları'na çıkarken altının delindiğini ve su almaya başladığını, bu nedenle bir saatte bir boşaltmak zorunda kaldığımı ve geriye dönemeyeceğimi söylememe rağmen, sorgulamayı bitirdikten sonra, kızımın da fotoğraflarını görünce beni gece yarısı Ege Denizi'nin ortasında ölüme terk ettiler'' diye konuştu. 
     Yaklaşık 2 metre olan dalgaların üzerinde 9.5 saat kürek çektiğini, ellerinin parçalandığını anlatan Mustafa Yılmaz, ''Denizcilik bilgim ve daha önce yaptığım kano antrenmanlarıyla ve kızımı bir gün mutlaka bulman gerektiği azmiyle dalgalarla mücadele gücümü asla yitirmedim ve mucize eseri hayatta kalabildim'' dedi. 
     Akıntıya karşı saatlerce mücadele ettikten sonra gece yarısı bir adaya çıktığını söyleyen Yılmaz, sonra yaşananları ''Sabah olunca oranın Çavuş Adası olduğunu öğrendim. Daha sonra gelip güvenlik güçlerine teslim oldum. Ve bildiğim herşeyi tek tek anlattım. Kanomun delik olduğu sahil güvenlik ekipleri tarafından tespit edildi ve tutanaklara geçirildi'' diye anlattı. 
     Bodrum Emniyet Müdürlüğü ile Sahil Güvenlik Komutanlığı'nda ifadesi alınan Mustafa Yılmaz, ''Bu eylemi iki aydır düşünüyordum ve bir ay önce yapacağım eylem sırasında tüm basın mensuplarını arayarak haber vermiştim, ancak fırtına çıkınca ertelemek zorunda kalmıştım'' dedi. 
     Herhangi bir politik amacının olmadığını söyleyen Yılmaz, ''Amacım kriz yaratmak değil. Belki bir zamanlar iki ülkeyi savaşın eşiğine getiren Kardak sayesinde sesimi duyan olur da kızımı bana bulurlar' diye düşündüm. Kızımı bulana kadar buna benzer eylemlerimi sürdürmeye kararlıyım. Kızım için canımı verebilirim. Bunu çaresizlik içinde olan bir babanın feryadı olarak tüm dünyanın duymasını istiyorum. Amerikalı bir çocuk kaçırılıp Türkiye'ye gelseydi insanlar bu kadar duyarsız olur muydu '' diye sordu. 
     
</TEXT>
</DOC>
