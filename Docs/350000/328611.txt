<DOC>
<DOCNO> 328611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo20.html </URL>
<DATE> 2005/03/30/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
All-Star'a, Beşiktaş'tan El Amin, Varda ve Ellis de davet edildi... 
</HEADLINE>
<TEXT>

     FIBA'nın ''Avrupa Ligi All-Star Günü''ne Fenerbahçeli oyuncular Damir Mrsiç, Ömer Onan ve Marc Salyers'ın ardından, Beşiktaş'tan El Amin, Varda ve Ellis de davet edildi. 
     Kıbrıs Rum kesiminin Limassol kentinde 14 Nisan'da gerçekleştirilecek All Star Şöleni'ne Türkiye'den katılacak isim sayısı böylece yediye yükselmiş oldu. 
     FIBA, geçen hafta içinde de Fenerbahçe erkek takımının antrenörü Aydın Örs'ü Avrupa Karması'nın antrenörü olarak açıklamıştı. Ayrıca, sarı-lacivertli takımın forveti Ömer Onan ile Boşnak yıldız Damir Mrsic'i Avrupa Karması'na, Marc Salyers'ı ise Dünya Karması'na çağırmıştı. 
     Bu arada, Beşiktaş Erkek Takımı Genel Menajeri Zeki Can, FİBA'nın Beşiktaş'tan El-Amin, Varda ve Ellis'i de All Star'a davet ettiğini, seçilen isimlerden El Amin ile Ellis'in Dünya Karması'nda, Sırp pivot Varda'nın ise Avrupa Karması'nda yer alacağını açıkladı. 
     All Star maçında forma giyecek 12 oyuncudan 10'u ''www.fibaeurope.com'' sitesinde yapılan anketle, bu maçta takımları yönetecek antrenörler ise FIBA Avrupa jürisi tarafından seçiliyor. 
     FIBA, takım kadrolarını ve teknik kadroların tamamını 1 Nisan Cuma günü resmi sitesi ''www.fiba.com''da açıklayacak. 
     
</TEXT>
</DOC>
