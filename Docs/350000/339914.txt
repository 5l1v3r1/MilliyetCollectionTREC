<DOC>
<DOCNO> 339914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo24.html </URL>
<DATE> 2005/05/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ersun Yanal açıkladı Ümit Özat'ı kadroya alacağım 
</HEADLINE>
<TEXT>

     A Milli Takım Teknik Direktörü Ersun Yanal, Fenerbahçeli Ümit Özat’ın Denizlispor Teknik Direktörü Giray Bulak ile yaşadığı olayı tasvip etmediğini, ancak bu oyuncuyu yine Milli Takım’a alacağını söyledi. 
     İstinye’de Orhan Saka Amatörlerevi’nde aylık olağan basın toplantısını yapan Yanal, Bulak ile Ümit arasında yaşananların talihsizlik olduğunu belirterek, "Ümit özür diledi. Bir oyuncunun performansı bir maçta belirlenmez. Ümit de ders çıkarmıştır. 
     Önümüzdeki dönemde yine bizimle birlikte olacak" dedi. 
     Herkesin sağduyulu olması gerektiğini kaydeden Ersun Yanal, "Ümit’in yapmış olduğu hareketi tasvip etmiyorum ama bir oyuncunun bu tarzını geçmişiyle değerlendirmek yanlış olur. Hocamızın atmosferdeki tepkisi kıvılcımdı. Atılıncaya kadar çirkin bir olay yok. Sonra kontrol dışı olaylar var. Herkes dersini almıştır. Bizim sürekli bir kadromuz var. Ümit ile uzun zamandır beraberiz. Herkes sağduyulu olmalı" diye konuştu. 
     
     "AVRUPA’NIN GÖZÜ YUNANİSTAN MAÇINDA OLACAK" 

     Ersun Yanal, A Milli Takım’ın 4 Haziran’da Yunanistan ile İstanbul’da yapacağı maçın "Diplomatik bir maç" olacağını ifade ederek, "Avrupa’nın gözü Yunanistan maçında olacak" dedi. 
     Yanal, Haziran’ın başında çok önemli bir maç haftasına gireceklerini vurgulayarak, şöyle devam etti 
     "Sıralamada önemli pozisyonlar o hafta belirlenmiş olacak. Bu anlamda Yunanistan ve Kazakistan maçlarının skor ve puan açısından büyük önemi var. İki maçı da alabilecek gücü kendimizde buluyoruz. 
     Takım son iki karşılaşmada skor ve zaman zaman oyun olarak olumlu sinyaller verdi. Önümüze güven ve umutla bakıyoruz." Yunanistan maçının hakemi Marcus Merk hakkında basında farklı söylemlerin olduğunu dile getiren Yanal, "Hakem faktörünü bir kenara bırakmalıyız. Türkiye-Yunanistan maçı Avrupa’nın en önemli gündemi olacaktır. BJK İnönü Stadı’nda oynamayı tercih ettik. Saha içindeki atmosfer ateşli olmalı. Futbol olarak da insanların içini ısıtmak hepimizin görevi. Yunanistan bize orada çok misafirperver davrandı. 
     Biz de onlara aynı şekilde davranmalıyız. Saha dışına birşey taşmamalı. Bu karşılaşma sonrasında her konuda galip gelecek bir atmosfer yaratılacak" diye konuştu. 
     Sakatlığı bulunan Nihat’ın Yunanistan ve Kazakistan maçlarında forma giyemeyeceğini kaydeden Ersun Yanal, tedavisi devam eden Fenerbahçeli Servet’in de oynayabileceğini sanmadığını söyledi. 
     Ersun Yanal, diğer milli oyuncuların performansından memnun olduklarını, Almanya’da ligin bir hafta erken bittiği için orada oynayan futbolcularla ön kamp yapacaklarını söyledi. 
     Bir gazetecinin, "Emre Dünya Kupası’na katılamazsak herşeyin sonu değil demişti. Siz ne düşünüyorsunuz " şeklindeki sorusunu şöyle yanıtladı 
     "Türk futbolunun kuruluşundan bu yana 4 resmi turnuvada varız. 3 dönemlik ciddi bir kuşak başarısı var. Türk futbolunun her turnuvada var olmayı başarabilecek bir vizyonu var. Devamlılık ve süreklilik gerekli. Biz şu anda hem değişim hem başarıyı birlikte yaşıyoruz. 
     Kuşak değişimi içindeyiz. Herkes 2006 Dünya Kupası’na katılmak istiyor. Bu işin başında olan biz ve oyuncularımız daha çok istiyoruz. 
     Hepimiz katılamazsak hiçbir şeyin son olmadığını, futbolun devam edebilecek bir sürekliliği olduğunu düşünüyoruz ama biz 2006 Dünya Kupası’na gideceğiz." 
     
     "LİGDEKİ REKABET MİLLİ TAKIM’A OLUMLU YANSIR" 

     Ersun Yanal, ligde rekabetin yarattığı ortamın futbol adına herkesi mutlu ettiğini, bunun Milli Takım’a da olumlu yansıyacağını söyledi. 
     Türkiye Kupası finalinin Şampiyonlar Ligi finali öncesi prova niteliğinden olduğunu hatırlatan Yanal, "Türkiye futbol adına çok güzel, ciddi bir süreçten geçiyor. Önümüzdeki dönemlerde olimpiyat, Dünya veya Avrupa Şampiyonu düzenleyecek bir altyapının oluşturulacağı bir dönem yaşıyoruz" dedi. 
     Türkiye Kupası finali ve şampiyonluk mücadelesinde Galatasaray ve Fenerbahçe’nin olmasının futbol açısından ayrı bir zevk olacağını belirten Yanal, bu mücadelenin Milli Takım’a da katkısı olacağını ifade etti. 
     Bir gazetecinin, "Trabzonspor Kulübü Başkanı Atay Aktuğ, Milli Takım’a oyuncu vermeyelim dedi. Bu konuda ne düşünüyorsunuz " şeklindeki sorusu üzerine Yanal, şöyle konuştu 
     "Karşılaşma sonrasında duygusal tepkiler verebiliyoruz. 
     Trabzonspor bu konuda yanan taraf oldu. Sıcağı sıcağına açıklamalar yapıldı. Ben Sayın Aktuğ’un açıklamasını Milli Takım’a oyuncu vermeyelim şeklinde anlamadım. Böyle bir şey söyleyeceğini de sanmıyorum." Ersun Yanal, Fenerbahçeli Önder’e Milli Takım yolunun kapalı olduğunu, bu konuda FIFA’da girişimlerinin devam ettiğini söyledi. 
     Yanal, Yunanistan ve Kazakistan maçları öncesinde oyuncuların kulüplerdeki sözleşmesini düşüneceğini sanmadığını ifade ederek, "O düzeye gelmiş bir oyuncularda böyle bir sorun yaşanacağını düşünmüyorum" dedi. 
     Bir soru üzerine Ersun Yanal, Rüştü’nün FC Barcelona’dan çağrılmasının sevindirici olduğunu ifade ederek, "Rüştü orada da çok daha yüksek performansla oynayacaktır. Fenerbahçe’ye büyük katkıları oluyor" diye konuştu. 
     Ersun Yanal, Beşiktaş Kulübü Başkanı Yıldırım Demirören’in "Kulüpler Milli Takım’da oynayan oyuncuları için para almalı" şeklindeki sözlerinin sorulması üzerine, "Milli Takım’da performansları oyuncuların değerini artırıyor. Bundan kulüpler de kazanıyor. Kulüpler de buradan kazançlı çıkıyor" dedi. 
     Bu yaz Üniversite Oyunları, Dünya Gençler Şampiyonası ve Akdeniz Oyunları’nın olduğunu belirten Yanal, ülke futbolunun önümüzdeki dönem imza atacak futbolcuların buralara katılacak milli takımlardan çıkacağını söyledi. 
     Ersun Yanal, Yunanistan maçı öncesi yine Polat Renaissance Otel’de kamp yapacaklarını, ancak son 2 gün BJK Nevzat Demir Tesisleri’ne geçeceklerini sözlerine ekledi. 
     Menajer Can Çobanoğlu ise, Akdeniz Oyunları’na katılacak Milli Takım’ın grubunda İspanya, Bosna-Hersek ve Lübnan ile karşılaşacağını söyledi. 
     Çobanoğlu, BJK İnönü Stadı’nın zemininde sorun olduğu için Beşiktaş Kulübü’nün hoşgörüsüne dayanarak kulübe yazı yolladıklarını belirterek, "Milli maça kadar diğer etkinliklerin azaltılmasını istedik. 19 Mayıs var, Sivaspor’un istekleri var. Ama o zemin bizim için önemli. Türkiye’nin Dünya Kupası’na gideceği yol o yol. O yolu temizlemek lazım" diye konuştu. 
     
</TEXT>
</DOC>
