<DOC>
<DOCNO> 320800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur12.html </URL>
<DATE> 2005/03/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Bulgar polisi karakolda kulağımı kesti' 
</HEADLINE>
<TEXT>

     Ayşegül KÜTÜK EDİRNE, DHA 

      TÜRKİYE'den İsveç'e tıbbi malzeme taşıyan Mehmet Kıyak, Bulgaristan'a geçiş yaptıktan sonra Kaptan Andreova Gümrük Kapısı'nda kullandığı TIR'ın dorsesinde nasıl girdiklerini bilmediği 4 Iraklı kadının bulunması üzerine gözaltına alınarak dövüldüğünü, polislerin sol kulağını bıçakla kestiğini öne sürdü. Kıyak, "Aradan 5 gün geçmesine rağmen vücudum çürükler içinde'' dedi. 
     Mehmet Kıyak, İsveç'e malzeme götürmek üzere Kim Trans firmasına ait TIR ile İstanbul'dan yola çıktı. Kıyak'ın yönetimindeki TIR, 26 Şubat'ta Bulgaristan'a geçince Kaptan Andreova Gümrük Kapısı'nda aramaya alındı. Halkalı Gümrük Müdürlüğü'nden mühürlü olarak yola çıkan TIR'ınn dorsesindeki tıbbi malzeme yükünün içinde Iraklı 4 kadın bulundu. Kıyak, gözaltına alınarak sorgulanmak üzere Svilengrad Polis Merkezi'ne götürüldüğünü, buraya girer girmez 3 Bulgar polisin kendisini coplarla dövmeye başladığını öne sürdü. Mehmet Kıyak, şu iddialarda bulundu 
     "Ne olduğunu anlayamadım. Bana hiç bir soru sormadılar. Bir ara ikisi beni tutup bıçakla kulağımı kesti. TIR'ın dorsesindeki Iraklı kaçakların nasıl bindiğini bilmiyorum. TEM'in Lüleburgaz bölümünde bir parkta durdum ve mola verdim. Bir süre aracın içinde uyudum. Bu sırada dorseye binmiş olabilirler.'' Sivilengrad Polis Merkezi'nde polislerin kendisini dövdükten sonra serbest bıraktığını anlatan Mehmet Kıyak, şöyle devam etti 
     "O gece otelde kaldım. Bir gün sonra mahkemeye çıkarıldım ve tutuksuz yargılanmak üzere serbest bırakıldım. Avukatım da polislerden şikayetçi olmam halinde, Bir daha geldiğinde seni öldürürler' deyince korkup vazgeçtim. TIR da Bulgar gümrüğünde kaldı.'' Türkiye'ye 2 Mart günü giriş yapan Mehmet Kıyak, Adli Tıp Kurumu Edirne Şubesi'ne giderek 5 gün iş göremez' raporu aldı. Kıyak, hakkını uluslararası mahkemelerde aramak için girişim başlatmayı planladığı belirtildi. 
     
</TEXT>
</DOC>
