<DOC>
<DOCNO> 310914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun02.html </URL>
<DATE> 2005/01/31/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Yunanistan'da kadın hakları yok... 
</HEADLINE>
<TEXT>

     Batı Trakya'da, ''Rodop Türk Kadınları Kültür Derneği''nin kurulmasına Yüksek Mahkeme'nin olumsuz karar vermesinin beklendiği belirtildi. 
     Atina haber ajansı ANA, Yüksek Mahkeme Savcısı Dimos Kiriçakis'in raporunun, derneğin kurulmasına karşı olduğunu duyurdu. 
     ANA'nın haberine göre, Kiriçakis raporunda, kadınlar derneğinin isminin ifade edilme şekliyle, üyelerinin ''farklı ırktan'' ve ''yabancı uyruklu'' oldukları izlenimi uyandırdığını belirtti. 
     Savcı raporda, tüzükte yer alan maddelerle de derneğin ''Yunanistan'da diğer farklı kökenden gelen grupların derneklerinin, örneğin Ermeni ve İsraillilerin derneklerinde olduğu gibi, kendi milli geleneklerini koruma yerine, Yunanistan'da Türk ideallerini yaymayı amaçladıklarının kast edildiğini'' ileri sürdü. 
     Haberde, davayla ilgili kararın Şubat ayında açıklanmasının beklenildiği belirtildi. 
     Batı Trakya'da, ''Rodop Türk Kadınları Kültür Derneği''nin kuruluş başvurusu alt mahkeme tarafından reddedilmişti. Kararın Trakya Temyiz mahkemesince onaylanması üzerine Yüksek Mahkeme aşamasına gelinmişti. 
     
</TEXT>
</DOC>
