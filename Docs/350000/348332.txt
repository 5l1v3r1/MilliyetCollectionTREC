<DOC>
<DOCNO> 348332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur25.html </URL>
<DATE> 2005/06/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kızılay'ın verdiği madalyayı bozdurmak isteyince... 
</HEADLINE>
<TEXT>

     Düzce’de, 39 kez kan bağışında bulunduğu için Kızılay tarafından madalyayla ödüllendirilen bir kişi, kendisine verilen madalyayı kuyumcuda bozdurmak isteyince, gerçek altın olmadığını öğrendi. 
     Düzce’nin Dedeler Köyü’nde yaşayan ve Tonyalı Cami’inde müezzin olarak görev yapan Fahri Kılıç 65 , 1994 yılından bu yana toplam 39 kez kan bağışında bulunduğu için Kızılay tarafından madalya ve belgeyle ödüllendirildi. 
     Kılıç, AA muhabirine yaptığı açıklamada, kendisine verilen belgede kan bağışı konusundaki duyarlılığı nedeniyle "altın madalya" ile ödüllendirildiği ifadesinin yer aldığını, buradan yola çıkarak, sarı renkteki madalyanın gerçek altın olduğunu düşündüğünü ve bozdurmak istediğini anlattı. 
     Gittiği kuyumcuların madalyanın gerçek altın olmadığını, bu nedenle paraya çevrilemeyeceğini söylediklerini kaydeden Kılıç, şöyle konuştu 
     "Madalyaya satıp, karıma küpe almak istemiştim, gerçek altın olmadığını duyunca hayal kırıklığına uğradım. Bugüne kadar 39 kez kan verdim, bu yolla birçok kişinin hayatını kurtardım. Karşılığında verilen madalyanın altın olmaması beni üzdü. Üstelik bunu kuyumculardan öğrenmem hoş olmadı. Kızılay yetkililerinin bu madalyayı verirken, sembolik olduğunu söylemesini beklerdim." Kılıç, daha öncede de bağışları nedeniyle Kızılay tarafından bronz madalya ile ödüllendirildiğini, ancak Düzce depreminde kaybolduğunu belirterek, "Çevremdeki herkesi kan bağışına teşvik ediyorum. Ama bu madalyanın altın olmaması beni biraz kırdı" dedi. 
     
     MADALYA TEŞVİK İÇİN 
     Kızılay Derneği Genel Sekreteri ve Düzce Şube Başkanı Muzaffer Komit, bağışlar karşılığında verilen madalyaların sembolik olduğunu söyledi. 
     Komit, AA muhabirine yaptığı açıklamada, ödüllerin vatandaşları, kan bağışına teşvik amacı taşıdığını, maddi değeri olmadığını söyledi. 
     Kan bağışının insan hayatı açısından önemli olduğunu vurgulayan Komit, "Altın suyuna batırılmış madalyaları bağışta bulunanları onurlandırmak için dağıtıyoruz. Bu tür ödüller manevi önem taşıyor" diye konuştu. 
     
</TEXT>
</DOC>
