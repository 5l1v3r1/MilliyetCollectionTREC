<DOC>
<DOCNO> 337760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko32.html </URL>
<DATE> 2005/04/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdemir Genel Müdürü Zararla devraldığımız fabrikayı kara geçirdik 
</HEADLINE>
<TEXT>

     ERDEMİR Genel Müdürü Kerim Dervişoğlu, 2003 yılında 39 milyon dolar zararla devraldıkları Ereğli Demir-Çelik Fabrikaları'nı aynı yıl 236 milyon dolar, 2004 yılında ise 473 milyon dolar kara geçirdiklerini söyledi. 
     Dervişoğlu, Konya Sanayi Odası KSO ile Ereğli Demir ve Çelik Fabrikaları tarafından KSO Konferans Salonu'nda düzenlenen ''Metal Sektörünün Sorunları'' konulu toplantıda, Ereğli Demir-Çelik Fabrikaları'nın köklü bir kuruluş olduğunu belirtti. 
     Ekonomide yaşanan bazı dalgalanmalar nedeniyle 2003 yılı öncesinde Ereğli Demir-Çelik Fabrikaları'nın 4 yıl zarar ettiğini dile getiren Dervişoğlu, ''2003 yılında göreve geldiğimizde 39 milyon dolarlık bir zarar vardı. Yönetime gelince tek tek sebeplerini araştırdık ve çözüm yolları ürettik. Sonuçta, 2003 yılında 39 milyon dolar zararla devraldığımız Ereğli Demir-Çelik Fabrikaları'nı aynı yıl 236 milyon dolar, 2004 yılında ise 473 milyon dolar kara geçirdik'' dedi. 
     Grup olarak 2003 yılında 269 milyon dolar, geçen yıl ise 589 milyon dolar kar elde ettiklerini vurgulayan Dervişoğlu, çalışmalarında ilk olarak planlı müşteri ziyaretlerini gerçekleştirdiklerini anlattı. 
     Göreve geldikten hemen sonra Türkiye'nin değişik bölgelerinde birçok sanayi ve ticaret odasını ziyaret ettiklerini belirten Dervişoğlu, şunları kaydetti 
     ''İşadamlarının sorunlarını ve önerilerini dinledik. Aksayan yönlerimiz hakkında fikir alışverişinde bulunduk. Başarıya ulaşmamızda en önemli faktör, müşterilerle olan diyaloğumuz ve kopmuş bağların geliştirilmesi oldu. Kaynaklarımızı etkin kullanarak, çevreye duyarlı, rekabet edilebilir kalitede, en az maliyetle satılabilir, üretim yapan, yenilik ve gelişmelere açık, ülke ekonomisine katkıda bulunan bir dünya şirketi olmayı amaçlıyoruz.'' Ereğli Demir-Çelik Fabrikaları'nı ''ülkenin pırlanta yüzük taşı''na benzeten Dervişoğlu, ''Bu başarıyı 2 yıl içinde yakaladık. Erdemir grubu olarak, bugün 3 milyon 500 bin ton olan yassı mamul üretimini, 2007 yılında 7 milyon ton, 2010 yılında toplam 10 milyon ton yassı çelik üretim kapasitesine çıkartmayı hedefliyoruz. Hedefimiz, Türkiye'nin ihtiyacının yüzde 80'nini karşılayacak üretimi yapmak'' dedi. 
     Programa KSO Başkanvekili Tahir Şahin ile çok sayıda işadamı katıldı. 
     
</TEXT>
</DOC>
