<DOC>
<DOCNO> 344662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sontur33.html </URL>
<DATE> 2005/05/21/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Derbi maç biletlerini karaborsada satmaya çalışan 2 kişi gözaltında... 
</HEADLINE>
<TEXT>

     Derbi maç öncesinde Şükrü Saraçoğlu Stadı çevresinde karaborsa bilet satmaya çalışan 2 kişi gözaltına alındı. 
     Satışa çıktığı gün 3 saat içinde tükenen Fenerbahçe-Galatasaray maçı biletlerinin karaborsaya düşmesi üzerine harekete geçen Asayiş Şube Müdürlüğü ile Kadıköy Asayiş Bürosu’na bağlı sivil ekipler, Şükrü Saraçoğlu Stadı çevresinde uygulama yaptı. 
     Uygulamalar sırasında, karaborsa bilet satmak için taraftarlarla pazarlık yapan Mehmet Emin K. 42 ile Ali Kemal Ç. 28 suçüstü yakalanarak gözaltına alındı. 
     Derbi maçın 37.5 YTL’lik kale arkası biletlerini 100 YTL’ye satmak isteyen ve üzerlerinde 11 adet maç bileti bulunan bu kişiler, ifadeleri alınmak üzere Kadıköy İlçe Emniyet Müdürlüğü’ne götürüldü. 
     Polis yetkilileri, maç saatine kadar Şükrü Saraçoğlu Stadı çevresinde karaborsacılara karşı önlemlerin sürdürüleceğini bildirdiler. 
     
</TEXT>
</DOC>
