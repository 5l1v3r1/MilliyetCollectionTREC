<DOC>
<DOCNO> 343205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/spor/spo30.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kongre kararı 

Süper Lig hedefini yakalayamayan Bursaspor, 4 Haziran'da olağanüstü kongreye gitme kararı aldı. Başkan Erkan Körüstan, Bursa kentinin takımı için kenetlenmesi, Bursaspor'a sahip çıkması ve özellikle A Kategorisi'nde mücadele edileceği gerçeğinin getirdiği ekonomik kaynak yaratma realitesinin, genel kurul kararı alınmasındaki temel nedeni oluşturduğunu söyledi. 

Elit şampiyon 

Milli Eğitim Bakanlığı'nca düzenlenen Yıldız Erkekler Türkiye Şampiyonası'nın final karşılaşmasında Bursa Kükürtlü Ticaret ve Sanayi Odası İ.Ö.O'yu 56 - 54 yenen Özel Elit Gençler Koleji, mutlu sona ulaştı. Efes Pilsen Altyapı Antrenörü Leyla Çalışkan yönetimindeki Elit Koleji namağlup birinciliği elde etti. 

5 bin bilet ayrıldı 

A Milli Takımımız'ın deplasmanda Kazakistan ile oynayacağı Dünya Kupası eleme maçı için Türk taraftarlara 5 bin kişilik yer ayrıldı. 25 bin kişilik Almatı Stadı'nda 8 Haziran'da oynanacak maç için güvenlik önlemleri alınmaya başlanırken, Türk taraftarlar ile Kazaklar'ın ayrı bölümlerde oturtulacağı belirtildi. 

Gürler'den rekor 

Ankara'da yapılan Türkiye Atletizm Şampiyonası'nda mücadele eden Özge Gürler, 400 metre engelli yarışında 23 yaşaltı rekoru kırdı. 57.98'le Türkiye Rekoru'nun yeni sahibi olan Gürler, Akdeniz Oyunları barajını da geçti. 

Radyospor yayında 

Türkiye'nin ilk ve tek spor radyosu Radyospor, 107.2 frekansından yayına başladı. Sadettin Saran'ın sahibi olduğu ve genel müdürlüğünü İlhan Uzundurukan'ın yaptığı Radyospor'da Bilgin Gökberk, İlker Ateş, Deniz Arman, Ahmet Çakır, Murat Murathanoğlu, Enver Bağlarbaşı, Orhan Salkınaz ve Emre Tilev gibi ünlü isimler yer alacak. 

Acı kayıp 

Adıyaman'da düzenlenen 14-15 yaş güreş müsabakalarından dönen hakem kafilesi önceki gece Kırıkkale'nin Keskin ilçesinde trafik kazası geçirdi. Kazada uluslararası hakemlerimizden Bülent Demiray hayatını kaybetti. Demiray'ın cenazesi dün ikindi namazının ardından Karşıyaka Mezarlığı'nda defnedildi. 

Çizme'de şike ayaklanması 

İtalya Ligi Serie A'da pazar günü oynanan Roma - Lazio maçında şike yapıldığı iddiası Çizme'yi karıştırdı. Düşme tehlikesi yaşayan iki Roma takımının ezeli derbisinde iki ekibi de memnun edecek golsüz eşitliğin bozulmaması ve karşılaşma boyunca süren "danışıklı dövüş" görüntüsü herkesi çileden çıkarttı. Tribünleri dolduran 70 bin futbolsever, maç sonrası "satılmışlar" ve "sahtek rlar" diye bağırarak, futbolcuları protesto etti. Roma milletvekillerinin, konuyu parlamentoya taşıyarak, şike iddiasıyla ilgili bir soru önergesi vermeye hazırlandığı bildirildi. 

Ronaldo Filistin'de 

Dünyanın tanınmış futbolcularından Ronaldo, Filistin-İsrail barışına destek vermek amacıyla Filistin'e gitti. BM iyi niyet elçiliği görevi kapsamında Filistin'e giden sambacı, Ramallah'ta Filistin Başbakanı Ahmet Kurey'le görüştü. Ronaldo, "Kendim ve Real Madrid oyuncuları adına beni böyle karşıladığınız için teşekkür ediyorum. Brezilya'ya gittiğimde Filistin halkından söz edeceğim" dedi. 

Malcolm Glazer operasyonu bitirdi 

Ve Malcolm Glazer, Manchester United'ı ele geçirme operasyonunu tamamladı. Dün kulüpteki hisse oranını yüzde 75'e yükselten ünlü ABD'li işadamı yönetimde tek başına söz sahibi oldu. Glazer'ın ilk iş olarak, Old Trafford'un ismini sponsorluk anlaşmasıyla Nike Arena şeklinde değiştireceği bildirildi. Kırmızı - Beyazlı taraftarların ise 21 Mayıs'taki FA Cup finalinde Glazer'ı büyük çaplı protesto hareketine girişecekleri belirtildi. 

Eto'o'dan olay sözler 

Barcelona'nın şampiyonluk kutlamalarında yıldız golcü Samuel Eto'o sevincin dozunu kaçırdı. Kamerunlu yıldızın, Nou Camp'ta düzenlenen törende eline geçirdiği mikrofonla "Madridli p.çler, şampiyonu kutlayın" diye bağırması İspanya'da ortalığı karıştırdı. Real Madrid Kulübü ayağa kalkarken, Barça Başkanı Laporta olayı talihsizlik olarak niteledi. Eto'o dün özür diledi. 


</TEXT>
</DOC>
