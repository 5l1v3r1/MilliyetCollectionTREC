<DOC>
<DOCNO> 347799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko02.html </URL>
<DATE> 2005/06/01/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Orta vadeli program tamam... 
</HEADLINE>
<TEXT>

     Devlet Planlama Teşkilatı DPT Müsteşarlığı tarafından hazırlanan 2006-2007-2008 yıllarını kapsayan ilk Orta Vadeli Program ile ilgili Bakanlar Kurulu Kararı Resmi Gazete'nin mükerrer sayısında yayımlandı. 
     Kamu ve özel kesim için öngörülebilirliği artıracak bir yol haritası niteliğinde olan programın, son yıllarda sosyal ve ekonomik alanda sağlanan gelişmelerin daha sağlam bir zeminde sürdürülmesi suretiyle güven ve istikrara katkıda bulunması amaçlanıyor. Çeşitli alanlarda birbirleriyle tutarlı bir amaç, politika ve öncelikler seti sunan Orta Vadeli Program, makro politikaların yanı sıra, temel gelişme eksenlerini ve ana sektörleri kapsıyor. 
     Programda, uzun vadeli amaçlara katkıda bulanacak şekilde, 3 yıllık dönemde üzerinde yoğunlaşılacak öncelikler tespit edilmiş. Orta Vadeli Programa göre, bakanlık ve kurum bütçelerinin hazırlanmasında, idari ve yasal düzenlemelerin gerçekleştirilmesinde, kurumların karar alma ve uygulama süreçlerinde programın amaç ve öncelikleri esas alınacak. Uygulamaya dönük tüm tedbir ve faaliyetler, maliyeti, sorumlu kurumu, işbirliği yapılacak kurumları ve takvimi ile birlikte belirlenecek. 
     
     DEĞİŞMELER DİKKATE ALINARAK, HER YIL YENİLECEK... 
     Dinamik bir yapı arz eden program, yıllık uygulamaların sonuçları ve genel şartlardaki değişmeler dikkate alınarak, her yıl yenilecek. 
     Orta Vadeli Program'ın temel amacı, Avrupa Birliği'ne üyelik yolunda, toplumun bütün kesimlerinin gözetildiği ve Türkiye'nin ekonomik ve sosyal kalkınmasının hızlandırıldığı bir ortamda, insanların yaşam kalitesini yükseltmek olarak belirlendi. 
     Programda büyüme ve istihdam, maliye politikası, kamu harcama politikası, kamu yatırım politikası, kamu iktisadi teşebbüsleri ve özelleştirme, borçlanma politikası, vergi politikası, para politikası ve fiyat istikrarı, ödemeler dengesi ile politika ve hedefler saptandı. 
     Orta Vadeli Program, aynı zamanda insan kaynaklarının geliştirilmesi ve istihdam edilebilirliğin artırılması, sosyal içerme ve yoksullukla mücadele, işletmelerin rekabet gücünün geliştirilmesi, bölgesel gelişme ve bölgesel gelişmişlik farklılıklarının azaltılması, kamuda iyi yönetişim gibi gelişme endekslerinin yanı sıra eğitim, sağlık, çevre ve kentsel altyapı, bilim ve teknoloji, tarım, imalat sanayi ve madencilik, enerji, ulaştırma ve haberleşme, turizm sektörlerindeki politikaları da belirleniyor. 
     
     TEMEL EKONOMİK BÜYÜKLÜKLER... 
     Programın sonunda yer alan ek tabloya göre, 2006, 2007 ve 2008 yıllarında yüzde 5'er büyüme, gayri safi yurtiçi hasılanın aynı yıllar için 364.9, 392.5 ve 422.4 milyar dolar olması, kişi başına GSYİH'nin yine aynı yıllar için 4 bin 981, 5 bin 289 ve 5 bin 621 dolar olması, satın alma gücü paritesiyle GSYİH'nin 2006 yılında 8 bin 880, 2007 yılında 9 bin 476 dolar, 2008 yılında ise 10 bin 129 dolara ulaşması hedefleniyor. 
     Orta Vadeli Programa göre, nüfus 2006 yılında 73 milyon 254 bine, 2007 yılında 74 milyon 208 bine, 2008 yılında ise 75 milyon 154 bine ulaşacak. 
     Yine programa göre, işsizlik oranı 2006 yılında yüzde 10, 2007 yılında yüzde 9.8, 2008 yılında ise yüzde 9.6 olacak. 
     İhracatın 2006 yılında 84.1, 2007 yılında 93.7, 2008 yılında ise 105.8 milyar dolar olacağı tahmininde bulunan program, ithalatın ise aynı yıllar itibarıyla sırasıyla 122.6, 133.7 ve 146.8 milyar doları bulacak. 
     
     ENFLASYON 2006'DA YÜZDE 5, 2007 VE 2008'DE YÜZDE 4... 
     Programa göre, tüketici fiyatları endeksi 2006 yılında yüzde 5, 2007 ve 2008 yıllarında ise yüzde 4, kamu brüt borç stokunun GSYİH'ye oranı da 2006 yılında yüzde 71.5, 2007 yılında yüzde 68.2, 2008 yılında ise yüzde 63.5 olacak. 
     Orta Vadeli Program, cari işlemler açığının GSYİH oranının 2006 yılında yüzde 4, 2007 yılında yüzde 3.5, 2008 yılında ise yüzde 3.1, kamu kesimi borçlanma gereğinin GSYİH oranının ise aynı yıllar itibariyle sırasıyla yüzde eksi 2.6, yüzde eksi 1.4 ve yüzde eksi 0.1 olmasını öngörüyor. 
     
</TEXT>
</DOC>
