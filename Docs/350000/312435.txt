<DOC>
<DOCNO> 312435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo29.html </URL>
<DATE> 2005/02/04/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Belçika futbolunda şike iddiaları... 10 kişi gözaltına aldı... 
</HEADLINE>
<TEXT>

     Belçika'nın Hasselt Federal Polisi, geçen yıl Belçika Birinci Futbol Ligi'nde yaşanan şike iddialarıyla ilgili 10 kişiyi sorguladı. 
     Geçen yıl Birinci Lig takımlarından Sporting Charleroi'nin yine Birinci Lig takımı Saint Ruiden'den bazı oyunculara 2 kez rüşvet ve para verdiği ve böylece Sporting Charleroi'nin Birinci Lig'de kalmasını sağladığı iddia ediliyor. 
     8 ay önce Belçika Federasyonu tarafından başlatılan şike soruşturmasında, kanıt bulunamadığı gerekçesiyle dosya kapanmış, ancak Hasselt Polisi olayı yeniden gündeme getirmişti. 
     Saint Ruiden'in oyuncuları ve eski teknik direktörlerini karakola getirerek sorgulayan polis, geçen yıl 28 Şubat'ta 1-2'lik skorla biten Saint Ruiden-Sporting Charleroi karşılaşması ve yine 1-2 tamamlanan Royal Anvers-Saint Ruiden maçlarına şike karıştığını savundu. 
     Polisin iddiasına göre bu 2 maçta da Sporting Charleroi Kulübü'nün, Saint Ruiden oyuncularına ilk karşılaşmada yenilmeleri, 2. maçta da yenmeleri için rüşvet verdiği kaydedildi. 
     Geçen sezon sonunda ligden düşen Royal Anvers Kulübü'nden yetkililer, Belçika Futbol Federasyonu'na başvurarak şike olayını ortaya çıkarmıştı. 
     Dün Hasselt Polisi, geçen yıl Saint Ruiden'de oynayan Desire Mbonabucya, kaleci Dusan Beliç ve Peter Delorge'yi rüşvet almaktan, futbolu bırakan Thomas Caers ve Royal Anvers oyuncusu Bernt Evens'i ise maç öncesinde kendi takım arkadaşlarına para önermekten dolayı sorguladı. 
     Birinci Lig takımlarından Lierse'den Jonas De Roeck ise Sporting Charleroi takımından para önerisi aldığını belirtirken, Royal Anvers Kulübü Mali İşler Sorumlusu Carl Geeraerts, Saint Ruiden-Sporting Charleroi maçından sonra eski Royal Anvers oyuncusu Marcos Pereira'dan şike olayını öğrendiğini açıkladı. 
     Saint Ruiden takımı eski teknik direktörü ve şimdi Sporting Charleroi takımını çalıştıran Jacky Mathijssen'in ise eski kulübü Saint Ruiden'in oyuncularına kısa mesajlarla para önerdiği iddia edildi. 
     Olayları ilk olarak ortaya çıkaran ve ölüm tehditleri aldığını belirten eczacı Gerrit Jacobs'un yanısıra eski Royal Anvers oyuncusu Patrick Goots'un da polis sorgusundan geçtiği ifade edildi. 
     Öte yandan geçen sezon Royal Anvers ile birlikte Birinci Lig'de oynayan ve İkinci Lig'e düşen Beringen-Heusden Zolder Kulübü de olayla ilgili savcılığa başvurarak Royal Anvers Kulübü ile birlikte davacı oldu. 
     Şike iddiaları 3 yıl içinde belirlendiği takdirde Sporting Charleroi takımı İkinci Lig'e düşürülecek. Rüşvet veya şike olayına karışan kişiler ise federasyon tarafından cezalandırılacak. 
     
</TEXT>
</DOC>
