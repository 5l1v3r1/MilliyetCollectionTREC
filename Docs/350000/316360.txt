<DOC>
<DOCNO> 316360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun18.html </URL>
<DATE> 2005/02/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
New York Times yazdı Kürtler neler neler istiyor 
</HEADLINE>
<TEXT>

     New York Times gazetesi, ''Kürtlerin özerklik çerçevesindeki taleplerini bağımsızlıktan ayırt etmenin zor olduğunu'' yazdı. 
     Irak Kürdistan Demokratik Partisi IKDP lideri Mesut Barzani ile yapılan bir söyleşiye de yer veren gazetedeki makalede, Irak'ın kuzeyindeki Kürtlere özerklik konusunun yeni anayasanın yazılması sırasında karşılaşılacak en hassas konulardan birisi olduğu belirtilerek, petrol rezervlerinin kontrolünden, peşmergelerin dağıtılmamasına kadar Kürtlerin isteklerini bağımsızlıktan ayırt etmenin zor olduğu yorumu yapıldı. 
     ''Irak'ta biz Kürtler ve Araplar gerçeği var'' diyen Barzani, New York Times'a yaptığı açıklamada, ''Eğer Kürt halkı Irak çerçevesinde bir biçimde federasyon olarak kalmayı kabul ediyorsa diğerleri onlara müteşekkir olmalı'' diye konuştu. 
     Irak'taki seçimlerden bu yana Barzani gibi önde gelen Kürt liderlerin özerklik konusundaki isteklerini ayrıntılandırmaya başladıklarını yazan gazete, Kürtlerin, petrol kuyularının da aralarında bulunduğu doğal kaynakların sahibi olmayı ve gelirlerin merkezi hükümetle nasıl paylaşılacağına kendilerinin karar vermeyi istediklerini belirtti. 
     ABD'nin etnik ve mezhebe dayalı paramiliter güçleri dağıtma hedefine karşın Kürtlerin, sayıları 100 bini bulduğu tahmin edilen peşmergelerin varlığını korumak istediklerini de vurgulayan New York Times, Kuzey Iraklı yöneticilerin ayrıca izinleri olmaksızın hiçbir silahlı gücün bu bölgeye girişine izin vermeme yetkisi de talep ettiklerini yazdı. 
     Kuzey Irak'ta çalışacak yetkili ve bakanlıkların atama yetkisinin de kendilerinde olmasını isteyen Kürtlerin ayrıca, vergi denetimi ve Bağdat'a gönderilecek vergi gelirinin ne kadar olacağına karar verme yetkisinin de kendilerine verilmesini talep ettikleri belirtildi. 
     New York Times, tüm bunlara ek olarak Kuzey Iraklı yetkililerin, bölgeyi ayıran ''yeşil hattın'' daha güneye alınmasını, böylece Kerkük, Hanakin ve Sincar kentlerinin de bölgeye dahil edilmesini talep ettiklerini yazdı. 
     Gazeteye açıklamada bulunan Fuad Hüseyin isimli Kürt politikacı, 15 Ağustos'a kadar tamamlanması ve sonrasında da 15 Ekim'de de referanduma sunulması öngörülen anayasada Kürtler ve Irak hükümeti için neler olduğunun açıkça ifade edilmesi gerektiğini savundu. 
     
</TEXT>
</DOC>
