<DOC>
<DOCNO> 339060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/magazin/axmag01.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Törende koç kesmek dettir Mustafa Koç'u davet ediyorum' 
</HEADLINE>
<TEXT>


'Opet Golf Cup 2005' ödül gecesi, Cem Yılmaz'ın da ortamda olmasıyla stand up şova döndü. Yılmaz'ın Mustafa Koç ile diyaloğu izleyicileri kahkahaya boğdu 

BAYRAM KAYGUSUZ 

İlki bu yıl gerçekleştirilen 'Opet Golf Cup 2005' ödül gecesi, iş dünyasının tanınmış golf tutkunlarını bir araya getirdi. Önceki gün Maslak İstanbul Golf Kulübü Tesisleri'nde düzenlenen törende ödülleri Opet ile reklam anlaşması imzalayan Cem Yılmaz ile Opet Yönetim Kurulu Başkanı Fikret Öztürk verdi. 
Tören öncesi işadamı Mustafa Koç ile şakalaşan Yılmaz, kulüpte bulduğu bir vazoyu alarak, "Mustafa Bey sizden böyle bir kupa almak ne kadar güzel bir duygu" esprisini yaptı. Yılmaz, golf dersleri almaya başlayacağını, hocasının da Kaya Çilingiroğlu olduğunu belirtti. 

'Mart ayında kedi olsam' 
Kategori A sınıfında erkeklerde 3. olan Mustafa Koç, ödülünü Cem Yılmaz'dan aldı. Yılmaz, anonsu, "Bu ödül töreninde bir koç kesmemiz gerekiyor. Şimdi Mustafa Koç'u sahneye davet ediyorum. Golf sporu benim için ata sporu olmuştur. Sizin bu güzel ortamınızda kedi olmaya bile razıyım. Özellikle mart ayında. Siz sopayı sallayın yeter, yardımcı olurum" sözleriyle yaptı. Yılmaz, "İlk defa Mustafa Bey'le düet yapacağız. Bu bizim için ilk olacak" dedikten sonra da Koç'la bir İngilizce şarkı söyledi. 
Bunun yanı sıra Yılmaz, Sanayi ve Ticaret Bakanlığı Reklam Kurulu'nun 'G.O.R.A.'ya 44 bin 975 YTL'lik 'gizli reklam' cezasına tepki gösterdi. 



'Örtülü değil, açık reklam ' 
Haberi Milliyet'ten okuduğunu belirten Yılmaz, "Filmde yer alan reklamlar örtülü değil, açık reklamlardı. Karar cehaletin bir göstergesi. Filmde yer alan reklamlar, filmin sponsorlarının görüntüleri. Örtülü reklamla ne alakası var. Bu gizli bir şey değil" diye konuştu. 



</TEXT>
</DOC>
