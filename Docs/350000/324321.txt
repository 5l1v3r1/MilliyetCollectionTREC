<DOC>
<DOCNO> 324321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun14.html </URL>
<DATE> 2005/03/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İngiltere'de yeniden deli dana paniği... 
</HEADLINE>
<TEXT>

     İngiltere Gıda Standartları Ajansı yetkilileri, sıkı kontrollerin ardından İngiltere'de artık görülmediğini öne sürdükleri deli dana hastalığının, İskoçya'daki bazı mezbahalarda kesilen sığırlar yoluyla tekrar ülkedeki gıda zincirine karışmış olabileceğini öne sürdü. 
     Gıda Standartları Ajansı tarafından BBC'ye yapılan açıklamada, kamuoyunun paniğe sevk edilmesinin istenmediği belirtilerek, 2004 yılının Ağustos ayında İskoçya'daki bir mezbahada kesilen 11 sığırın etlerinin, kesim sırasında etlere bulaştırılmaması gereken sakatat bölümleriyle aynı yerde tutulduklarının anlaşıldığı ifade edildi. 
     Bu sığırlardan birinin etinin marketler yoluyla halka arz edildiğini belirten Gıda Standartları Ajansı yetkilileri, bu durumun anlaşılmasından sonra İskoçya'daki 71 kesimhanede sıkı denetimlerin yapıldığını bildirdi. 
     İngiltere'de kurallar gereği halka arz edilecek etlerin sığırın kafasıyla ve vücudundan çıkan bazı bölümlerle temasına kesinlikle izin verilmiyor. Bu bölümler arasında omurilik, kafa ve bazı salgı bezleri bulunuyor. 
     
</TEXT>
</DOC>
