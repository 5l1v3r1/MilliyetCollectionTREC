<DOC>
<DOCNO> 344820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/soneko13.html </URL>
<DATE> 2005/05/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Damızlık inek yarışması... 
</HEADLINE>
<TEXT>

     Ankara Tarım İl Müdürlüğü ile Damızlık Süt Sığırı Yetiştirici Birliği tarafından ortaklaşa düzenlenen "1. 
     Damızlık İnek Yarışması" Ankara’da yapıldı. 
     Atatürk Orman Çiftliği Süt Fabrikası’nın karşısındaki alanda düzenlenen etkinliğin açılışında konuşan Ankara Tarım İl Müdürü Ali Karaca, "Bugün Ankara hayvancılığının doğum günü. Bundan sonra Ankara’da daha verimli bir şekilde hayvan yetiştirilecek. Tüm hayvan yetiştiricileri, geleceğiniz için birliğinize sahip çıkın" dedi. 
     Bu etkinliğin bir anlamda 21 Mayıs Dünya Süt Günü kutlamalarının devamı niteliğinde olduğunu kaydeden Karaca, sütten en iyi faydalanma yolunun doğrudan süt içmek olduğunu belirterek, "o yüzden süt içelim, süt içirelim" dedi. 
     Ankara Damızlık Süt Sığırı Yetiştirici Birliği Başkanı Cengizhan Yorulmaz da, ilki düzenlenen bu yarışmanın, yarışmadan ziyade üreticilerin tanışıp kaynaşmasını hedeflediğini söyledi. 
     Daha sonra, genç, orta yaşlı ve yaşlı inekler olmak üzere üç kategoride düzenlenen yarışmaya geçildi. 
     Genç ineklerin yarıştığı 1. Laktasyon’da birinciliği Gölbaşı İlçesi Hacımuratlı Köyü’nden Nejat Karaca’nın yetiştiriciliğini yaptığı 3 yaşındaki Serap isimli inek kazanırken, orta yaşlı ineklerin yarıştığı 2. Laktasyon’da Sincan Yenikent’ten İsmet Kuluhan’ın yetiştirdiği 4 yaşındaki Ceylan isimli inek birinci oldu. 
     Yaşlı ineklerin yarıştığı 3. Laktasyon’da ise Gölbaşı ilçesinin Oğulbey Köyü’nden Ömür Özyurt’un yetiştirdiği 5 yaşındaki Gönül adlı inek birinci seçildi. 
     Yarışmada dereceye giren ineklerin sahiplerine yalama taşı, çeşitli miktarlarda yem, yem katkı malzemeleri ve sperma hediye edildi. 
     Daha sonra üç laktasyon birincilerinin arasında yapılan değerlendirme sonucunda da, Gönül isimli inek "Şampiyonlar Şampiyonu" ilan edildi. 
     Etkinlikte ayrıca, buzağı ve düve gösterileri de düzenlendi. 
     Gösteride sergilenen buzağı ve düvelerin tamamına, Ankara Damızlık Süt Sığırı Yetiştirici Birliği Başkanı Cengizhan Yorulmaz tarafından küçük altın takıldı. 
     Ankara Büyükşehir Belediyesi Mehteran Bölüğü ve Ankara Kültürünü Yaşatma Derneği Seğmenler Grubu da gösteri yaptı. 
     Etkinlik, Ankara Tarım İl Müdürü Ali Karaca’nın birincilere ödüllerini vermesiyle sona erdi. 
     
</TEXT>
</DOC>
