<DOC>
<DOCNO> 346546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/ekonomi/aeko.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'İsveççe mi, Rusça mı öğrensek diyorlar' 
</HEADLINE>
<TEXT>


Turkcell Genel Müdürü Akpınar, hisse satışı konusundaki gelişmelerden çok az etkilendiklerini, orta kademede sıkca konuşulduğunu ve 'İsveççe mi, Rusça mı öğrensek' esprisi yapıldığını söyledi 

EKONOMİ SERVİSİ 

Turkcell Genel Müdürü Muzaffer Akpınar, Çukurova Grubu'nun şirketteki yüzde 27'lik hisseyi yabancı ortak TeliaSonera'ya satmak için nihai anlaşmayı imzalamaması üzerine, şirketin sahipliği konusunda ortaya çıkan durumdan Turkcell'in olgunlaşmış yapısı sayesinde çok az etkilendiğini söyledi. 
Akpınar, şirketin 3 aylık faaliyet sonuçlarına ilişkin düzenlediği basın toplantısında, "Ben gönül rahatlığıyla çok az etkilendiğimizi söyleyebilirim. Ama biz de üst düzey yöneticiler olarak bu konularla ilgilenmek ve zihin haritamızda belli bir yer ayırmak durumunda kalıyoruz" dedi. 

İsveççe mi, Rusça mı 
Akpınar Fin-İsveç ortaklığındaki TeliaSonera ve Rus Alfa'nın ilgilendiği hisse satışı konusunun özellikle orta kademedeki çalışanlar arasında sıkça konuşulduğunu ve "İsveççe mi öğrensek, Rusça mı ' diye esprisi yapıldığını anlattı. 
Akpınar, Çukurova'nın Turkcell için yerli bir ortak olmasını tercihi yönündeki açıklaması konusunda ise, şunları söyüyor "Dünyada yerli ortaklar tercihi, milli şirket tercihi giderek artıyor. Milli duygular bu durumlara bazı kilitler koyuyor. Sadece Türkiye'de değil, dünyada durum bu." 
Akpınar, Turkcell'in iştiraki olan Turktell ile Türk Telekom TT özelleştirmesine hazırlanan firmalar arasında yer aldıklarının hatırlatılması üzerine, aralarında KVK ve Genpa'nın da bulunduğu 13 iş ortağı ile birlikte hareket ettiklerini söyleyerek, Rekabet Kurulu'nun yayınladığı görüşten dolayı konsorsiyumda lider olabileceklerini, ancak yönetmeme durumunda bulunduklarını belirtti. 

'TT'de azınlık olabilir' 
Ortaklık yapısının değişebileceğini belirten Akpınar, "Verilen karar şu, siz konsorsiyumda lider olabilirsiniz, lider olmak için minimum yüzde 35'e ihtiyacınız var. Ama siz bu konsorsiyumun içinde, rekabeti korumaktan dolayı ana söz sahibi şirket olmamalısınız. Dolayısıyla bizi bu süreçte yüzde 35 ile 49 arasına bir yere koyuyor. Azınlık varlığını da mantıklı bir yatırım olarak görebiliriz. Çoğunluk olup stratejik bakmakla, azınlık olup finansal bakmakta farklılık var. Çalışıyoruz. Birkaç hafta içinde göreceğiz" diye konuştu. 

İran'da kontrol formülü 
Muzaffer Akpınar, Turkcell'in ilgilendiği İran GSM pazarında yabancıya yüzde 49'dan fazla hisse verilmeyeceği kararından sonra, bu şartlar altında dahi kontrol edebilecekleri iş modeli üretebilmek için yoğun çaba sarf ettiklerini de iletti. 
Akpınar, bu konudaki bir soru üzerine şunları söyledi "Bir güven ve yönetim modelini oluşturmak lazım. Eğer biz bu güveni, konforu verebilirsek ve bu yetkilendirmeyi alabilirsek, böyle bir formüle sıcak bakarızın mesajıdır." 

Final maçında 60 bin yabancıyı konuşturdu Akpınar, İstanbul'da oynanan Avrupa Şampiyonlar Ligi finalinde maç saatini de kapsayan 3 - 4 saat içinde, 40 bin İngiliz ile 20 bin İtalyan'ın Turkcell şebekesi ile uluslararası dolaşım yaptığını bildirdi. Bu iş için birkaç milyon dolarlık yatırımla Atatürk Olimpiyat Stadı'nda 14 baz istasyonu kurulmuş. 

'Gece çağırdılar, yeni ortaklık başlıyor dediler' Akpınar, Çukurova Grubu'nun Turkcell hisselereni satış dönemiyle ilgili bir anısını da toplantıda paylaştı. Akpınar, Turkcell'e gece mesaisi için 1 - 2 kez geldiğini belirterek, şunları söyledi "Pamukbank'a el konulacağı gece 23.30 - 24.00 gibi geldik, el koyma kararının etkilerini tartıştık. İkincisi son anlaşmanın deklare edildiği günden bir gece önce gece saat 22.00'de Yapı Kredi Plaza'ya çağrıldım. 'İşte TeliaSonera'nın CEO'su Igel, yeni bir ortaklık başlıyor' denildi." 

' 36 saat önce az kalsın halka arz iptal ediliyordu' Akpınar ayrıca, 2000 yılı temmuz ayında 1.9 milyar dolar hasılat ile Türkiye'de bugüne kadar gerçekleştirilmiş olan en büyük halka arz olan Turkcell'in bu işleminin son dakika da iptal olacağını da toplantı sırasında paylaştı. Buna göre, Turkcell yetkililerine Londra'da yatırımcılar ve yabancı danışmanlık kuruluşlarıyla görüşmelerde, halka arz için beklenilmesi gerektiği, çünkü Turkcell'in birkaç yıl içinde 25 - 30 milyar dolarlık piyasa değerine ulaşacağı söylendi. Bu yüzden de halka arzdan birkaç gün önce az kalsın Londra'da 'iptal' kararı alınıyormuş. 




</TEXT>
</DOC>
