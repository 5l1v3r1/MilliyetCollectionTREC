<DOC>
<DOCNO> 304140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur27.html </URL>
<DATE> 2005/01/06/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Haç için soğuk sulara atladılar... 
</HEADLINE>
<TEXT>

     Hz. İsa'nın doğumu ve vaftiz edilişinin yıldönümü nedeniyle Çengelköy Rum Ortodoks Aya Yorgi Kilisesi'nde düzenlenen ayinin ardından, Metropolit tarafından İstanbul Boğazı'na atılan haçı denizden çıkarmak için 2 kişi yarıştı. 
     Yıldönümü dolayısıyla Çengelköy'deki Rum Ortodoks Aya Yorgi Kilisesi'ne günün erken saatlerinden itibaren gelen Hıristiyan vatandaşlar, düzenlenen ayine katıldılar. 
     Ayin saat 12.00 sıralarında sona ererken, Üsküdar Kaymakamı Saim Saffet Karahisarlı ve Üsküdar Belediye Başkanı Mehmet Çakır da kiliseye gelerek, cemaatin özel gününü kutladı. 
     Ayinden sonra cemaat ve din adamlarının oluşturduğu kortej, kiliseden çıkarak, dualar eşliğinde Çengelköy İskelesi'ne geldi. Burada Metropolit Sasimon Yenadios'un denize attığı haça ulaşmak isteyen 23 yaşındaki Ersan İnci ile 57 yaşındaki Mitço Trayçev, bir tekneden suya atlayarak birbirleriyle yarıştılar. 
     Haça doğru kulaç atan 2 kişiden Trayçev kısa sürede haçı bularak, teknenin yardımıyla sudan çıkarıldı ve haçı Metropolit Yenadios'a sundu. 
     Metropolit Yenadios de, Trayçev ve İnci'ye altın haç kolye hediye etti. Üsküdar Kaymakamı Karahisarlı ile Belediye Başkanı Çakır ise yarışmacılara çiçek verdi. 
     Kaymakam Karahisarlı, AA muhabirine yaptığı açıklamada, Hıristiyan vatandaşların bu önemli günlerini kutladıklarını ifade ederek, ''Birlik ve beraberlik içinde çok güzel bir ülkede yaşıyoruz. Böyle bir günde burada bulunmaktan mutluyum'' dedi. 
     Belediye Başkanı Mehmet Çakır da, Üsküdar'da Hıristiyan vatandaşlar bulunduğunu hatırlatarak, bu özel günleri dolayısıyla düzenlenen törene davet edildiklerini bildirdi. 
     Çakır, ''Davete gelerek, vatandaşlarımızın bu mutlu günlerini paylaşmış olduk'' diye konuştu. 
     
</TEXT>
</DOC>
