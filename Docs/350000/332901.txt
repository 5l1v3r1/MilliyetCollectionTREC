<DOC>
<DOCNO> 332901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun54.html </URL>
<DATE> 2005/04/13/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Güney Afrikalı hemşirelerden pijamalı protesto 
</HEADLINE>
<TEXT>

     Güney Afrika'da üniforma ödeneğinin artırılmasını isteyen hemşireler, işyerinde pijamalı protesto gösterisi yapıyor. 
     SAPA ajansının haberinde, ülkedeki North West bölgesinde hafta başında pijamalı eyleme başlayan hemşirelerin, talepleri karşılanana kadar protestoyu sürdürecekleri bildirildi. 
     Güney Afrika Demokratik Hemşireler Örgütü yetkilisi Itumeleng Molaplhegi, ''Bu eylem, haklarımızı savunabileceğimiz tek yol'' dedi. 
     Üniforma ödeneğini yetersiz bulan hemşireler, hükümetin yalnızca ayakkabı için yılda kişi başına 9 dolar verdiğini kaydettiler. 
     Güney Afrika Sağlık Bakanı Manto Tshabalala-Msimang, sorunun çözümü için gerekli adımların atılması sözünü verirken, hemşirelerin eylemini ''yersiz'' bulduğunu söyledi. 
     Bu arada sağlık yetkilileri, protestonun, hemşirelerle hastaları ayırt etmeyi zorlaştırdığını ifade ederek, bunun güvenlik sorununa yol açtığını belirttiler. 
     
</TEXT>
</DOC>
