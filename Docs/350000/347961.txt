<DOC>
<DOCNO> 347961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur19.html </URL>
<DATE> 2005/06/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İlköğretim okullarına kayıtlar başladı... 
</HEADLINE>
<TEXT>

     İlköğretim okullarına kayıtlar bugün başladı. 
     Milli Eğitim Bakanlığı, velilerin tatil programlarının etkilenmemesi ve eğitim-öğretim yılına hazırlıkların zamanında tamamlanabilmesi amacıyla ilköğretim okullarına kayıt tarihinin başlangıcının, ağustos ayından haziran ayına çekilmesini kararlaştırmıştı. 
     Böylece veliler, okulların tatile gireceği 10 Haziran Cuma gününe kadar kayıt işlemlerini tamamlayabilecek. 
     Veliler, kayıt için çocuklarının nüfus cüzdanı ve ikamet belgesiyle birlikte okul yönetimine başvuracaklar. Kayıt sırasında varsa çocuğun aşılarının yapıldığına dair belge istenecek. 
     Kayıtlar, okullar açılıncaya kadar devam edecek. 2005-2006 Eğitim-öğretim yılı, 12 Eylül 2005 Pazartesi günü başlayacak. 
     
     LİSELER 
     Öte yandan, genel liselere kayıtlarla ilgili takvimde değişiklik yapılmadı. Genel liselere kayıtlar, her yıl olduğu gibi ağustos-eylül aylarında yapılacak. 
     Bu arada, spor liseleri ile Anadolu Güzel Sanatlar Liselerine öğrenci kabul takvimi de belirlendi. 
     Bu liselerde okumak isteyen öğrenciler, eğitim-öğretim yılı sonundan itibaren 29 Temmuz 2005 Cuma günü mesai saati bitimine kadar postayla veya şahsen başvuruda bulunabilecekler. 
     Spor liselerinde okuyacak öğrencilerin yetenek sınavları, spor lisesi müdürlüklerince 22-24 Ağustos 2005 tarihleri arasında gerçekleştirilecek. Sınav sonuçları, kontenjan kadar asıl ve yedek listeler belirlenerek, 26 Ağustos günü mesai saati bitimine kadar ilan edilecek. 
     Öğrencilerin spor liselerine kesin kayıtları, 31 Ağustos-2 Eylül, yedek listeden kesin kayıtlar da 5-7 Eylül tarihleri arasında yapılacak. 
     Anadolu ve Güzel Sanatlar Liselerine alınacak öğrencilere yönelik yetenek sınavları, Ankara Anadolu Güzel Sanatlar Lisesi, İstanbul Avni Akyol Anadolu Güzel Sanatlar Lisesi ve İzmir Işılay Saygın Anadolu Güzel Sanatlar Lisesi’nde 12 Ağustos’ta, diğer Anadolu Güzel Sanatlar Liselerinde ise 19 Ağustos’ta gerçekleştirilecek. 
     Bu okulları asıl listeden kazanan öğrencilerin kesin kayıtları 23-26 Ağustos, açık kontenjan kalması halinde yedek listeden kayıtlar 
     ise 1-2 Eylül günlerinde yapılacak. 
     
</TEXT>
</DOC>
