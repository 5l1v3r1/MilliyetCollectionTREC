<DOC>
<DOCNO> 327326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/soneko06.html </URL>
<DATE> 2005/03/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Coşkun Zaman zaman uykularım kaçıyor... 
</HEADLINE>
<TEXT>

     Sanayi ve Ticaret Bakanı Ali Coşkun, ''zaman zaman uykularım kaçıyor. Sanayi Bakanı ve sanayiden gelen bir insan olarak arzu ettiğim şeyleri yapamıyorum'' dedi. 
     Sanayi ve Ticaret Bakanı Ali Coşkun, Ankara Ticaret Odası'nda ATO , Boya Sanayicileri Derneği'nin BOSAD sektör toplantısına katılarak bir konuşma yaptı. 
     Bakan Coşkun, bir ülkede siyasi istikrar ve sosyal barış olmadan ekonomiyi büyütüp geliştirmenin mümkün olmadığını bildirdi. 
     Siyasi parti olarak siyasi istikrarı sağlayan bir iktidar olarak tek başlarına hükümet olmayı yeğlemediklerini de belirten Coşkun, aldıkları her türlü kararda konunun tarafları ile birlikte hareket ettiklerini anlattı. 
     Dünyanın hızla, çılgın bir rekabete doğru gittiğini belirten Coşkun, bu gerçeğin kavranmaması halinde ayakta kalınamayacağını bildirdi. 
     Sektörlerden kendilerine getirdikleri sorunlara ilişkin çözüm önerilerini de istediklerini belirten Coşkun, ''Eğer getirdiğiniz çözüm önerileri makro dengeleri sarmıyorsa onları uygulamaya koyalım'' dedi. 
     Ekonomi Sorunları Değerlendirme Kurulu ESDK toplantılarında bugüne kadar bu yöntemle 48 sektör sorunu çözdüklerini bildiren Coşkun, hükümet olarak bir rehavet içinde olmadıklarını imkanlar elverdiği ölçüde her türlü tedbirleri almak zorunda olduklarını ifade etti. Türk sanayisinde hammadde ve aramadde temininde sorun bulunmadığına da değinen Bakan Coşkun, Türk sanayinde enerji, vergi düzeninde çalışanları vergi payları ile SSK primlerine ilişkin sorunlar bulunduğunu anlattı. 
     Coşkun, konuşmasının sonunda şunları söyledi 
     ''Zaman zaman uykularım kaçıyor. Sanayi ve Ticaret Bakanı olarak, 40 yılımı verdiğim sanayiden gelen bir insan olarak arzu ettiğim şeyleri yapamıyorum. Çünkü çok başlı bir yönetim, Türkiye'de bürokratik bir yapılanmayı beraberinde getiriyor. Onları aşmak mümkün değil.'' ATO Başkanı Sinan Aygün'ün yaptığı konuşmada kendisine iltifatlarda bulunduğunu, dünde katıldığı bir başka toplantıda kendisine ''aslansın, kaplansın, abisin, babasın'' dendiğini belirten Coşkun, bunun üzerine anlattığı bir fıkranın ardından ''benim her şeyi halledebileğimi zannetmeyen. Çünkü aslandan büyük filler var bu memlekette. Ama zamanla sizin dediğiniz olacak. Biraz sabır, biraz metanet'' dedi. 
     
     ATO BAŞKANI AYGÜN 
     ATO Başkanı Sinan Aygün de yaptığı konuşmada, Türk özel sektörünün en büyük sıkıntısının bürokrasi olduğunu belirterek, kendilerinin de bürokrasiyi ve bürokratları aşamadığını anlattı. 
     Türkiye'deki yatırımların önündeki engellere bakıldığında hala imza sıkıntısının devam ettiğine işaret eden Aygün, Türkiye'de arsa alıp üzerine bir tesis kurana, yatırımı sonuçlandırana kadar 172 imza gerektiğini anlattı. 
     Türkiye'de işyeri kurmak için birçok bürokrasi engelinden geçmek gerektiğini de belirten Aygün, bu sürecin 38 günü bulabildiğini, yani işletmecinin zamanının yüzde 20'sini bürokratik işlemlere ayırdığını kaydetti. 
     Aygün konuşmasında bazı uluslararası kuruluşlar tarafından hazırlanan raporlarda Türkiye'ye ilişkin verilen rakamlara dan da örnekler verdi. 
     
</TEXT>
</DOC>
