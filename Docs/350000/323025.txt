<DOC>
<DOCNO> 323025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonyas15.html </URL>
<DATE> 2005/03/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Meme kanserine karşı yeni aşı 
</HEADLINE>
<TEXT>

     LONDRA DHA 

AMERİKALI bilim adamları meme kanserine karşı yeni bir aşı geliştirdiklerini ve insanlar üzerindeki denemelere başlayacaklarını açıkladı. Fareler üzerinde yapılan deneylerde tümörleri küçülttüğü gözlenen aşı, meme tümörlerinin yüzde 80'inde bulunan 'mammaglobin-A' adlı proteinle savaşması için bağışıklık sistemini harekete geçiriyor. 
     Washington Üniversitesi ve Siteman Kanser Merkezi uzmanlarının geliştirdiği aşı, bünyeyi koruyan 'T hücreleri'nin çoğalmasını ve bunların sadece 'mammaglobin-A' proteini içeren tümör hücrelerine saldırmasını sağlıyor. Fareler üzerindeki deneylerde tümörlerin önce küçüldüğü, sonra da büyümenin durdurduğu tespit edildi. Yeni aşı, sadece hedeflenen tümörlere saldırdığı için, mammaglobin-A içermeyen sağlıklı hücrelere zarar vermiyor. 
     İnsanlar üzerindeki klinik deneylerin, meme kanserine yakalanma ihtimali çok yüksek olan ve daha önce tedavi gördüğü halde hastalığı nüksedenlerde yürütüleceği bildirildi. 
     
     'Pasif içicilik' meme kanseri riskini tetikliyor 

     Öte yandan, Amerikalı uzmanlar, sigara dumanına maruz kalan 'pasif içici' kadınlarda meme kanseri riskinin arttığını belirtti. Daha önce yapılmış geniş çaplı araştırmaların büyük çoğunluğunda bu yönde bir bulguya rastlanmamıştı. 
     California Çevre Koruma Dairesi'ne bağlı California Hava Kaynakları Kurulu'nun hazırladığı bin 200 sayfalık yeni rapora göre, dumanaltı' olan kadınlarda meme kanseri riski yüzde 90'a varan oranlarda artıyor. Pasif içicilikle meme kanseri arasındaki bağlantının özellikle genç kadınlarda tehlike yarattığı bildirilirken, maruz kalınan duman miktarı ile risk artış oranına ilişkin bir rakam verilmedi. 
     Daha önce yapılan araştırmalarda, sigarada bulunan kimyasal maddelerin hayvanlarda meme kanserine yol açtığı tespit edilmiş, ancak bunun insanlar için de geçerli olduğuna dair bir sonuca ulaşılamamıştı. 
     
</TEXT>
</DOC>
