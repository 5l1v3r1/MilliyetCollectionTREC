<DOC>
<DOCNO> 300021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur46.html </URL>
<DATE> 2004/12/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Hatay'da olaylı korsan cd operasyonu... 
</HEADLINE>
<TEXT>

     Hatay'da düzenlenen operasyonda, polis ekiplerince CD'lerine el konulan 10 kişi, önce cadde ortasında, daha sonra da bir bankanın çatısında kendilerini jilet ve bıçakla yaraladı. 
     Alınan bilgiye göre, korsan CD satıcılarına yönelik Kültür ve Turizm Müdürlüğü ekipleri ile operasyon düzenleyen güvenlik güçleri, çok sayıda korsan CD'ye el koydu. 
     Satıcılar ise CD'lerini tekrar almak için, Abdurahman Melek Caddesi'nde önce bir aracın üstüne, daha sonra da bir bankanın çatısına çıkarak eylem yaptı. Ellerindeki jilet ve bıçaklarla vücutlarının çeşitli yerlerini yaralayan 10 kişi, CD'lerin getirilmemesi durumunda ise kendilerini yakma tehdidinde bulundu. 
     Bankanın otoparkında bulunan bir kişi ise elindeki döner bıçağını boğazına dayayarak kendisini öldüreceğini iddia etti. 
     Bu sırada, Hatay Emniyet Müdür Yardımcısı Şemsettin Canpolat, bıçağı almak isterken, çatıda bulunan kiremitleri aşağıya atan grup, aşağıda arbede yaşanmasına neden oldu. 
     Olayların daha da büyüme ihtimaline karşı itfaiye ekipleri eylemcilerin üzerine tazyikli su sıktı. 
     Çatıdaki satıcıların yanına giden Emniyet Müdür Yardımcısı Canpolat, uzun süren uğraştan sonra satıcıları ikna ederek polis aracıyla emniyet müdürlüğüne götürüldü. 
     Aynı kişilerin daha önce de CD'leri alındığı için Antakya Belediyesi'ni bastığı ve kendilerini jiletleyerek, CD'lerini istedikleri öğrenildi. 
     
</TEXT>
</DOC>
