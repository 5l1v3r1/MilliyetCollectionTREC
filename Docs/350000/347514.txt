<DOC>
<DOCNO> 347514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy23.html </URL>
<DATE> 2005/05/31/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Gül Kıbrıs politikalarımızı gözden geçireceğiz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, hem KKTC’in, hem de Türkiye’nin istişare yapma ihtiyacını duyduğunu belirterek "Tekrar politikalarımızı gözden geçirip istişareler yapacağız. Türkiye’nin tezi açıktır. KKTC’nin tezi de gayet açıktır. 
     Hepimiz çözümden yanayız" dedi, Abdullah Gül, Körfez ülkelerinden Bahreyn’e yaptığı ziyareti tamamlayarak Ankara’ya döndü. Esenboğa Havaalanında Bahreyn ziyaretine ilişkin bilgi veren Gül, Bahreyn’de çok sayıda Türk bankasının faaliyet gösterdiğini anımsattı. Abdullah Gül, "Bahreyn’de çok büyük fonlar var. Bu fonlar sağlam yatırım alanları arıyor" dedi. 
     Gül, kısa bir süre içinde Türkiye’den Bahreyn’e bir heyet gideceğini de bildirdi. 
     
     EK PROTOKOL 
     Abdullah Gül, bir soru üzerine Türkiye’nin AB ile Ek Protokolü müzakere ettiğini ve istediği çerçeveye oturttuğunu belirterek AB’nin kısa bir süre içinde Protokol’e ilişkin çalışmalarını tamamlayacağını sandığını da söyledi. Gül müzakerelerin başlaması için 6 yasanın çıkartılması ve protokolün imzalanması olmak üzere önemli iki konunun bulunduğunu anımsattı. 
     
     KIBRIS 
     Bu hafta Ankara’da yapılacak olan Kıbrıs Zirvesinin de sorulması üzerine Gül, Kıbrıs’ın her zaman gündeminde olduğunu belirtti. 
     KKTC’de seçimler yapıldığını, hem yeni KKTC yönetiminin, hem de Türkiye’nin istişare yapma ihtiyacını duyduğunu ifade eden Gül, "Bu ziyaret vesilesiyle tekrar politikalarımızı gözden geçirip istişareler yapacağız. Türkiye’nin tezi açıktır. KKTC’nin tezi de gayet açıktır. Hepimiz çözümden yanayız. Çözüm için bir uzlaşmanın gerekli olduğu kanatindeyiz" dedi. 
     Türkiye, KKTC ve Kıbrıs Türk halkının üzerine düşeni yaptığını da ifade eden Gül, "Ama ne yazık ki karşı tarafının çözüme hazır olmayış yüzünden kalıcı bir çözüm bulunamamıştı. Dolayısıyla problem devam etmektedir. Kalıcı bir çözüm için uğraşmalarına devam edeceğiz" şeklinde konuştu. 
     
</TEXT>
</DOC>
