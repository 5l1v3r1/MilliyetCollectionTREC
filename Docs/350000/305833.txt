<DOC>
<DOCNO> 305833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo13.html </URL>
<DATE> 2005/01/12/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ronaldo, Konyaspor'da... 
</HEADLINE>
<TEXT>

     Konyaspor, Beşiktaş'lı Ronaldo ile sezon sonuna dek 6 aylık sözleşme imzaladı. 
     Kulüp binasında düzenlenen imza töreninde, Konyaspor'a geldiği için mutlu olduğunu belirten Brezilyalı futbolcu Ronaldo, bundan sonra yeşil-beyazlı ekip için mücadele edeceğini söyledi. 
     Birkaç kulüpten öneri aldığını, ancak Konyaspor'u tercih ettiğini ifade eden Ronaldo, ''Beni Konya'da çok iyi karşıladılar. Bundan dolayı çok mutlu oldum. Bundan sonra hepimiz bir el olup Konyaspor'un başarısı için çalışacağız'' dedi. 
     Ronaldo, ayrıldığı Beşiktaş'ta 3.5 yıl gibi bir süre içinde herhangi bir olumsuzluk yaşamadığını belirterek, şunları kaydetti 
     ''Beşiktaş'ta misyonum sona erdi. Geçmiş 3.5 yıl için Beşiktaş'taki herkese teşekkür ederim. Orada oynadığım arkadaşlarımın hiçbiriyle ters düşmedim. Hepsi bana yardımcı olup, yakınlık gösterdiler. Antrenmanlara her zaman 1.5 saat önce gelirdim. Hiçbir antrenmanda kimseyle sorun yaşamadım.'' Ronaldo, Konyaspor taraftarının da maçlarda kendilerini yalnız bırakmamalarını ve onların desteklerine çok ihtiyaçları olduğunu sözlerine ekledi. 
     Kulüp başkanı Ahmet Şan ise Ronaldo'yu Konyaspor renklerine bağlamalarının ardından, artık savunma için transfer defterlerini kapattıklarını belirterek, bundan sonra taraftarlara sahada daha iyi ve farklı bir futbol izleteceklerini kaydetti. 
     Şan, ayrıca takıma altyapıdan genç futbolcu takviyesi yapacaklarını ve böylece ikinci yarıya en iyi biçimde hazırlanıp Konyaspor'u hakettiği yere ulaştıracaklarını kaydeti. 

     
</TEXT>
</DOC>
