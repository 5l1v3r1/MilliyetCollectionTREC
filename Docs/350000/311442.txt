<DOC>
<DOCNO> 311442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur18.html </URL>
<DATE> 2005/02/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Yaralı Akdeniz foku kıyıya vurdu 
</HEADLINE>
<TEXT>

     Dünya genelinde sayıları 450-550 arasında olduğu bildirilen Akdeniz foklarından biri, Kuşadası kıyılarında balıkçılar tarafından yaralı bulundu. 
     Kuşadası Doğa Koruma ve Milli Parklar Mühendisi Hakan Körbalta, AA muhabirine yaptığı açıklamada, teknedeki balıkçıların Dilek Yarımadası Büyük Menderes Deltası Milli Park sınırlarında, Dilgöl, Tekdam mevkiinde akşam saatlerinde bir Akdeniz Foku gördüğünü bildirdi. 
     Yapılan incelemeler sonunda fokun kuyruk kısmından yaralı olduğunun belirlendiğini ifade eden Körbalta, yaralı Akdeniz Foku'nu tedavi edebilmek için seferber olduklarını söyledi. 
     Körbalta, yaralı fokun Adnan Menderes Üniversitesi Veterinerlik Fakültesi, 9 Eylül Üniversitesi Deniz Bilimleri Bölümü, Akdeniz Fokları ve Su Altı Araştırma Grubu üyelerinden oluşan bir ekip tarafından Milli Parklar İdare Merkezi'ne getirildiğini belirtti. 
     Dünya genelinde 450-550 arasında Akdeniz Foku bulunduğunu belirten Körbalta, şöyle konuştu 
     ''Türkiye'de sayıları 50-100 arasında olduğunu bildiğimiz Akdeniz Foku'na Büyük Menderes Deltası sınırları içinde rastlamamız çok güzel bir sürpriz oldu. Daha önce yaptığımız araştırmalarda Milli Park'ın kıyılarındaki mağaralarda 5-6 Akdeniz Foku'nun yaşadığını belirlemiştik. Bulunan bu hayvan bu yaşamın kanıtı oldu. En nadir 10 memeli hayvandan biri olan fokun iyileşmesi için tıbbi müdahalemiz sürüyor. İyileşince doğal yaşam ortamına hayvanı geri bırakacağız.'' 
     
     AKDENİZ FOKU 
     İri bir deniz memelisi olan Akdeniz Foku'nun boyu 2-3 metre, ağırlığı 200-300 kilo arasında değişebiliyor. 
     Erginlerinin vücudu 0.5 santimetreyi geçmeyen kısa ve sert kıllarla kaplı Akdeniz foklarının en belirgin özellikleri iri kafalı, uzun bıyıkı ve siyah gözlü olmalarıdır. 
     Ergin dişiyle erkekler arasında belirgin bir boy ve kilo farkı yoktur, ancak karakteristik renk ayrımları mevcuttur. 
     Vücudunun her iki yanında ön yüzgeçleri, arkada ise iki parça halinde arka yüzgeçleri yer alır. 
     
</TEXT>
</DOC>
