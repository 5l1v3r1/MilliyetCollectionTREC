<DOC>
<DOCNO> 308767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/spor/spo04.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol'a Güneş şenola 2-0 
</HEADLINE>
<TEXT>


Trabzonspor, 8 yıl sonra Şenol Güneş yönetiminde çıktığı ilk resmi maçta Malatya'ya şans tanımadı. Son iki sezonun Türkiye Kupası sahibi, Fatih ve Hasan Üçüncü'nün golleriyle çeyrek finaldeki yerini ayırttı 


Yattara ateşledi 
BORDO-Mavililer, Aykut Kocaman'ın çalıştırdığı Malatyaspor'u, Türkiye Kupası üçüncü kademe maçında ikinci yarıda bulduğu gollerle yenerek çeyrek final biletini aldı. İki takımın da kontrollü başladığı mücadelenin ilk devresinden gol sesi çıkmadı. İkinci yarıda ise Yattara'nın girmesiyle birlikte oyuna hareket geldi. Gineli yıldız, takımını ateşlerken, Trabzonspor rakip kalede ağırlığını hissettirmeye başladı. 

Fevzi çaresiz 
53. dakikada Gökdeniz'le başlayan pozisyonda sol kanattan ceza alanına giren Celalettin, penaltı noktasına doğru şık bir pas çıkardı. Topun gelişine sert vuran Fatih Tekke takımını 1-0 öne geçirdi. 84. dakikada Fatih ile verkaça giren Hasan Üçüncü, plase bir vuruşla topu kaleci Fevzi'nin bacaklarının arasından filelere gönderdi 2-0. Trabzonspor, lig maçında da dişli rakibini 4-3'lük skorla yenmeyi başarmıştı. 

Testi geçtiler 

TEKNİK Direktör Şenol Güneş, doğru yolda emin adımlarla ilerlediklerini söyledi. Bordo - Mavililer'in teknik patronu, "Rakibe sadece basit bir hatadan dolayı tek pozisyon verdik. Taktik anlayışı iyi yansıttık. Kendimizi test ettik. Malatyaspor çok güçlü bir rakipti. Final yolunda çok önemli bir kapıyı açtık. İlerleyen günlerde performansımızı üst seviyeye çıkaracağız. İyi gidiyoruz" dedi. 
1997 yılının şubat ayında Mehmet Ali Yılmaz döneminde Trabzon ile yolları ayrılan Şenol Güneş, sekiz yıl aradan sonra yeniden takımının başında Avni Aker Stadı'na çıkmanın heyecanını yaşadı. Taraftarlar tarafından sahaya çıktığında coşkuyla karşılanan tecrübeli hocaya, tribünlere çağrılarak, sevgi gösterilerinde bulunuldu. Malatya ve Trabzonlu birer taraftar da kendisine çiçek verdi. 

Yattara'nın kaderi 

BORDO-Mavili takımın yıldız ismi Yattara yine yedek soyundu. Samet Aybaba, Turgay Semercioğlu ve Ziya Doğan döneminde sık sık yedek kalan Gineli oyuncu, Şenol Güneş'in ilk resmi sınavında da ikinci devrede şans bulabildi. Sakat Erdinç görev yapmazken, yeni transfer Özgür de kulübede kaldı. 


</TEXT>
</DOC>
