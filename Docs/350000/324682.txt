<DOC>
<DOCNO> 324682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun10.html </URL>
<DATE> 2005/03/18/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
The Economist Wolfowitz, Beyaz Saray'dan kopmayabilir 
</HEADLINE>
<TEXT>

     Bush yönetiminin, Dünya Bankası Başkanlığı için "şahin" Savunma Bakan Yardımcısı Paul Wolfowitz'i önerme kararının yankıları sürüyor. The Economist, Wolfowitz'in, Beyaz Saray'dan kopmamasından endişe duyulduğunu bildirdi. Buna karşın, The Economist, Wolfowitz'in tartışma yaratmadan çekinmediğini ve cesur bir vizyonu uygulamaya koyabileceğini kanıtladığını yazdı. 
     İngiliz The Economist dergisinin internet sayfasında Wolfowitz'in adaylığı ayrıntılı bir biçimde değerlendirildi. Son dönemde Bush yönetiminden dostluk mesajları alan Avrupalılar'ın ikinci Bush dönemi konusunda şaşkın olmalarının anlayışla karşılanması gerektiğini belirten The Economist, ABD Dışişleri Bakanlığı'nın başlıca şahinlerinden John Bolton'un geçen hafta BM Büyükelçisi olarak atanmasından sonra Bush'un Wolfowitz'i Dünya Bankası Başkanlığına aday göstererek Avrupalılar'ı yeniden şaşırttığını yazdı. 
     ABD'nin Dünya Bankası Başkanı'nı, Avrupa ülkelerinin ise IMF başkanını seçtiğini anımsatan The Economist, beş yıl önce Avrupa ülkelerinin IMF için aday gösterdikleri Caio Koch-Weser'in ABD tarafından engellediği ve sonunda göreve Horst Köhler'in getirildiğine dikkat çekti. 
     "Avrupalılar, Wolfowitz'in adaylığını bloke eder mi " sorusunu soran The Economist, Wolfowitz için yapılan kulislerde adaylığının reddedilmesine karşın Bush'un geri adım atmadığını yazdı. 
     The Economist, Washington'daki "yeni muhafazakarlar" arasında en tanınmış olan Wolfowitz'in, 11 Eylül saldırılarının ardından Irak'a karşı harekete geçilmesinin "tutkulu" bir savuncusu olduğunu anımsattı. Wolfowitz'in tutumunun savaştan sonra daha da tartışmalı hale geldiğini anlatan The Economist, Wolfowitz'in, 2003 yılında savaşa karşı çıkan, Fransa, Almanya ve Rusya gibi ülkelere Pentagon'un Irak'taki yeniden yapılandırma projelerinin verilmesini yasaklayan bir genelgeyi imzaladığını anımsattı. 
     
     "KÖTÜ BİR ADAY OLMAYABİLİR" 
     Wolfowitz'in savaşın maliyeti ve gerekecek kuvvetler konusundaki tahminlerinin çok iyimser kaldığı belirtilen yazıda, Wolfowitz'in Iraklılar'ın koalisyon güçlerini kucaklayacakları tahminin de gerçekleşmediği kaydedildi. 
     Buna karşın, The Economist, Wolfowitz'in Dünya Bankası Başkanı olarak kötü bir aday olmayabileceği yolundaki görüşlere yer verirken, Wolfowitz'in kuruluşun ihtiyaç duyduğu radikal değişiklikleri gerçekleştirmek için iyi bir konumda olabileceği yorumu yapıldı. 
     The Economist, haziranda görevinden ayrılacak Dünya Bankası Başkanı James Wolfensohn'un, Banka kaynaklarının daha iyi bir biçimde tahsis edilmesini sağlamak için yoğun biçimde çalıştığını, yoksulluğa daha çok odaklandığını kaydetti. Buna karşın, Dünya Bankası'nın hala orta gelirli ülkelere büyük miktarda kredi açtığına işaret edildi. 
     
     WOLFENSOHN, WASHINGTON'UN GİRİŞİMLERİNE KARŞI ÇIKTI 
     Wolfensohn'un Bush yönetiminin Dünya Bankası operasyonlarını radikal bir biçimde değiştirme girişimlerine karşı koyduğu kaydedilen haberde ancak Wolfensohn'un hükümet dışı kuruluşların talepleri karşısında daha yumuşak davrandığı öne sürüldü. 
     Dünya Bankası'nın etkin bir kuruluşa dönüştürülebilmesi için, başına, antipati uyandırmaktan korkmayan bir kişinin gerekebileceği savunulan yazıda Wolfowitz'in tartışmalara yol açmaktan çekinmediğini ve cesur bir vizyonu uygulamaya koyabileceğini kanıtladığı görüşüne yer verildi. 
     Bazılarının Wolfowitz'in demokrasiyi yaygınlaştırma arzusunun Dünya Bankası'nın misyonuna ters düşmesinden kaygılandıkları belirtilen yazıda, demokratik reformla yoksulluğun azaltılması arasındaki ilişkinin karmaşık olduğuna dikkat çekilirken, son dönemde yoksullukla mücadelede en büyük başarının Çin'de sağlandığı vurgulandı. 
     The Economist, Wolfowitz'in Beyaz Sarayı'ndan kopamayacağı kaygılarına dikkat çekerken de ABD Savunma Bakanı olduğu dönemde Vietnam savaşının mimarı olan Robert McNamara'nın Dünya Bankası Başkanlığı'nı üstlendikten sonra yardım yapılacak ülkeleri ABD'nin dış politikasına olan desteğine göre seçmekle suçlandığını anımsattı. 
     The Economist, yazısını "Sayın Wolfowitz, görevini siyasi hedeflerini ilerletmek için kullanmaktan kaçınabilecek mi " sorusuyla noktaladı. 
     
</TEXT>
</DOC>
