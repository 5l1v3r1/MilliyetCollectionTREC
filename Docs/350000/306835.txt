<DOC>
<DOCNO> 306835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonyas01.html </URL>
<DATE> 2005/01/15/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Aniston, Brad Pitt ile yaşadığı evden ayrıldı... 
</HEADLINE>
<TEXT>

     Ünlü aktör Brad Pitt ile boşanma arifesinde bulunan aktris Jennifer Aniston, birlikte yaşadıkları evden ayrılarak kuaförünün yanına taşındı. 
     Internetteki ''wenn'' sitesinin haberine göre, Aniston boşanma kararının ardından Hollywood'daki evlerini terkederek kuaförünün yanına taşındı. 
     ''Friends'' dizisinde Rachel Green karakterini canlandıran Aniston, 10 yıl önce dizi setine ilk adım attığı günlerde tanıştığı ve en yakın sırdaşı olan kuaföründe teselli arıyor. 
     Karayip Adaları'ndan döndükten sonra soluğu dizide ilgi çeken ve dünyanın dört yanındaki kadınların örnek aldığı saç modellerini yaratan kuaförünün yanında alan Aniston'ın yeni bir ev bulana kadar orada kalacağı belirtildi. 
     
     HALA ALYANS TAKIYOR 
     Ünlü aktör Brad Pitt cephesinde ise ''alyansını'' hala takmasıyla ilgili soru işaretleri mevcut. 
     Japonya'da katıldığı ''Oceans Twelve'' adlı filminin tanıtımında parmağında alyansıyla görüntülenen Pitt'in bu davranışı için bir televizyon programında uzmandan yorumlar bile alındı. 
     Entertainment Tonight programına konuk olan New York Post'un ünlülerin hayatlarına ilişkin yorumlarıyla tanınan editörlerinden Paula Froelich, yüzüğün anlam taşıyıp taşımadığını anlattı. 
     Yüzüğü görünce pekçok kişinin bunun altında bir mana aradığını belirten Froelich, ''Bence anlamı onun Jennifer'a hala saygı duyması. Onlar boşanmaya karar verdi, ama hala boşanmadı. Brad Pitt şu anda evli bir erkek'' dedi. 
     Bununla birlikte Pitt'in yüzüğün yerini değiştirmesinin ilginç olduğunu vurgulayan ünlü editör, ''Brad, yüzüğünü boynuna taktığı bir zincirde taşırdı. Ama şimdi parmağına takmış, demek ki hala eşine karşı duyguları var. Ona hala saygı duyduğunu ve önemsediğini göstermek istiyor'' yorumunda bulundu. 
     Yeni filminin çekimlerine başlayan Jennifer Aniston'ın bu aşamada daha şanslı olduğunu da ifade eden Froelich, ''İşler Jennifer için daha kolay. Çünkü film setinde ve çevresinde güvenlik ağı var. Ona ulaşmak isteyen gazeteciler bunu başaramaz. Oysa Brad şu günlerde film çekimi olmadığı ve filminin tanıtımları sürdüğü için daha savunmasız ve göz önünde'' açıklamasında bulundu. 
     
</TEXT>
</DOC>
