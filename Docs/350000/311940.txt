<DOC>
<DOCNO> 311940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/yazar/sazak.html </URL>
<DATE> 2005/02/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
SEKA direnişi 
</HEADLINE>
<TEXT>


Özelleştirme Yüksek Kurulu'nun isteğiyle hükümet tarafından kapatılmak istenen SEKA İzmit fabrikasında, işçilerin direnişi sürüyor. Fabrikanın kapatılacağı gün, yargıdan 'yürütmenin durdurulması' kararı çıktı ve SEKA çalışanları, yıllardır emek verdikleri işyerlerine sahip çıkma konusunda umutlandılar. Soluk aldılar. 
İzmit'le bütünleşen, 1134 çalışanı olan, emeklisiyle birlikte binlerce ailenin 'ekmek kapısı' fabrikaya kilit vurulmasını kabullenmek kolay değil. SEKA çalışanları, işletmenin 'ekonomik ömrünü tamamladığı' gerekçesinin siyasi bir çarpıtma ve haksızlık olduğunu düşünerek, hukuk savaşını sürdürüyorlar. Fabrika 'hammadde' sağlanmadığı için çalışmıyor. Ancak işçiler, İzmit SEKA'nın, özelleştirme siyasetinin bir aracı olarak, planlı olarak 'etkisiz' bırakılmak istendiğini savunarak, 'üretime devam' kararlılığı içinde fabrikaya gidiyorlar. 
Hükümet ise, İzmit işletmesinde çalışan ve SEKA Akdeniz işletmesine gönderilmek istenen işçilerden 'ihtiyaç duyulmayanlar'ın tazminatlarını ödeyerek fabrikayı tasfiyede kararlı. Makineler satıldıktan sonra, SEKA arazisi de İzmit Büyükşehir Belediyesi'ne verilecek. Sendika yöneticileri, de işçiler gibi bu devir işleminin önlenerek fabrikanın çalışması yönünde hukuk savaşı veriyorlar. 
Selüloz iş Başkanı Ergin Alşan ile konuştuk, Ankara'da Türk- İş yönetimiyle görüşüyordu. Sendikanın hukuk müşaviri Murat Özveri, hükümetin icraatının yargıdan döneceğine olan inancını belirtti. 
SEKA çalışanlarına soluk aldıran 'fabrikanın kapatılmasıyla ilgili yürütmenin durdurulması'yla ilgili karara, idare bir üst mahkemede itiraz etmiş. Sendika ise 'tedbir' niteliğindeki bu kararın 'savunma' istenmeden kaldırılamayacağını belirtiyor. Maliye Bakanı Kemal Unakıtan'ın SEKA'ya ilişkin açıklamaları İzmit fabrikası çalışanlarını üzmüş. Ortak bir açıklamayla 'zarar' iddialarını yanıtladılar 
"Israrla fabrikamızın ekonomik ömrünü tamamladığını söyleyen Maliye Bakanı Unakıtan'a göre ne gariptir ki, SEKA'dan sökülüp özel sektöre satılan makineler ihracata çalışmaktadır 
İzmit SEKA işletmesi aynı zamanda genel müdürlük olduğu için tüm SEKA işletmelerinin gider ve zararı, İzmit SEKA'nın zararıdır. Toplam zararda 80 trilyon liranın özelleştirilen SEKA işletmelerindeki işçilerin kıdem tazminatları olduğunu herkes bilmektedir. Bakan, işçilere ödenen kıdem tazminatlarını niye zarar olarak göstermektedir 
İzmit için ekonomik ömrünü tamamladı diyenler, teknolojisi yeni olan ve ihracat yapan SEKA Akdeniz işletmesini niye çalıştırmıyorlar Balıkesir'deki iptal kararına rağmen özelleştirilen fabrika niye geri alınmıyor " 
Hükümet, adil olmalı. İzmit kararı 'hakça' gözükmüyor. Çalışanlar direniyor 'Fabrika kapatılamaz ' 



</TEXT>
</DOC>
