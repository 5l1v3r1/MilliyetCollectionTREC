<DOC>
<DOCNO> 332303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur23.html </URL>
<DATE> 2005/04/11/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Işıkara Sakarya'da hasarlı binalara makyaj yapılmış. Bu cinayettir 
</HEADLINE>
<TEXT>

     Afete Hazırlık ve Eğitim Derneği AHDER Başkanı Prof. Dr. Ahmet Mete Işıkara, Marmara Depremi'nde hasar gören binalardan birçoğunun yeterince güçlendirilmediğini belirterek, ''Sakarya'da orta hasarlı binalara makyaj yapılmış. Bu cinayettir'' dedi. 
     Milli Eğitim Bakanlığı ile İçişleri Bakanlığı'nın yayınladığı genelge kapsamında DESK desteğinde düzenlenen ''Depremden Korunma Kültürü ve Bilinci'' konulu eğitim seminerine katılmak üzere Sakarya'ya gelen Prof. Dr. Işıkara, Vali Nuri Okutan ile Merkez Belediye Başkanı Süleyman Dişli'yi makamlarında ziyaret etti. 
     Prof. Dr. Işıkara, ziyaretlerin ardından gazetecilere yaptığı açıklamada, kentte yaptığı incelemelerde Sakaryalıların depremden hiç ders almadığını gördüğünü söyledi. 
     Marmara Bölgesi'nde meydana gelecek olası bir depremi Sakarya'nın çok ciddi hissedeceğini ifade eden Prof. Dr. Işıkara, bölgeden geçen 2 fay hattı olduğunu, bunlardan birinin 1999'da kırıldığını, ancak Geyve, Mekece, İznik tarafından geçen Güney Anadolu fay hattının uzun zamandır sessiz olduğunu belirtti. 
     
     ''ORTA HASARLI BİNALARA MAKYAJ YAPILIYOR'' 
     Marmara Depremi'nde orta hasar oluşan binalarda halen insanların oturduğunu kaydeden Prof. Dr. Işıkara, Sakaryalıların, 1967 depremi gibi 1999 depreminden de ders almadığını söyledi. Adapazarlıların depreme duyarsız kaldığını savunan Prof. Dr. Işıkara, şöyle konuştu 
     ''Bugün Sakarya'da gördüklerime hem üzüldüm hem de şaşırdım. Orta hasarlı binalara makyaj yapılmış, insanlar oturuyor. Bazıları, öğrencilere kiraya veriliyor. Bana sorarsanız bir cinayet işleniyor. 
     Bayındırlık ve İskan Bakanlığı'na buradan sesleniyorum. Sakarya'ya gelip bu binaları incelesinler ve insanları buralarda oturmamaları konusunda ikna etsinler. Özellikle ağır hasarlı binaların yıkılması ve orta hasarlı binaların onarılması gerekiyor. Bu binalara da iskan edilmesi mümkün değil. 4 kez süresi uzatılan binaların onarım süresi kati suretle uzatılmasın. Bugünü değil geleceği kurtaralım.'' Adapazarı'nda imar mevzuatında değişiklik yapılacağı yönünde duyumlar aldığını da bildiren Prof. Dr. Işıkara, vatandaşın ek kat ya da ek çatı talebinin de dikkat çekici olduğunu kaydetti. 
     Merkez Belediye Başkanı Süleyman Dişli ise Adapazarı'nda çok katlı binaya, çatı katına ya da ek kata izin verilmediğini belirtti. Kamuoyunda bu yönde bir yanlış bilgilendirmenin olduğunu kaydeden Dişli, imar planının eksiksiz uygulandığını söyledi. 
     
</TEXT>
</DOC>
