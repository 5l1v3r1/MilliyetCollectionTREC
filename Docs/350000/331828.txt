<DOC>
<DOCNO> 331828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/astro/index.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
G.W. Bush için zorlu dönemler 
</HEADLINE>
<TEXT>

İkinci bir dört yıl için Amerikan halkından onay alan G.W. Bush'u bu yıl özellikle yaz aylarından başlamak üzere zorlu dönemler bekliyor. Hatta bu zorlukların ilk işaretlerini hemen almaya başlayabiliriz 


Bu yıl 16 Temmuz'da Satürn 2,5 yıl kalacağı Aslan burcuna geçecek ve Aslanlar için gerçeklerle daha etkin bir mücadele ve sınırlama, ayakları yere basma dönemi getirecek. Bush'un haritasında ise Aslan burcu, son derece dikkat çekici bir yerde, onun yükselen burcunda yer alıyor. Bu kritik konum, onun açısından önemli değişiklikleri ve kararları da gündeme getirecek. Zira hemen bu dönem içerisinde Satürn onun haritasında doğum anındaki pozisyonuna da geri dönüyor. Pek çoğumuz açısından ikinci Satürn dönüşü 60 yaşla birlikte, hayatın üçüncü yani yaşlanmanın getirdiği olgunluğa ve çoğu zaman artık daha aktif olmadan ancak bilgeliğimizi başkalarına aktarma dönemine işaret eder. Satürn sınırlamaları, yaşlanmayı, olgunlaşmayı ve gerçekçi bir tavrı zorunlu kılar. Temmuzda Aslan burcuna geçen Satürn, 11 Eylül 2001 terörünün dördüncü senesinde, Bush'un yükselen burç derecesine kadar ulaşacak. Bu bakımdan temmuzdan itibaren, özellikle eylül ayında ülke yönetimi ve dış politika açısından Bush'u daha yorucu kararlar alırken bulabiliriz. 
Bush'un 2005 yılında aktif hale gelen Güneş dönüşü haritasında da Terazi burcu diplomasi, anlaşmalar ve ortaklıklar yükselirken, aynı zamanda astrolojide yanan yol olarak adlandırılan derecelerin öne çıktığını görmekteyiz. Savaş gezegeni Mars ise Koç burcunda ve düşmanlıkları, karşıt görüşleri açıklayan yedinci ev girişinde duruyor. 

Aniden doğabilecek düşmanlıklara karşı daha dikkatli olmak durumunda 

Bu ilginç durum özellikle nisanın ilk haftaları içinde kendi dışında gelişen oluşumlar, zıtlıklar ve ortaklaşa alanda huzursuzluklara işaret ediyor. Doğum haritasında Terazi burcunda yer alan Ay'ın da dönüş haritasındaki yükselen burcun ve Güneş-Ay düğümünün derecesine yakın olması, gerek ülke güvenliği gerek anne, eş ya da içine kadınları alan konularla daha fazla ilgilenmesine işaret ediyor olabilir. 
1 Ekim-15 Aralık döneminde de Bush ve dolayısıyla ABD açısından daha zorlayıcı ve problemlerle karşılaşılabilecek bir zaman diliminden bahsetmekteyiz. Mars'ın geri hareketi süresince yapılmaya çalışılan işler ve projeler adeta mehter takımı gibi, iki ileri bir geri adımla ilerleyeceği için, böyle bir dönemde Bush'un, yapmak istediği şeyler yüzünden daha fazla gerginlikle karşılaşması mümkün görünüyor. Dönüş haritasında yanan yolun yükseldiği bir dönemde Bush aniden ortaya çıkabilecek düşmanlıklara karşı çok daha uyanık olmak zorunda. Bu bakımdan nisan, temmuz, eylül-ekim aylarında dünyada ABD politikalarında zorlayıcı gelişmeler ve şiddet getiren olaylara karşı daha fazla önlemci olmak gereği var. Eylül-ekim geçişinde de dikkatimiz aynı konular üzerine çekiliyor. 
</TEXT>
</DOC>
