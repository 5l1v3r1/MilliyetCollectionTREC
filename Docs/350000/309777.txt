<DOC>
<DOCNO> 309777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/spor/spo15.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Brabec, Kayseri'de 

KAYSERİSPOR, Çek Cumhuriyeti Ümit Milli Takımı'nın stoperi Eric Brabec ile sözleşme imzalayarak renklerine kattı. Sarı - Kırmızılılar'ın, orta saha için de Sparta Prag'da top koşturan bir başka Çek oyuncuya talip olduğu açıklandı. 

Sebat'tan büyük atak 

AKÇAABAT Sebat, Teknik Direktör Güvenç Kurtar ve ekibine dün Ankara Metropolitan Otel'de imza attırdı. Karadeniz ekibi ayrıca Fenerbahçe'den Yusuf Şimşek, Gaziantepspor'dan Hasan Özer ve Tunus Milli Takımı'nda oynayan Amin Mikadmi ile 2 yıllık, Denizlispor'dan Serdar Şahin ve Trabzonspor'dan da Alişen ile 6 ay kiralık olarak sözleşme yaptı. 

FILA'ya çalıştılar 

TÜRK güreşi son üç ayda FILA'ya toplam 30 milyar 200 milyon lira ödedi. Dopingli Bünyamin Emik ile başlayan, eski başkan Osman Şansal'ın hakeme tokat atmasıyla süren ceza furyası, FILA'dan izinsiz başka ülke liglerinde mindere çıkan güreşçilerle devam etti. İran'da izinsiz güreşen Aydın Polatçı ve Fatih Çakıroğlu için de 20 bin İsviçre Frangı ceza kesileceği belirtildi. 

Bermek'e teklif 

GENÇLİK ve Spor Genel Müdür Vekili Mehmet Atalay, Haluk Toygarlı'nın istifası ile boşalan Yüzme Federasyonu başkanlığı için Ayhan Bermek'e teklif götürecek. Futbol Federasyonu eski yöneticisi dışında, Yelken Federasyonu eski Başkanı Nazlı İmre, Fenerbahçe eski yöneticisi Sema Küçüksöz ile Güral Porselen'in sahibi İsmet Güral da düşünülüyor. 

Sınıfı geçtiler 

ANKARALI Süper Lig hakemleri barajı geçti. Ligin ikinci yarısı öncesi kondisyon testinden geçen lig hakemleri 50, 200 ve 2 bin 800 metrelik koşuları belirlenen sürede tamamladı. FIFA kokartlı hakemler Cem Papila ve Selçuk Dereli'nin yarı sıra Metin Tokat, Zafer Önder İpek, Özgüç Türkalp, Yılnur Önen ve Bülent Yıldırım ile FIFA kokartlı bayan hakemler Kadriye Gökçek ile Tuba Tosun da sınavı başarıyla bitirdi. 

Dörtlü finalde ev sahibiyiz 

FENERBAHÇE'NİN kızlarının da mücadele ettiği FIBA Bayanlar Avrupa Kupası Güney Konferansı'nın "Dörtlü Finali" İstanbul'da yapılacak. Karşılaşmaların 9-10 Şubat tarihlerinde Kadıköy Caferağa Spor Salonu'nda yapılacağı bildirildi. Rusya'nın Dinamo Novosibirisk takımıyla oynayacak olan Sarı - Lacivertliler, kazanırsa, Ramat İsrail - Lukoil Neftochimik Bulgaristan maçının galibiyle birincilik için mücadele verecek. 


</TEXT>
</DOC>
