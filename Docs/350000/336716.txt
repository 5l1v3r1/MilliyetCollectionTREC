<DOC>
<DOCNO> 336716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo11.html </URL>
<DATE> 2005/04/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Trabzonsporlu Adem Fener maçı şampiyonluk düğümünü çözecek bir maç 
</HEADLINE>
<TEXT>

     Ankaragücü maçında 2 gol atan Trabzonspor'un genç oyuncusu Adem Koçak, ligde kalan 5 maçı da kazanmak istediklerini söyledi. 
     Koçak, geçen hafta içinde şanssız bir biçimde kupadan elendiklerini belirterek, ''Artık sadece ligde mücadele ediyoruz. Hedefimiz kalan 6 maçımızı kazanmaktı. Bunlardan ilki olan Ankaragücü maçını galibiyetle kapadık. Geride kalan 5 maçımızı da kazanmak istiyoruz'' dedi. 
     Ankaragücü maçına takım olarak iyi başlayamadıklarını ancak maçı iyi bitirdiklerini ifade eden Adem Koçak, ''Ben de ceza alanı dışından 2 gol attım. Benim için bu goller çok zor olmadı. Bu tür pozisyonları antrenmanlarda sürekli çalışıyordum. Bu maçta da önüme düştü ve uygun pozisyonda goller buldum'' diye konuştu. 
     Fenerbahçe ile hafta sonunda zorlu bir karşılaşma yapacaklarını dile getiren Adem Koçak, şunları söyledi 
     ''Rakibimizle final niteliğinde bir maç oynayacağız. Bu maç, bence şampiyonluk düğümünü çözecek bir maç. Fenerbahçe maçından galibiyetle ayrıldığımız takdirde, hedefimiz doğrultusunda önümüz açılacak. Tüm takım olarak kenetlenip, rakibimizi yeneceğimize inanıyorum.'' Ligde daha önce Sakaryaspor'a 1 gol atan Adem Koçak, Ankaragücü'ne attığı 2 golle bordo-mavili takımın forması altında bu sezon 3. golüne ulaşmış oldu. 
     
</TEXT>
</DOC>
