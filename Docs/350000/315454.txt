<DOC>
<DOCNO> 315454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy33.html </URL>
<DATE> 2005/02/15/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
Gül "Arkadaşımızın kendi taktiridir. Söyleyecek bir şey yok" 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, Kültür ve Turizm Bakanı Erkan Mumcu'nun istifasına ilişkin olarak, ''Arkadaşımızın kendi takdiridir. Kendi yolunu kendi seçmiştir. Söyleyecek bir şey yok. Kendisi için hayırlısı olsun'' diye konuştu. 
     Dışişleri Bakanlığı'ndan ayrılışında gazetecilerin konuya ilişkin sorularını yanıtlayan Gül, bir soru üzerine, Mumcu'nun istifasını Başbakan Vekili olarak kendisinin kabul ettiğini söyledi. 
     Mumcu ile herhangi bir görüşmesinin olmadığını kaydeden Gül, Mumcu'nun istifasının kabine revizyonu için bir başlangıç olduğu yönündeki yorumların sorulması üzerine, ''Kabineyle falan ilgisi yok. Başbakan ne zaman uygun görürse ya da ihtiyaç duyarsa olacak bir şey. Şu anda gündemde böyle bir konu yok zaten'' dedi. 
     Gül, bir soru üzerine, konuyla ilgili olarak Başbakan Recep Tayyip Erdoğan ile görüştüğünü belirtti. 
     
</TEXT>
</DOC>
