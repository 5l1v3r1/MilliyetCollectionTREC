<DOC>
<DOCNO> 337792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy17.html </URL>
<DATE> 2005/04/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
RTÜK Başkanı Müeyyidelerin caydırıcı olmadığını itiraf ediyorum 
</HEADLINE>
<TEXT>

     Radyo ve Televizyon Üst Kurulu RTÜK Başkanı Fatih Karaca, şiddet içeren programların önlenmesi için ekranların karartılması veya mikrofonların susturulması cezalarının verilmesinden yana olmadığını söyledi. 
     TBMM Dilekçe Komisyonu'nda, bazı televizyon kanallarında yayınlanan programlarlarla ilgili verilen şikayet dilekçeleri görüşüldü. 
     Komisyon Başkanı Yahya Akman, ''şiddet programlarının Türk aile yapısını, çocukların ve gençlerin psikolojik gelişimini olumsuz etkilediği ve ilgili idare makamları tarafından bu programların engellenmesine yönelik tedbirlerin alınmadığını'' içeren çok sayıdaki dilekçenin birleştirilerek görüşülmeye alındığını bildirdi. 
     Reyting uğruna aile yapısına zarar verildiğini belirten Akman, şiddet içeren programların isim ve formatının değiştirilerek yayınların sürdürüldüğünü ifade etti. 
     
     EKRANLARIN KARARTILMASI 

     RTÜK Başkanı Karaca, konuyla ilgili kurula binlerce şikayet geldiğini belirterek, ''Oluşturduğumuz özel komisyonla yayınları takibe aldık'' dedi. 
     Televizyon temsilcileri ve program yapımcılarıyla toplantılar düzenlediklerini bildiren Karaca, yapımcıların, çok izlenen programlardan kısa sürede vazgeçemeyeceklerini tespit ettiklerini söyledi. 
     Şiddet içerikli yayın yapan 3 televizyon kanalından 2'sinin yayınlarını durdurduğunu, halen bir televizyon kanalında bu yönde yayın yapıldığına dikkati çeken Karaca, ''Kurulumuz tarafından çeşitli müeyyideler uygulandı. Ekranların karartılması, mikrofonların susturulması gibi cezalardan yana değilim. Program durdurma cezasından ziyade kademeli olarak arttırılabilecek para cezaları daha da caydırıcı olacaktır'' diye konuştu. 
     
     PROGRAMA MÜDAHALE EDİLEMİYOR 

     ''Müeyyidelerin caydırıcı olmadığını itiraf ediyorum'' diyen Karaca, programlara yayına başlamadan veya yayın anında müdahale etmelerinin söz konusu olmadığını, ancak program yayını tamamlandıktan sonra gerekli işlemleri başlatabildiklerini ifade etti. 
     Ceza müeyyidelerinin caydırıcı olması gerektiğine değinen Karaca, şöyle devam etti 
     ''Müeyyidelerin caydırıcı olması için yasal düzenleme gereklidir. Konuyla ilgili yasal düzenleme konusunda başlatılan çalışma 2-3 gün içinde tamamlanmış olacak. Vatandaş müeyyide sürecinin nasıl yürütüldüğünü bilmediği için konuyla ilgili bir şey yapılmadığını düşünüyor. Bu yönde yayın yapan televizyonlar önce uyarılıyor, sonra savunması alınıyor. Ceza verilebilmesi için bir aya yakın süre geçiyor. Programı yayınlayanlar da İdare Mahkemesi'ne yürütmeyi durdurma davası açıyor. Bu da aradan uzun bir süre geçmesine neden oluyor.'' 
     
     MEDYA OKUR YAZARLIĞI DERSİ 

     RTÜK Başkanı Karaca, televizyon izleyen çocukların bu pqrogramlardan görebileceği zararın en aza indirilmesi konusunda da çalışma başlattıklarını açıkladı. 
     Milli Eğitim Bakanlığı'na müracaat ederek okullara, ''medya okur-yazarlığı dersi'' konulması teklifinde bulunacaklarını bildiren Karaca, çocukların yüzde 4'ünün anne veya babasının gözetiminde televizyon izlediğini, diğer çocukların ise tek başına televizyon izlediklerini kaydetti. 
     
</TEXT>
</DOC>
