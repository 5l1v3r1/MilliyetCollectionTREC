<DOC>
<DOCNO> 336499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonyas05.html </URL>
<DATE> 2005/04/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Don Kişot okuma maratonu 48 saatte bitti 
</HEADLINE>
<TEXT>

     Miguel de Cervantes'in ölümsüz eseri Don Kişot'un yayınlanışının 400. yıldönümü kutlanırken, her yıl yapılan Don Kişot okuma maratonu bu sabah tamamlandı. 
     Katılan herkesin sırayla Don Kişot'tan birkaç cümle okuduğu maraton, bu yıl Madrid'deki Güzel Sanatlar Merkezi'nde yapıldı. Bin sayfadan fazla olan Don Kişot'un hiç durmadan okunması, 48 saatten fazla sürdü. 
     Don Kişot okuma maratonu, Cervantes'in ölüm yıldönümü 23 Nisan'da düzenleniyor. 
     Karanlık bir odada tek bir spot ışığı altındaki bir kürsüye peş peşe çıkan her yaştan ve dünyanın her yerinden insanlar, kendi sıralarının gelmesini heyecanla bekledi. 
     Okuma maratonuna, İspanya Başbakanı Jose Luis Rodriguez Zapatero da katılarak birkaç cümle okudu. 
     Okuyucular arasında bulunan 6 yaşındaki Hugo Sesma, daha önce Don Kişot'un sadece çocuklar için kısaltılmış komik versiyonunu okumuştu ama bu kez gerçek Don Kişot'tan birkaç cümle okuma fırsatı buldu. Okumasını bitiren Hugo Sesma, ''Hiç korkmadım. Uzun süredir okumayı biliyorum. Okumak istedim'' dedi. 
     Kuyrukta bekleyen okuyucu sayısı, gecenin geç saatlerinde de azalmadı. 
     Bu arada, Madrid'e gelemeyen Don Kişot hayranları, Sri Lanka, Ekvator Ginesi ve Latin Amerika ülkelerinden video bağlantıları ile okuma maratonuna katıldı. 
     Bazı katılımcılar, Don Kişot'u, aralarında Latince, Arapça İbranice ve Yunanca'nın da bulunduğu, İspanyolcadan başka 18 dilde okudu. 
     Kör okuyucular ise okuma maratonuna, Don Kişot'u Bril alfabesiyle basılmış metinlerden okuyarak katıldı. 
     Venezüella'nın başkenti Karakas'ta ise kutlamalar çerçevesinde binlerce Don Kişot nüshası bedava dağıtıldı. 
     İspanya'da devlet radyosu her birkaç dakikada bir Kral Juan Carlos'tan Nobel Edebiyat Ödülü sahibi Kolombiyalı romancı Gabriel Garcia Marquez'e kadar ünlü kişilerin Don Kişot'tan okuduğu bölümleri yayınladı. 
     Hafta sonu gazeteleri, okuyucularına Don Kişot'un ucuz baskılarını verirken, Cervantes'in en beğendiği şaraplardan, en kötü Don Kişot uyarlaması filmlerin konu edildiği yazılar yayınladı. 
     
</TEXT>
</DOC>
