<DOC>
<DOCNO> 333063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur21.html </URL>
<DATE> 2005/04/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Başına av tüfeğinin dipçiğiyle vura vura öldürdü 
</HEADLINE>
<TEXT>

     Vahit İŞBAŞARAN DHA 

      KIRKLARELİ'nin Lüleburgaz İlçesi'nde kahveci 55 yaşındaki Halil Erguvan, birlikte içki içerken tartıştığı arkadaşı cezaevinden 1 ay önce çıkan 52 yaşındaki Şükrü Birol'a av tüfeğiyle bir el ateş edip ayaklarından yaraladıktan sonra tüfeğin dipçiği ile başına vura vura öldürdü. 
     Olay, önceki gece saat 01.30 sıralarında 8 Kasım Mahallesi, İstasyon Caddesi'ndeki Erguvan Kıraathanesi'nde meydana geldi. Çeşitli suçlardan sabıkalı olan ve 1 ay önce haraç almak suçundan yattığı cezaevinden çıkan Kırkağaçlı Şükrü' lakaplı Şükrü Birol, önceki akşam arkadaşı Halil Erguvan'ın kahvesine gitti. 
     Birlikte içki içmeye başlayan iki arkadaş arasında henüz bilinmeyen bir nedenle tartışma çıktı. Kavgaya dönüşen tartışmada kahvenin duvarında asılı duran çift kırma av tüfeğini kapan Halil Erguvan, arkadaşı Şükrü Birol'a doğru bir el ateş etti ve ayaklarından yaraladı. Öfkesini alamayan Erguvan, ardından tüfeğin dipçiği ile Şükrü Birol'un başına defalarca vurduktan sonra öldüğünü sanarak kaçtı. 
     
     POLİS KAHVEDE BULDU 
     Şükrü Birol yere yığılırken, Halil Erguvan, 34 KSM 24 plakalı otomobiliyle olay yerinden kaçtı. Gece geç saatte kapısını açık gördükleri kahveye gelen polis, içeri girdiğinde kanlar içinde yerde yatan Şükrü Birol'la karşılaştı. Lüleburgaz Devlet Hastanesi'ne kaldırılan Birol, ilk müdahalenin ardından Trakya Üniversitesi Edirne Tıp Fakültesi Hastanesi'ne sevk edilmek istenirken yolda, ambulansta can verdi. 
     Yapılan ön otopside Şükrü Birol'un dipçik darbeleriyle öldüğü anlaşılırken, detaylı otopsi için cesedi Trakya Üniversitesi Toıp Fakültesi'ne götürüldü. 
     Polis, kaçan katil zanlısı Halil Erguvan'ı arıyor. 
     
</TEXT>
</DOC>
