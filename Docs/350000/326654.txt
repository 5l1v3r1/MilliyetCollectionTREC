<DOC>
<DOCNO> 326654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko40.html </URL>
<DATE> 2005/03/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Anadolu Isuzu'nun ihracat hedefi 55 milyon dolar... 
</HEADLINE>
<TEXT>

     Otomotiv ana sanayi şirketlerinden Anadolu Isuzu, bu yıl 55 milyon dolarlık ihracat yapmayı hedefliyor. 
     Anadolu Isuzu'dan yapılan açıklamada, Otomotiv Sanayii Derneği tarafından 2004'deki ihracatı nedeniyle gümüş madalya ödülüne değer görülen şirketin, geçen yılki 48 milyon dolarlık ihracatla yüzde 109'luk büyüme kaydettiği bildirildi. 
     2004'te yüzde 59 artışla 6 bin 585 adet araç satışı gerçekleştiren şirketin 240 milyon dolar ciro sağladığı dile getirilen açıklamada, firmanın 2003'te 17 milyon 443 bin YTL olan net karını, 2004'te 24 milyon 819 bin YTL'ye ulaştırdığı kaydedildi. 
     Açıklamaya göre şirketin 2004 yılı cirosu, bir önceki yıla oranla yüzde 52'lik artışla 320.6 milyon YTL'ye çıktı. Anadolu Isuzu'nun adetsel bazda yurt içi satışları yüzde 56, yurt dışı satışları ise yüzde 80 arttı. 
     Cirosu içindeki ihracat payını yüzde 17.5'den 21.5'e çıkaran şirketin brüt karı, yüzde 50 artarak 74.7 milyon YTL'ye yükseldi. 
     Şirketin kamyon satışı yüzde 35 artışla 2 bin 270'e, kamyonet satışı yüzde 18 artışla bin 510'a, midibüs satışı ise yüzde 58 artışla bin 842 adete çıktı. 
     Şirketin toplam üretimi de yüzde 51 artışla 6 bin 11 adete ulaştı. Kamyon üretimi yüzde 37 artışla 2 bin 313'e, kamyonet yüzde 50 artışla bin 692 adete, midibüs üretimi ise yüzde 73 artışla 2 bin 6 adete yükseldi. 
     Aralarında Almanya, Avusturya, İtalya, Litvanya, Çek Cumhuriyeti, Hırvatistan, Yunanistan ve Polonya'nın da bulunduğu 50 ülkeye ihracat yapan Anadolu Isuzu, bu yıl yurt içi satışlarını 6 bin 500, toplam satışını ise 7 bin 500 adede çıkarmayı, ihracatını geçen yıla oranla 7 milyon dolar yükselterek 55 milyon dolara, cirosunu da 275 milyon dolara çıkarmayı hedefliyor. 
     
</TEXT>
</DOC>
