<DOC>
<DOCNO> 338495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur17.html </URL>
<DATE> 2005/04/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kendisini yaraladığı bekçinin barakasına kilitledi 
</HEADLINE>
<TEXT>

     Konya'da akli dengesinin bozuk olduğu belirtilen kişi, bir inşaatın bekçisini bıçakla yaraladıktan sonra kendisini barakaya kilitledi. 
     Alınan bilgiye göre, akli dengesinin bozuk olması nedeniyle kimliği henüz belirlenemeyen bir kişi, Büyük Sinan Mahallesi'nde bulunan bir inşaat alanına geldi. 
     Burada kendisine karşı koymak isteyen inşaat bekçisi Hamzettin Kahraman'ı bıçakla yaralayan kişi, kendisini bekçinin kaldığı barakaya kilitledi. 
     İhbar üzerine olay yerine gelen polis, barakanın kapısını içerden çiviyle çakan kişiyi, kapıyı açması için uzun süre ikna edemedi. Zaman zaman elindeki bıçağı boğazına dayayan kişi, yaklaşık 1,5 saat süren uğraşının ardından polisin kendisine verdiği 5 YTL ile ikna edildi. Daha sonra içeriden çiviyle çakılan kapı, polisler tarafından kırılarak açıldı. 
     Yaralanan bekçi Kahraman'ın Konya Numune Hastanesi'ne kaldırıldığı, şüphelinin, ifadesine başvurulmak üzere polis merkezine götürüldüğü, olayla ilgili soruşturmanın sürdürüldüğü bildirildi. 
     
</TEXT>
</DOC>
