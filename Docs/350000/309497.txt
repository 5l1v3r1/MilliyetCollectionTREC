<DOC>
<DOCNO> 309497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun50.html </URL>
<DATE> 2005/01/26/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Fransa'daki Türkiye tartışmasında 'art niyet' var .. 
</HEADLINE>
<TEXT>

     Fransız Sosyalist Parti üyesi ve eski kültür bakanlarından Jack Lang, ''Fransa'da Türkiye'nin AB üyeliğiyle AB Anayasası'nın birbirine karıştırılmasında, iç politikaya yönelik art niyet olmasından şüphe ettiğini'' bildirdi. 
     Jack Lang, Fransa'da Türkiye'nin AB üyeliğine karşı çıkan politikacıların başında gelen Philippe de Villers ile Le Figaro gazetesinin ''tartışmalar ve görüşler'' başlıklı sütununda tartıştı. 
     Türkiye'nin AB üyeliği ve AB Anayasası'nın birbirine karıştırılmasına şiddetli karşı çıkan Lang, bu iki konunun birbirine karıştıranların 2007 yılındaki seçimlere yönelik beklentileri olduğunu ima etti. 
     Lang, ''Ben, 1995 yılında Türkiye ile Gümrük Birliği'ne gidilmesine karşı oy verdim, ancak o tarihten bu yana Türkiye çok önemli ilerlemeler sağladı, bu ülkeye bir şans vermek gerekir. Ayrıca, müzakerelerin başlaması üyelik anlamına gelmiyor'' dedi. 
     ''Avrupa'nın evrensel değerler üzerine kurulduğunu'' belirten Lang, ''laikliği tanıyan Türkiye, Fransa'dan önce kadınlara oy hakkı verdi'' dedi. 
     Lang, Philippe de Villers'yi bilgisizlikle suçlayarak, ''Son yazdığınız kitapta Türkiye'den hiçbir kültür adamının veya aydının ismini veremediğinizi iddia ediyorsunuz, Nobel ödülünün olası adayı Yaşar Kemal gibi büyük romancıyı nasıl unutuyorsunuz'' dedi. 
     Philippe de Villers ise Lang ile Le Figaro sütunlarında yaptığı tartışmada, Ankara'nın AB üyeliğine karşıt görüşlerini tekrarladı ve Türkiye'nin tarih, kültür ve coğrafya olarak Avrupalı olmadığını ileri sürdü. 
     
</TEXT>
</DOC>
