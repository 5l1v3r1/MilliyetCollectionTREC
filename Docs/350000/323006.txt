<DOC>
<DOCNO> 323006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur51.html </URL>
<DATE> 2005/03/11/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
6. sınıfı iki defa okudular... 
</HEADLINE>
<TEXT>

     Van'ın Çatak İlçesi'nde amca çocukları olan iki kız öğrenci, 6. sınıfı iki yıl okumak zorunda kaldı. 
     Alınan bilgiye göre, ilçenin Alacayar Köyü'nde oturan amca çocukları Elif ve Bilge Karan, ilkokul 5. sınıfı bitirdikten sonra köyde ortaokul olmadığı için 6. sınıfı okumak için 2002-2003 yılında ilçedeki Cumhuriyet İlköğretim Okulu'na kayıt yaptırdı. 
     Van Valiliği'nce köyde ilköğretim okulu yapılınca Elif ve Bilge Karan, kayıtlarını köyde yeni hizmete giren okula yaptırdı. 
     2003-2004 eğitim öğretim yılında yeni okullarına 7. sınıf olarak nakilleri alınan amca çocukları, okul idaresince 6. sınıfta okutulmaya başladı. 
     Van Valiliği'nin kız çocuklarını okutan ailelere şartlı nakil transferi kapsamında verdiği yardımlarda, ailelerin okuldan aldığı belgede kızlarının 6. sınıfta okuduğunun yazılı olduğu ortaya çıktı. 
     Elif ve Bilge Karan, birinci dönem karnelerini bile almazken, aileleri, vekaleten okul müdürlüğü yapan Faruk Üçyol'u İlçe Milli Eğitim Müdürlüğü'ne şikayet etti. Bunun üzerine İlçe Milli Eğitim Müdürlüğü, okul müdürünü başka bir okula tayin ettirdi. 
     İlçe Milli Eğitim Müdürü Macit Mumcuoğlu, A.A muhabirine yaptığı açıklamada, ihmalin üzüntü verici olduğunu ve affedilecek bir durum olmadığını belirtti. 
     İhmale neden olan kişiler hakkında soruşturma açıldığını dile getiren Mumcuoğlu, ''Okul müdürü kınama cezası almıştır. Öğrencilerin bir yıl kaybına neden olmuştur. Ancak bu olayda okul müdürünün olduğu kadar velilerin de ihmali vardır'' dedi. 
     Alacayar Köyü Muhtarı Burhan Kaymaz ise ihmalde velilerin sorumluluğunun daha büyük olduğunu, ailelerin kız çocuklarını tekrar köye getirmesinin hata olduğunu söyledi. 
     
</TEXT>
</DOC>
