<DOC>
<DOCNO> 347553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo39.html </URL>
<DATE> 2005/05/31/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Galatasaray, Gerets ile 3 yıllık sözleşme imzaladı 
</HEADLINE>
<TEXT>

     Galatasaray Kulübü, teknik direktör Gheorghe Hagi'nin istifasının ardından, Belçikalı Eric Gerets ile bugün 2 artı 1 yıllık sözleşme imzaladı. 
     Galatasaray Kulübü Sportif Direktörü Bülent Tulun, Florya Metin Oktay Tesisleri'nde yaptığı açıklamada, Gerets konusunda daha önce yönetimin karar aldığını belirterek, "Bugün Gerets'in avukatıyla 2 artı 1 yıllık sözleşme imzalandı. Belçikalı teknik direktör, 10 Haziran'da gelip çalışmalara başlayacak" dedi. 
     Tulun, Gerets'in yardımcıları konusunda kafalarından geçen isimler olduğunu ancak, kesinleşmiş bir durumun söz konusu olmadığını söylerken, bu konuda Bülent Korkmaz ve bir dönem sarı-kırmızılı formayı giyen Alman Stumpf'un düşünüldüğü öğrenildi. 
     Bülent Tulun, Arif ve Hakan Ünsal ile sözleşme imzalamayacaklarını da ifade ederek, "Ergün ile bir şey konuşmadık. Bülent'in statüsü farklı. Hakan Şükür'ün de sözleşmesi devam ediyor" açıklamasını yaptı. 
     Yurtdışında anlaştıkları bir futbolcu bulunmadığını belirten Tulun, "Daha önce anlaştığımız Sakaryasporlu Ragıp ile yarın sözleşme imzalayacağız. Konyasporlu Altan ile görüştük, ancak bir anlaşma yapmadık" dedi. 
     
</TEXT>
</DOC>
