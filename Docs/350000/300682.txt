<DOC>
<DOCNO> 300682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur35.html </URL>
<DATE> 2004/12/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Eğitim-Sen "2005 eğitim bütçesi paralı eğitime davet niteliğinde" 
</HEADLINE>
<TEXT>

     Eğitim-Sen Genel Başkanı Alaaddin Dinçer, 2005 yılı bütçesinde eğitime yüzde 9.57 pay ayrıldığını, bunun eğitim sisteminin zorunlu ihtiyaçlarını dahi karşılamaktan yoksun olduğunu belirterek, ''2005 yılı eğitim bütçesi paralı eğitime davet niteliğindedir'' dedi. 
     Alaadin Dinçer, sendika genel merkezinde düzenlediği basın toplantısında, TBMM Genel Kurulu'nda yarın görüşülecek Milli Eğitim Bakanlığı Bütçesi'ne ilişkin görüşleri ile 7 bölgede gerçekleştirilen ''İlköğretim derslik ve öğretmen açıklarını saptamaya'' yönelik araştırmanın sonuçlarını açıkladı. 
     Dinçer, 2005 yılı bütçesinde eğitime yüzde 9.57 oranında 14.8 katrilyon lira ayrıldığını ifade ederek, ''2005 yılı bütçesi gerek genel içeriğiyle ve gerekse eğitime ayrılan payın yetersizliği ile eğitim ve bilim emekçileri ve çocuklarımız için önümüzdeki yılın da sorunlar ve yine sıkıntılarla geçeceğini göstermiştir'' diye konuştu. 
     2005 eğitim bütçesinin yüzde 65'inin personel giderlerine, yüzde 16.8'inin diğer giderlere, yüzde 10'unun transferlere yüzde 8.2'sinin de mal ve hizmet alımına ayrıldığını kaydeden Dinçer, 2005 GSMH'nin yüzde 3.09'una tekabül ettiğini söyledi. 
     Bu yıl ki eğitim bütçesi rakamlarının tek kelime ile ''Paralı eğitime davet niteliğinde'' olduğunu ileri süren Dinçer, ''Eğitim harcamalarının büyük bir bölümü zorunlu harcama niteliği göstermekte, eğitimin niteliğini yükseltmek, çağdaş, bilimsel demokratik bir eğitim sistemi oluşturmak için en ufak bir hedef belirlememektedir'' dedi. 
     
     SINIFLAR HALA 50-60 KİŞİLİK 
     Alaadin Dinçer, eğitim sisteminin sorunlarının 2005 bütçesi ile çözülemeyeceğini ifade ederek, Türkiye'de hala 8 bin 325 okulda ikili, 17 bin 637 okulda ise birleştirilmiş sınıflarda eğitim verildiğini bildirdi. 
     Dinçer'in verdiği bilgiye göre, araştırma sonuçları şöyle 
     ''Okullarda araç-gereç, kütüphane, altyapı donatım ve yetersizlikler hala giderilememiş, sınıf mevcutları büyük kentlerde ortalama 50-60 civarında. Velilerden hala gönüllü bağış adı altında para alınıyor. Alınan bu paralar yoksul semtlerde 100 milyon lira iken ekonomik durumu iyi olan semtlerde 6 milyar lirayı buluyor. 
     Emekli olan öğretmen sayısının 2004'te 20 bin geçmesi bekleniyor. Öte yandan yeni atanan öğretmen sayısı ise sadece 17 bin 961. 
     
     ''DERSLİK AÇIĞINI KAPATMAK İÇİN 10 KATRİLYON GEREKLİ' 
     Türkiye'de sadece ilköğretim ve ortaöğretimde 30'ar öğrencili, tam gün ve normal eğitim yapılabilmesi için 96 bin dersliğe ihtiyaç bulunuyor. 2004 yılı sonu itibariyle sadece ilköğretim ve ortaöğretim ele alındığında, 30 kişilik sınıflarda tekli ve normal eğitim yapabilmek için 3 bin 200 okula, 96 bin derslik ve 110 bin öğretmene ihtiyaç var. 
     İlköğretimdeki 78 bin 750 derslik açığının giderilmesi için 8 katrilyon 200 milyar liraya gereksinim var. Ortaöğretimdeki derslik açığının giderilmesi için ise 2 katrilyon 63 milyar lira olmak üzere toplam 10 katrilyon 263 milyara ihtiyaç duyuluyor. 
     Öte yandan, sırasıyla bilgisayar, özel öğretim, rehberlik, müzik, İngilizce, iş eğitimi, okul öncesi branşlarında öğretmen eksiği var bulunuyor.'' 
     
</TEXT>
</DOC>
