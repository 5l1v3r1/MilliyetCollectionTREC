<DOC>
<DOCNO> 329007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo19.html </URL>
<DATE> 2005/03/31/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
ŞEnol Güneş Fatih Tekke emme basma tulumba gibi gösteriliyor 
</HEADLINE>
<TEXT>

     Trabzonspor Teknik Direktörü Şenol Güneş, milli futbolcularının Gürcistan galibiyeti sonrası moralli bir biçimde kente geldiğini ve bu moralin Büyükşehir Belediyesi Ankaraspor maçına yansımasını istediğini söyledi. 
     Güneş, Mehmet Ali Yılmaz Tesisleri'nde düzenlediği basın toplantısında, milli takımlara 8 futbolcu verdiklerini belirterek, ''Milli takımın aldığı galibiyetten herkes gibi biz de gururlandık. Ancak oyuncularımızla birlikte çalışamadığımız için sıkıntı yaşadık. Milli takımın aldığı sonuç herkes gibi beni de mutlu etmiştir. Teknik heyet, yönetim ve bütün çalışanları kutluyorum'' dedi. 
     Gergin bir ortamda alınan 2 galibiyetin hak edilerek alındığı ve Türkiye için bir moral olduğunu ifade eden Güneş, şöyle devam etti 
     ''4 oyuncumuz şans bulup takıma katkı yaptı. Antrenör olarak bu beni sevindirdi. Tüm takım iyi oynadı, görevlerini iyi yaptılar. Bu maçın moralinin Büyükşehir Belediyesi Ankaraspor maçına yansımasını istiyorum. Büyükşehir Belediyesi Ankaraspor maçı, çıkış maçımız. Zor maç olacak. Deplasmanlarda iyi oynuyorlar. Hızlı bir takım. Biz de Beşiktaş maçında kaybettiğimiz puan ve moralleri geri almak istiyoruz. İlk yarıda da rakibimiz karşısında 1-1 berabere kalmıştık. Bunu telafi etmek amacındayız.'' 
     
     FATİH'E ELEŞTİRİLER 
     Güneş, milli maçlardan önce Fatih'in bir gazete tarafından düzenlenen yarışmada yılın futbolcusu ve sporcusu seçildiğini anımsatarak, ''Ancak 3 gün sonra Fatih, suçlandı. Şimdi övülüyor. Bu kısa dönemde emme basma tulumba gibi gösteriliyor. Fatih'in, fizik, teknik, taktik olarak eksik bir yanı yok. Ancak bir futbolcunun maçın durumundan, rakibin baskısından, kamuoyunun maç öncesi bakışından randımanı değişebilir. Art arda 3-4 maç kötü oynuyorsa o dönem için başarısız denilebilir. Oyuncularım, bundan etkilenmeyerek işlerini yapıyor. Bu da bizi sevindiriyor'' diye konuştu. 
     
     BASINA SİTEM 
     Basın organlarında asılsız transfer haberleri çıktığını da belirten Güneş, şöyle dedi 
     ''Hiçbir oyuncu almış değiliz. Sadece 1 maç izledim. 21 futbolcum var, sözleşmeleri devam ediyor ve bu futbolcularla yola devam edeceğiz. Hiçbir futbolcuma da teklif yok. Yetkili bir kişi olarak ben bunu söylüyorum. Gelirse de gitmelerine izin vermeyeceğim. Bu oyunculara güvendiğimizi ve yola devam edeceğimizi söylüyoruz. Transferle ilgili yazılanların birçoğu benimle ilgili değil. Ben burada konuşuyorum, acaba arkamdan başka biri mi konuşuyor Bunlar yazılıp, çiziliyor. Bugün yine yazılmış, yarın yine yazılacak. Söylediklerimi dahi değişik yazanlar var. Başkanımız da bu konulardan rahatsız. Ben başkanın sözleri üzerine onu savunmak durumunda değilim. Açıklamasını gayet net ve düzgünce yapıyor. Söylediği hiçbir şey olmadığını, sadece daha önce söylenenlerin tekrarını söylediğini söylüyor. O zaman tepki koymayanların bugün tepki koymaya başlaması, burada kişilere göre yorum yapıldığını ortaya çıkarıyor.'' 
     
     BASIN MENSUPLARI KAZA GEÇİRDİ 
     Öte yandan, Şenol Güneş'in basın toplantısını izleyen basın mensuplarından yaklaşık 10'u trafik kazası geçirdi. 
     Toplantının ardından kente dönen basın mensuplarını taşıyan dolmuş, Değirmendere Mevkii'nde, kaygan zemin nedeniyle duramayarak bir araca arkadan çarptı. 
     Basın mensupları kazadan yara almadan kurtuldu. 
     
</TEXT>
</DOC>
