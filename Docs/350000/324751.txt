<DOC>
<DOCNO> 324751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko26.html </URL>
<DATE> 2005/03/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Avrupa Yatırım Bankası'ndan TSKB'ye kredi... 
</HEADLINE>
<TEXT>

     Türkiye Sınai Kalkınma Bankası TSKB , Avrupa Yatırım Bankası'ndan EIB 150 milyon avro tutarında kredi aldı. 
     Yatırım kredisi, Koçbank ve Oyakbank ile Garanti, Finans, Dış, Deniz, Alternatif, Vakıf, Şeker ve TEB finansal kiralama şirketleri aracılığıyla, 250 kişinin altında istihdamı olan KOBİ'lerinin sabit yatırımlarının finansmanı için kullandırılacak. 
     Hazine garantisiyle temin edilen kredide TSKB, aracı banka APEX bankası işlevini üstleniyor. 
     Kredinin imza töreninde konuşan EIB Başkan Yardımcısı Wolfgang Roth, 150 milyon avroluk kredinin, küçük KOBİ'lerin finansmanına ciddi katkıda bulunacağını ifade ederek, ''Bugüne kadar Türkiye'de KOBİ'ler için 900 milyon avroyu aşan kredi ve fonlamalar sağladık'' dedi. 
     Roth, verilen kredide Hazine garantisi olduğunu belirterek, ''Gelecekte hem TSKB, hem de başka bankalar için daha esnek ve değişik formüller bulmayı ümit ediyoruz'' dedi. 
     Roth, Türkiye'nin AB'ye üye aday olan diğer ülkelerle aynı şekilde fonlandığını da ifade etti. 
     TSKB Genel Müdürü Halil Eroğlu da daha önce orta ölçekli KOBİ'lere doğrudan kredi verdiklerini, küçük KOBİ'lere de banka ve leasing şirketleri aracılığıyla ulaşacaklarını, böylece Anadolu'nun her yerindeki KOBİ'lere 150 milyon avroluk kredinin ulaşmasının sağlanacağını kaydetti. 
     Eroğlu, ''Bu kredi, ilgili kuruluşlara aktarıldıktan sonra kredinin koşullarına uyan firmaların müracaatları değerlendirilip kredi kullandırılacak. Böylece EIB normlarında ve kontrolünde kredinin tamamı KOBİ'lere dağıtılmış olacak'' diye konuştu. 
     EIB'den krediyi 12 yıl vadeli aldıklarını belirten Eroğlu, ''Biz leasing şirketleri ve bankalara 6 yıl vadeli veriyoruz. Her banka ve leasing şirketi de ödeme vadesini, faizini ve teminat yapısını kendisi oluşturacak'' dedi. 
     
</TEXT>
</DOC>
