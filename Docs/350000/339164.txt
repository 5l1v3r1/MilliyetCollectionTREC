<DOC>
<DOCNO> 339164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun26.html </URL>
<DATE> 2005/05/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İşgalciler, başkente yürümeye hazırlanıyor 
</HEADLINE>
<TEXT>

     Kırgızistan’ın güneyindeki Bazarkorgon ilçesinde hükümet binasını işgal eden bir grup, başkente yürümeye hazırlanıyor. 
     Azatlık radyosunun haberine göre, 24 Mart’taki devrimin ardından kurulan geçici hükümetin sürdürdüğü "kadro politikasını" beğenmeyen bir grup, Bazarkorgon ilçesinde hükümet binasını işgal etti. 
     Yaklaşık 100 kişi olduğu belirtilen eylemciler, taleplerini içeren bir mektubu Başbakan ve geçici Devlet Başkanı Kurmanbek Bakiyev ve Meclis Başkanı Ömürbek Tekebayev ile basın organlarına gönderdi. 
     Mektupta, Devlet Başkanlığı İdari İşler Dairesi Başkanı Üsön Sıdıkov’un görevden alınması, Halk Kurultayı tarafından seçilen Rayimbek Mamatkulov’un ilçe yönetiminin başına getirilmesi ve atamalarda dikkatli olunması istendi. 
     Mektupta eylemciler, isteklerinin yerine getirilmemesi halinde öncelikle halen geçici kaymakamın bulunduğu binayı ele geçireceklerini, Bişkek-Oş karayolunu ulaşıma kapatacaklarını ve başkent Bişkek’e yürüyeceklerini belirtti. 
     
     DEVLET BAŞKANI ADAY SAYISI 10’A YÜKSELDİ 
     Bu arada, Kırgızistan’da 10 Temmuzda yapılacak devlet başkanlığı seçimlerinde yarışacak aday sayısı 10’a çıkarken, Merkez Seçim Komisyonu’nca şimdiye kadar sadece bir adayın kaydı yapıldı. 
     Kırgızistan geçici başsavcısı, milletvekili Azimbek Beknazarov’u, Kırgızistan Demokratik Hareketi de, liderleri Cıpar Cekşeyev’i devlet başkanlığı için aday gösterdi. 
     Bu iki isimle birlikte devlet başkanlığı için aday sayısı ona yükselirken, Merkez Seçim Komisyonu’nda MSK resmen adaylık başvurusu bulunan kişi sayısıysa şimdilik sadece 1. Devrik lider Akayev’in önemli muhaliflerinden Nazaraliyev Tıp Merkezi sahibi Cenişbek Nazaraliyev, devlet başkanlığı adaylığı için MSK’ya şimdiye kadar başvuran ve kaydını yaptıran tek kişi oldu. 
     Başbakan ve geçici devlet başkanı Kurmanbek Bakiyev, Ar Namıs Partisi lideri Feliks Kulov, Sosyal Demokrat Parti lideri Almaz Atambayev, milletvekili Bayaman Erkinbayev, politikacı Apas Cumabekov, eski Çevre ve Acil Durumlar Bakanı Temirbek Akmataliyev, devlet başkanlığı seçimlerinde aday olacaklarını resmen açıklamışlardı. 
     Meclis Başkanı Ömürbek Tekebayev, devlet başkanlığı için adaylığını ilk açıklayan isimlerden biriydi, ancak şu anda kesin kararını vermiş değil. Eski başbakan yardımcılarından Coomart Otorbayev’in de "Menin Ölköm Benim Ülkem" Partisi tarafından gelecek günlerde adaylığının açıklanması bekleniyor. 
     
</TEXT>
</DOC>
