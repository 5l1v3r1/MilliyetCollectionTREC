<DOC>
<DOCNO> 348293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo19.html </URL>
<DATE> 2005/06/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İstanbulspor'dan iddialı açıklama Bu sezon küme düşen olmayacak 
</HEADLINE>
<TEXT>

     Birinci Süper Futbol Ligi'nden düşen İstanbulspor'un Başkan Vekili Orhan Seyfi Güner, ''Yüzde yüz değil, yüzde bir milyon bu sezon küme düşen olmayacak. Bir şeyler var ki, bu kadar iddialı konuşuyorum'' dedi. 
     Orhan Seyfi Güner, Futbol Extra dergisinin haziran sayısında yer alan röportajında önemli açıklamalarda bulundu. 
     Ligden düştüklerine inanmadığını belirten Güner, ''Düşürüldük'' demek istemelerine karşın bunun da ispatının kolay olmadığını belirterek, ''Bu konuda yok mu sunacağımız şeyler, var tabii ki... Bu takım daha düşmedi, kesinlikle düşmeyecek de... Bunu hukuka inanarak söylüyorum. Bu lig tescil edilemez. Bakın yüzde yüz demiyorum, yüzde bir milyon sonuç bu şekilde olacaktır. Bir şeyler var ki, bu kadar iddialı konuşuyorum. Çünkü bu sene ligin tescil edilmemesi gerekiyor'' dedi. 
     Ortada mevcut bir yargı kararı bulunduğuna dikkat çeken Güner, şöyle devam etti 
     ''Bu yargı kararı diyor ki, 'Ben genel kurul kararını iptal ettim.' Yani seçilmiş MHK'nın seçimini iptal ettim. Yargıtay da bunu onaylıyor. Sonra ne yapılıyor, yeni kanun çıkartılıyor. Hukukun ana prensibidir, yargı kararları işlevsiz kılınamaz. Peki eski MHK ne oldu, eski MHK'nın yaptığı işler ve işlemler ne oldu Dayanaklarımızdan biri bu. Bir diğeri, eski MHK hakkında verilen bir yargı kararı var. Bu yargı kararı Yargıtay tarafından 30 Nisan'da Futbol Federasyonu'na tebliğ ediliyor. Futbol Federasyonu bu durumda beklemeden hemen genel kurul kararı alarak yeni MHK'nın seçilmesini sağlamalıydı. Ancak bunu yapmayarak 5 Mayıs'a kadar yeni kanunu bekledi. Bu da hukuka aykırı.'' 
     
     ''MAÇLARA İTİRAZİ KAYITLA ÇIKTIK'' 
     Orhan Seyfi Güner, 3 Mayıs'ta federasyona bir ihtarname çektiklerini ve liglerden düşme uygulamasının 2004-2005 sezonu için kaldırılmasını, aksi takdirde hem ulusal, hem de uluslararası hukukta yargıya başvuracaklarını bildirdiklerini anlatırken, Sakaryaspor maçından itibaren de karşılaşmalara itirazi kayıtla çıktıklarını söyledi. 
     Maça çıkmadan önce federasyon temsilcisine, federasyona hitaben bir dilekçe yazıp verdiklerini dile getiren Güner, ''Trabzonspor maçından önce de liglerin tescil edilmemesine ilişkin Asliye Hukuk Mahkemesi'ne dava açtık. Liglerin tescili lig bitiminden sonra 1-2 hafta içinde oluyor. Mahkemeden bu nedenle ihtiyati tedbir talebinde de bulunduk. Çünkü ortada hem açıkça bir hukuka aykırılık, hem de telafisi imkansız zararlara yol açabilecek acil bir durum var. Biz öncelikle Türk hukuku içerisinde hakkımızı arayacağız. Olmadığı takdirde bu işi Avrupa İnsan Hakları Mahkemesi'ne, FIFA'ya, uluslararası spor mahkemelerine götüreceğiz'' diye konuştu. 
     
     ''BİZDEN KORKULMASAYDI BU HALLERE DÜŞMEZDİK'' 
     Kirlenmiş olduğu herkes tarafından söylenen bir camianın içinde devletin tertemiz bir kurumunun bulunmasının, birilerini ürkütmüş olabileceğini iddia eden Güner, ''Devletin çok içinde olmasının istenilmediği bir alan bu. Evet ama TMSF'nin durumu burada çok farklı. Birileri kalkıp 'Geriye doğru vergi incelemeleri yapılacaksa federasyona anahtarı bırakırız' dedi. Birilerini rahatsız ettiğimiz düşüncesi her zaman zihnimizin bir köşesinde'' şeklinde konuştu. 
     Güner, İstanbulspor'da geriye dönük yolsuzlukları araştırdıklarını ve vergilendirilmemiş kayıt dışı kazançlar tespit ettiklerine değinerek, sözlerin şöyle tamamladı 
     ''Şu ana kadar savcılığa 5 ayrı suç duyurusunda bulunduk. Petkov'un transferi, Mehmet Yozgatlı'nın transferi, kayıt dışı bilançoda görünen para ve para hareketleri var. Biz eski yönetim hakkında suç duyurusunda bulunduk. Türk futbolunda halının altına süpürülmüş çok şey var. TMSF olarak bizim İstanbulspor olayını araştırma yükümlülüklerimiz var. Kanunun bize verdiği bir görev bu. Bununla ilgili çalışmalar yapıyoruz ve yapmaya devam edeceğiz. Şu anda geriye dönük olarak araştırmalarımız sürüyor. Biz sadece 2003 ve 2004 yılına dair kayıtları inceleyebildik. 2000, 2001, 2002 kayıtları gelirler kontrolörlüğündeydi. Bunları da istedik onlardan, geldi, şimdi onları da araştırıyoruz. Orada da bulduğumuz bütün hukuksuz durumları yine ortaya çıkartacağız. Denetçi arkadaşlar inceliyor, bazı saptamalar var.'' 
     
     ''FEDERASYON BİZİ TEHDİT EDİYOR'' 
     Orhan Seyfi Güner ayrıca, A.A. muhabirine yaptığı açıklamada, Futbol Federasyonu'nun kendilerini tehdit ettiğini ileri sürdü. 
     Asliye Hukuk Mahkemesi'ne açtıkları davayı geri çekmemeleri durumunda İstanbulspor'un tescilini iptal etme tehdidinde bulunulduğunu savunan Güner, ''Bu İstanbulspor'a bir muhtıradır. Şu an resmi yazısı elimize gelmedi ama medyaya yansıdı. Kısa bir süre içinde bizim de elimize ulaşır. Çünkü önce basına sızdırıp, sonra bize gönderiyorlar. Tehditkar ifadeler söz konusu. Yani İstanbulspor'u tamamen silmenin peşindeler. Ben eğer hakkımı normal yollardan alamıyorsam, adli yargıya gitmemden daha doğal ne olabilir Bize başka çare bırakmadılar'' dedi. 
     
</TEXT>
</DOC>
