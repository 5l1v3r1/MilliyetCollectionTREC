<DOC>
<DOCNO> 316995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonspo27.html </URL>
<DATE> 2005/02/20/ </DATE>
<TIME> 22.29 </TIME>
<AUTHOR>  </AUTHOR>
<HEADLINE>
Daum "Bu skor, Perşembe günü için az da olsa moraldir" 
</HEADLINE>
<TEXT>

     Fenerbahçe Teknik Direktörü Christoph Daum, Kayserispor karşısında aldıkları farklı galibiyetin, UEFA 3. tur rövanşında Real Zaragoza ile yapacakları maç öncesi kendileri için az da olsa bir moral olduğunu söyledi. 
     Daum, maçtan sonra düzenlediği basın toplantısında, takımının sahada daha fazlasını verecek güçte olduğuna inandığını vurgulayarak, ''Sahamızda yaptığımız son maçtan sonra, bugün oyun anlayışı ve skor olarak verdiğimiz doğru yanıttır. Bu skor perşembe öncesi az da olsa moraldir. Daha fazlasını verecek güçte olduğumuza inanıyorum. Real Zaragoza'ya burada farklı bir şekilde oynama imkanı verdik'' diye konuştu. 
     Her şeye rağmen Kayserispor maçının zor geçtiğini kaydeden Daum, şunları söyledi 
     ''Maç zor başladı. İlk gol rakibin kalecisinin bir hediyesi oldu. Ümit'i tebrik etmek istiyorum, çünkü o pozisyonda kaleyi bulan bir şut attı. Ümit'i orta alana almamız o bölgede top kontrolünü daha fazla elimizde tutmak anlamında iyi oldu. Ümit, attığı ilk golle maçın kilidini çözdü. Alex'in golünde verdiği pasla da takımı galibiyete doğru taşımasını bildi.'' 
     
     ''OYUN DİSİPLİNİNDEN KOPMADIK'' 
     Alman teknik adam, fark açılmasına rağmen futbolcularının oyun disiplininden kopmadan mücadele etmesinin kendisi için önemli bir nokta olduğunu ifade ederek, şöyle devam etti 
     ''Bu da morallerin ve takımdaki uyumun iyi olduğunu gösteriyor. Her ne kadar yenildiğimiz Real Zaragoza maçından sonra tekrar başa döndük gibi görünse de, takım her geçen gün gelişme kaydediyor. Tabii ki geliştirmemiz gereken noktalar var. Takımım dürüstçe arzu ve isteğini ortaya koyuyor. Bunun üzerine kaliteyi de eklersek, sadece ulusal alanda değil, uluslararası alanda da başarılı olacağımıza inanıyorum.'' Daum, Kayserispor maçında mücadele eden futbolcuların, galibiyeti Selçuk'a hediye ettiklerini ve maçın bir bölümünde futbolcularının, kendisinden Selçuk'u oyuna sokmasını istediklerini anlatarak, ''Ancak ben bunu gerekli görmedim. Bir maç önce gösterilen tepki sadece Selçuk'a değil, bence bütün takımaydı. Bu durum teknik adam olarak beni mutlu ediyor. Takımım birlik ve beraberliğini ortaya koyuyor'' dedi. 
     Luciano'nun dünkü antrenmanda sakatlandığını hatırlatan Daum, Brezilyalı futbolcuyu yoğun bir tedavinin ardından iyi bir bandajla Real Zaragoza maçında oynatabileceklerini söyledi. 
     
     ''VAN HOOIJDONK İLE YARIN GÖRÜŞECEĞİM'' 
     Daum, Hooijdonk'un maç kadrosuna alınmamasıyla ilgili bir soru üzerine de bu futbolcuyla yarın bir görüşme yapacağını belirterek, ''Van Hooijdonk ile mutabık kaldığımız bir konu vardı. Kendisini tekrar mücadele etmeye hazır hissettiği an bana haber verecek. Takımdan uzak kaldığı dönemle, tekrar çalışmalara başladığı dönem arasında fark var. Yarın kendisiyle görüşüp, ne zaman oynayabileceği konusunda bilgi verebilirim'' şeklinde konuştu. 
     Alman çalıştırıcı, bir başka soru üzerine de Anelka'nın yaşadığı durumu Alex'in ilk günlerine benzettiğini ifade ederek, Fransız futbolcunun zamana ihtiyacı olduğu düşüncesini yineledi. 
     Christoph Daum, ''Alex ilk geldiği günlerde kafalarda soru işaretleri vardı. Ancak takıma uyum sağladı ve şimdi en önemli oyuncularımızdan birisi. Anelka'nın da zamana ihtiyacı var. Maçlarda kader belirleyici hareketleri yapacağına inancım tam'' diye konuştu. 
     
     ''BAŞKAN YILDIRIM'DAN DESTEK GÖRDÜM'' 
     Fenerbahçe Teknik Direktörü, düş kırıklığı yaşadığı dönemlerde kendisini öncelikle hayat arkadaşı Angelica'nın motive ettiğini, ikinci büyük desteği de Fenerbahçe Kulübü Başkanı Aziz Yıldırım'ın verdiğini belirtti. Daum, Real Zaragoza maçının bitimiyle başkan Yıldırım'ın yanına gelerek, kendisine takımı tekrar ayağa kaldıracak sözler söylediğini vurguladı. 
     Fenerbahçe Kulübü ile uzun vadeli planı olduğunu kaydeden Daum, ''Günlük başarı ve başarısızlıklardan etkilenmeden çalışmalarımı sürdürüyorum. Fenerbahçe, kazanılmış veya kaybedilmiş bir maçtan daha önemlidir'' dedi. 
     Öte yandan Fenerbahçe, Real Zaragoza maçının hazırlıklarını yarın ara vermeden yapacağı antrenmanla sürdürecek. 
     
     KARAMAN ''İLK GOL KIRILMA NOKTASI OLDU'' 
     Kayserispor Teknik Direktörü Hikmet Karaman, Fenerbahçe karşısında yedikleri ilk golün takımı için kırılma noktası olduğunu söyledi. 
     Karaman, ''7 gol yemiş bir takımın teknik direktörü olarak bu toplantıya gelmek istemezdim'' diye başladığı maç değerlendirmesinde şunları söyledi 
     ''1-0'a kadar iyi oynadık. Gol yapacak pozisyonlarımız vardı. Yediğimiz gol bireysel bir hatadır. Belki de kırılma noktamız oldu. Daha sonra oyun disiplinini bozduk. Kalecimiz atmosferden etkilendi ya da gününde değildi. Ancak bir oyuncunun hatasını diğerleri kapatmalıydı. Bu maçı unutmak istiyoruz. Önümüze bakıp bu maçtan ders çıkartmak zorundayız.'' 
     
</TEXT>
</DOC>
