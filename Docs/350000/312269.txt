<DOC>
<DOCNO> 312269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yazar/guclu.html </URL>
<DATE> 2005/02/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Okul binaları nasıl olmalı 
</HEADLINE>
<TEXT>


Milli Eğitim Bakanı Çelik, proje fabrikatörü gibi. Sürekli proje üretiyor. Son bombası, yeni okul binaları. İçerikle ilgili o kadar proje üretip de dış görünüşü unutmak, elbette olmazdı. O da gereğini yerine getirdi. Okul binaları artık Anadolu medeniyetlerinin izlerini taşıyacakmış. Yani Hitit, Selçuk, Osmanlı mimari tarzında olacakmış. Bu mantıkla İstanbul için Roma ve Bizans mimarisi de düşünülebilir... 
MHP'li koalisyonlar döneminde de dönemin Sağlık Bakanı, hastaneler için aynı öngörü de bulunmuştu. O gerçekleştiremedi. Bakalım Çelik, bu isteğine nail olabilecek mi .. 
Okul mimarisinin değişmesine eminim kimse karşı çıkmaz. Öylesine itici ve öylesine kullanışsızlar ki bu konuda mutlaka bir şey yapılması gerekiyor. 
Ama Sayın Bakan, okulların dış görünüşleriyle birlikte, fiziki dayanıklılarıyla da ilgilenseydi, çok daha mutlu olurduk. 
Türkiye bir deprem bölgesi ve olası bir depremde neredeyse tüm okullarımız risk altında. Bugüne kadar yaşadığımız depremlerde en fazla zarar gören binaların okul ve hastaneler olması tesadüf değil. İşte bu yüzden dış görünüşü kadar, sağlamlığı da çok önemli. 
Okulların gerek renk gerek kullanım açısından çok sevimsiz olduklarını biliyoruz. Yazın sıcaktan, kışın soğuktan durulmuyor. Aydınlatma da her zaman için sorun. Pek çoğuna okul demek mümkün değil... 
Şu an için 60 bin civarında okul var. İçlerinde olası bir depremde çok büyük zarar görecek olanlar da bulunuyor. Gönül isterdi ki Milli Eğitim Bakanı Çelik'le birlikte bu projenin tanıtımına katılan diğer bakanlar, bu konuyu da masaya yatırsınlar. Ama nerede... 
Varsa yoksa hep popülizm. Gerisi hik ye... 
Okul mimarisi, gelişmiş ülkelerde önemli bir meslek dalı. Öyle her önüne gelen okul binası tasarlayamaz. Yapımını gerçekleştiremez. O konuda uzmanlaşmış olması gerekir. Sadece iyi bir mimar olması da yetmez. Çocukları ve gençleri tanıması, eğitimi iyi bilmesi, o okulun çarklarının ileri de nasıl döneceğini iyi araştırmış olması istenir. 

Otoparkları da olsun 
Türkiye'de öyle okullar ve üniversite kampusları var ki kışın nasıl ısıtılacağı hiç düşünülmemiş. Görsel olarak dışardan bakıldığında eh işte. Ama kullanım açısından sıfırlar. Umarız yeni tasarlanan Osmanlı, Hitit, Selçuklu tarzı binalar da öyle olmaz. 
Belki fantezi gibi gelecek ama öğretim kurumlarının en önemli sorunlarından biri de otopark. Sabah ve akşamları özellikle büyük kentlerde okulların önü ana baba günü. Servis araçları yüzünden saatlerce trafik kilitleniyor. 
Üniversite kampuslarında da durum farklı değil. Her şey akla geliyor ama otopark düşünülmüyor. Hafta başında İÜ Tıp ve Diş Hekimliği Fakültesi'nin bulunduğu Çapa Kampusu'na gittim. Arabayı bırakmak için 45 dakika deli gibi dolaştım. Kesinlikle yer bulmak mümkün değil. Sağlam gitseniz hasta çıkarsınız. Yanınızda bir de hasta varsa yandınız. Ne onu bırakabiliyorsunuz ne de arabayı. Günde 100 bin kişi gelip gidiyormuş ve böyle bir yerde doğru düzgün park yeri yok 
İstanbul Üniversitesi'nin yeni Rektörü Mesut Parlak, yakından bildiği bu sorunu umarız bir an önce çözer. Çünkü öğretim üyelerinden ziyaretçilere kadar hemen herkesi canından bezdirmiş. 
Özetin özeti Okul binaları elbette değişsin. Ama bu değişim, dış görünüşle sınırlı kalmamalı. 



</TEXT>
</DOC>
