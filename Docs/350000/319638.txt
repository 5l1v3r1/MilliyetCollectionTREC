<DOC>
<DOCNO> 319638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy18.html </URL>
<DATE> 2005/03/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ankara Üniversitesi'nde Çelik'e protesto .. 
</HEADLINE>
<TEXT>

     ANKARA Milliyet 

Milli Eğitim Bakanı Hüseyin Çelik, Ankara Üniversitesi Eğitim Bilimleri Fakültesi'nde düzenlenen "Öğretmen Yetiştirmede Kalite Sorunları" konulu sempozyumda öğrenciler tarafından protesto edildi. Bina dışına çıkarılan öğrencileri, kartopu eyleminden dekan yardımcısı Cem Babaoğlu vazgeçirdi. Çelik de öğrencilere alkışla karşılık verdi. 
     Çelik, sempozyumda konuşurken 2 kız öğrenci, "Çelik defol. F tipi üniversitesi istemiyoruz" diye slogan attı. Çelik de "Alıştık artık bunlara" karşılığını verdi. 10 dakika sonra başka bir öğrenci grubu da, "Çelik üniversitemizden defol" sloganları atmaya başladı. Çelik de Ankara Üniversitesi Rektörü Prof. Dr. Nusret Aras'a, "Yükseköğretimin yetiştirdiği öğrencileri görüyorsunuz değil mi" diye tepki gösterdi. 
     Bunun üzerine protokol sırasında oturan Ankara Üniversitesi Rektörü Prof. Dr. Nusret Aras ayağa kalkıp eylemci öğrencilere alkışla karşılık verdi ve salonda bulunan öğretim üyelerinden ve diğer konuklardan da alkışla tepki göstermelerini istedi. Bunun üzerine salonda bulunanlar alkış başlattı. Öğrenciler bir süre daha slogan attıktan sonra dışarı çıkarıldı. 
     Öğrencilerin dışarı çıkmasının ardından programın sunucusu kapıların kapatılmasını istedi ve Çelik konuşmasına devam etti. 
     
     KARTOPU EYLEMİ YAPACAKLARDI 

     Güvenlik görevlilerince bina dışına çıkarılan öğrenciler, bu kez ellerinde kartoplarıyla bakanı beklemeye başladı. Eğitim Bilimleri Fakültesi Dekan Yardımcısı Babaoğlu, öğrencilerle konuşarak "kartopu eyleminden" vazgeçirdi. Çelik de tepkisini çıkışta öğrencileri alkışlayarak gösterdi. 
     
     
     ÖĞRENCİ 16'DAN 7'Yİ ÇIKARAMIYOR 

     Sempozyumun açılışında konuşan Ankara Üniversitesi Rektörü Prof. Dr. Nusret Aras, eğitimle ilgili sorunlara ne kadar önem verilirse o kadar ilerleme sağlanacağını kaydetti. 
     Aras, şunları kaydetti 
     ''Bir gün bir yüksekokul müdürü bana şöyle bir anekdot anlattı. Bir öğrenci sınavına itiraz ediyor ve hocasıyla birlikte kağıdını inceliyorlar. Öğrenci 16'dan 7'yi şöyle çıkarmış 6'dan 7'i çıkmaz, 1'i 6'ya veririm 7 olur, 7'den 7 çıkarsa sıfır kalır. Bu, ortaöğretimdeki kaliteyi ortaya koyar. Üniversiteye dört işlem bilmeden geliniyor denilmesi doğru...'' 
     
     BAKAN ÇELİK'İN KONUŞMASI 

     Milli Eğitim Bakanı Çelik de Yüce Önder Atatürk'ün eğitime ve öğretmenlere verdiği önemi dile getiren sözlerini anımsattı. Türkiye'de 20 milyona yakın öğrenci bulunduğuna işaret eden Çelik, bu genç nüfusun önemli bir avantaj olduğunu, ancak eğitilmedikleri taktirde dezavantaja dönüşeceğini vurguladı. 
     Hüseyin Hüsnü Tekışık'ın konuşmasına değinen Çelik, ''hayvan eğitimine daha çok değer verildiği sözlerine katılmadığını'' söyledi. Çelik, şunları kaydetti 
     ''İyileştirmeler yapılması gerekiyor ama veteriner fakülteleri ile tıp fakültelerinin karşılaştırılması gerekir eğitim fakültelerinin değil. Böyle bir kıyaslamanın insan sağlığı ile hayvan sağlığı arasında yapılması daha doğru. Bu tür karşılaştırmalar toplumda çok ciddi demoralizasyon yaratıyor.'' 
     
     ''HALAY ÇEKMEK ZORUNDAYIZ'' 

     Kurumlar arasında ilişkileri ''zeybek oyununa'' benzeten Çelik, ''Zeybekler birlikte oynar ama birinin eli diğerine değmez. Biz artık halay çekmek zorundayız'' diye konuştu. 
     Hüseyin Çelik, Rektör Aras'ın ortaöğretimde sorun bulunduğu yönündeki sözlerine ve anlattığı olaya değinerek, ''O öğrenciyi de yükseköğretimden mezun olan öğretmen yetiştirmiş'' dedi. 
     Çelik, öğretmenleri ''yarı fiyatına bilgisayar sahibi yapma'' konusunda yürütülen projeye de değinerek, satış işlemlerinin bu ay içinde başlayacağını bildirdi. 
     

     
</TEXT>
</DOC>
