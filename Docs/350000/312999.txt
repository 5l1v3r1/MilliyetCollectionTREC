<DOC>
<DOCNO> 312999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/guncel/gun02.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hac dönüşü VIP ısrarı kızdırdı... 
</HEADLINE>
<TEXT>


ABDULLAH KARAKUŞ Ankara 

Hac için kutsal topraklara giden AKP milletvekilleri ile vatandaşlar arasında sıra ve valiz kavgası yaşandı. "Hacda protokol mu olur " tepkisine rağmen vatandaşlardan önce uçağa binen milletvekilleri, valizlerine de VIP etiketi yapıştırttı. 
Hacı olan AKP Aydın Milletvekili Semiha Öyüş, Ankara Milletvekili Remziye Öztoprak, Balıkesir Milletvekili Ali Osman Sali ve Sivas Milletvekili Selami Uzun'un da aralarında bulunduğu 13 milletvekili ile aileleri, perşembe akşamı Medine Havaalanı'na geldi. Milletvekilleri sıraya girmeyerek VIP uygulaması istedi ve sıra beklemeden uçağa bindirildi. 
Vatandaşlar, durumu alkışla protesto etti. Uçak Ankara'ya indiğinde bu kez valizler nedeniyle tartışma çıktı. Vatandaşlar, "VIP valizlerinizi alsanız da, sıra bize gelse" diye milletvekillerine laf attı. Ali Osman Sali, uygulamanın normal olduğunu kaydederken, Öyüş "Neden böyle davrandılar bilmiyorum. Ben kurada çıkarak hacca gittim" diye konuştu. 


</TEXT>
</DOC>
