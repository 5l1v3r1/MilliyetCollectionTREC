<DOC>
<DOCNO> 331644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/spor/axspo03.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim gidecekmiş 
</HEADLINE>
<TEXT>


Galatasaray'ın hocası, gönderileceği yolundaki söylentilere kulak tıkadı, gelecek sezonun çalışmalarına başladı. Hagi, Dış İlişkiler Sorumlusu Turgay Vardar ile yardımcısı Giovanni'yi kamp yeri bakmaya yolladı 

ERHAN TELLİ 


Galatasaray'da göreve geldiği günden beri yaptığı açıklamalarla olay yaratan, gerek tavırları, gerekse sergilediği davranışlarla birçok kez "gönderilecek" dedikoduları ile karşı karşıya kalan Gheorghe Hagi, gelecek yıl için hazırlıklarına şimdiden başladı. Sarı - Kırmızılı kulüple bir yıllık daha mukavelesi bulunan ve çalışmalarını buna göre sürdüren Hagi'nin, Trabzonspor maçı öncesinde Dış İlişkiler Sorumlusu Turgay Vardar ile yardımcılarından İtalyan kondisyoner Giovanni'yi Hollanda'ya göndererek, "Bana kamp yeri bakın" dediği öğrenildi. 

Florya'dan çıkmıyor 
Hagi'nin yardımcılarıyla yaptığı toplantıda, 2005 - 2006 sezonunun hazırlık programlarını planladığı ve Şampiyonlar Ligi için kolları sıvadığı belirtildi. Takımına yapılacak transferlerden, antrenman programına kadar her şeyin üzerinde titizlikle duran Hagi'nin, Florya'dan çıkmadığı bildirildi. 
Hagi'nin takımla ilgili olarak yönetime detaylı bir rapor hazırladığı da iddia edildi. 

Ribery için umut ışığı 

Galatasaray, Trabzonspor ile oynayacağı kritik maçın hazırlıklarını dün basına kapalı yaptığı tek antrenmanla sürdürdü. Antrenmana ayak bileğinden sakatlanan Franck Ribery katılmadı. Kulüp doktoru Murat Çevik, Fransız yıldızın tedavisini yoğun bir şekilde sürdürdüklerini belirterek, "Son dakikaya kadar oynaması için gereken her şeyi yapacağız. Zor gibi gözükse de şansımızı deneyeceğiz" dedi. Bu arada Hagi, son çalışmada Ribery'nin yerinde Hasan Şaş ile Sabri'yi denedi. Rumen hocanın, ilk tercihinin Hasan Şaş olması bekleniyor. 

Canaydın'ın tek hayali 

Başkan Özhan Canaydın, eşi Asuman Canaydın ile birlikte Gebze Galatasaraylılar Derneği'nin açılışına katıldı. Canaydın, açılış sonrasında yaptığı konuşmada, "Trabzonspor'u yenip, kalan maçlarımızı da kazanarak 100. yılda şampiyon olacağız" dedi. Galatasaray Başkanı, Çarşamba günü de Brüksel'e gidip, Eurocard alan 500 üyeyle buluşacağını açıkladı. Bu arada Bülent Korkmaz, Hasan Kabze, Sabri ve Uğur dün CNR'daki Kırtasiye Fuarı'na katıldı. 

Yönetimden ödeme jesti 

Galatasaray Yönetimi, Trabzonspor maçı öncesinde futbolcuların motivasyonunu yükseltebilmek amacıyla alacakların bir kısmını ödedi. Sarı - Kırmızılılar, dün yaklaşık 5 milyon dolara yakın bir parayı futbolcuların hesaplarına yatırdı. Diğer alacakların da çarşamba günü ödenmesi için çalışmaların sürdüğü bildirildi. Futbol Şube Sorumlusu Fatih Gökşen, Trabzonspor engelini aşıp, hedefe yürümek istediklerini dile getirdi. 


</TEXT>
</DOC>
