<DOC>
<DOCNO> 307003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur23.html </URL>
<DATE> 2005/01/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yaklaşık 2 ton at eti ile kesilmek üzere bekletilen 8 at ele geçirildi 
</HEADLINE>
<TEXT>

     Adana'da düzenlenen operasyonda, yaklaşık 2 ton at eti ile kesilmek üzere bekletilen 8 at ele geçirildi. Olayla ilgili 3 kişi tutuklandı. 
     Merkez İlçe Seyhan Jandarma Komutanlığı yetkililerinden alınan bilgiye göre, Akkapı Mahallesi'nde, şüphe üzerine, 01 FL 349 plakalı kamyoneti durduran görevliler, kamyonette at başları, kemikleri, derisi ve etleriyle karşılaştı. 
     Operasyonu genişleten güvenlik görevlileri, atların kesildiği eski bir eve operasyon düzenledi. Burada 8 at ile 12 atın kesilerek poşetlere konulmuş etleri, bıçak ve diğer kesici aletler ele geçirildi. 
     Olayla ilgili olarak gözaltına alınan Salih Tozman 26 , Turgut Bektaşen 24 ile Ahmet Karadeniz 27 , sorgularının ardından sevk edildikleri nöbetçi mahkemece tutuklandı. 
     Olayla ilgisi bulunduğu belirlenen firari 1 kişinin yakalanmasına çalışıldığı, ele geçirilen yaklaşık 2 ton at etinin Sofulu Beldesi'ndeki çöplükte, Seyhan Belediyesi zabıta ekiplerince imha edildiği belirtildi. 
     Seyhan Belediye Başkanı Azim Öztürk, yaptığı açıklamada, insan sağlığının her şeyden önemli ve öncelikli olduğunu ifade etti. 
     Kurban Bayramı öncesinde kaçak at eti kesimiyle ilgili ihbarların değerlendirildiğini belirten Öztürk, ''Zabıta ekiplerimiz, 24 saat görevlerinin başındadır ve bu tip olumsuzlukları ortadan kaldırmak için yoğun şekilde çalışmaktadır'' dedi. 
     Belediye Zabıta Müdürü Mustafa Çay ise 6 aylık dönem içinde Akkapı Mahallesi'nde ikinci kez kaçak at kesimi tespit edildiğini belirtti. 
     Çay, polis ve jandarma yetkilileriyle birlikte gerçekleştirilen daha önceki operasyonda da yaklaşık 4 ton at eti ele geçirdiklerini kaydetti. 
     
</TEXT>
</DOC>
