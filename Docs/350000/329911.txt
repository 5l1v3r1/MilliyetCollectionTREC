<DOC>
<DOCNO> 329911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonspo06.html </URL>
<DATE> 2005/04/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
NBA'de Pistons ve Mavericks de Play-off'u garantiledi... 
</HEADLINE>
<TEXT>

     ABD Profesyonel Basketbol Ligi'ne, TSİ bu sabaha karşı yapılan 5 maçla devam edildi. 
     Play-off'u garantileyen takımlardan San Antonio Spurs, sahasında Los Angeles Lakers'ı 95-94 yendi. 
     Brent Barry, 20 sayı ve 5 ribaunt, Tony Parker da 17 sayı, 6 ribaunt ve 9 asistle takımlarına galibiyeti getiren isimler oldular. 
     Son 11 maçının 10'unda ve deplasmanda üst üste 7. kez yenilen Lakers'da ise Caron Butler'ın 27 sayı ve 6 ribauntu ile Kobe Bryant'nın 15 sayı, 8 ribaunt ve 6 asisti, yenilgiyi engellemek için yeterli olmadı. 
     Ligde bir sayı farkla biten diğer maçta Orlando Magic, deplasmanda New Jersey Nets'i 103-102 yendi. 
     Magic'de, Steve Francis, 33 sayı, 7 ribaunt ve 5 asistlik performansıyla hem maçın en skorer ismi oldu hem de takımını galibiyete taşıdı. 
     Yıldız oyuncuları Grant Hill ve Jameer Nelson'un sakatlıklar nedeniyle forma giyemediği Magic, son 14 maçının 11'ini kaybetti. 
     Buna rağmen play-off yarışında New Jersey Nets'i yenerek sıralamada bu takımın bir basamak üstüne çıkan Orlando Magic, Philedelphia 76ers'a olan yakın takibini de sürdürüyor. 
     Nets'de ise kariyerinin en yüksek sayısına ulaşan ve 28 sayı, 11 ribauntla double-double yapan çaylak oyuncu Nenad Krstic'in, 20 sayı ve 11 ribauntla double-double yapan Jason Kidd'in, 21 sayıyla da Vince Carter'ın çabaları yeterli olmadı. 
     Bu arada, 45 galibiyetle Detroit Pistons ve 49 galibiyetle Dallas Mavericks de play-off'u garantileyen takımlar arasına girmeyi başardılar. 
     Diğer karşılaşmalarda Miami Heat, New Orleans Hornets'ı 111-99, Chicago Bulls, Charlotte Bobcats'i 112-97, Denver Nuggets da Portland Trail Blazers'ı 103-97 yendi. 
     Lige, TSİ yarın sabaha karşı yapılacak 10 maçla devam edilecek. 
     
</TEXT>
</DOC>
