<DOC>
<DOCNO> 340479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo03.html </URL>
<DATE> 2005/05/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
The Independent UEFA'daki en 'güvenlikli' final İstanbul'da... 
</HEADLINE>
<TEXT>

     İngiltere'nin saygın gazetelerinden The Independent, 25 Mayıs'ta İstanbul'da oynanacak Şampiyonlar Ligi Finali için UEFA tarihinin en kapsamlı güvenlik önlemleri alınacağını yazdı. Gazete, İstanbul'a gelecek Liverpool ve Milan taraftarlarının birbirlerinden mümkün olduğunca uzak tutulacağına dikkat çekti. Sam Wallece imzasıyla çıkan habere göre, UEFA, Liverpool'un 25 Mayıs'ta İstanbul'da Milan'la oynayacağı Şampiyonlar Ligi final karşılaşması için kupanın 49 yıllık tarihinin en kapsamlı güvenlik operasyonunu başlattı. 
     Liverpool'a 20 bin bilet ayrılmasına rağmen bundan çok daha fazla İngiliz taraftarın İstanbul'a gelmesi beklenirken, Nisan 2000 tarihinde Taksim'de iki Leeds taraftarının öldürülmesinin hafızalardaki yerini koruması nedeniyle yetkililer rakip takımların taraftarlarını karşılaştırmamanın planlarını yapıyor. UEFA yetkilileri Liverpool ve Milan arasında daha önce tatsız olayların yaşanmamış olduğuna dikkat çekse de tedbiri elden bırakmayarak güvenlik önlemlerini sıkı tutmaktan yana olduklarını belirtiyor. 
     
     Leeds maçı unutulmadı 
     Çoğunluğu maçın oynanacağı gün İstanbul'a gelecek olan iki takım taraftarlarının ayrı havaalanlarına indirilecekleri ve birbirlerinden mümkün olduğunca uzak tutulacağı belirtildi. İstanbul'un final maçı için yeterli kapasitesi olduğunu vurgulayan UEFA sözcüsü William Gaillard, alınan güvenlik önlemlerinin UEFA'nın kulüp karşılaşmalarında bugüne kadar aldığı en kapsamlı önlemler olduğunu dile getirdi. 
     Muhtemel olayları önlemek için havaalanından direkt olarak şehir merkezi dışındaki konaklama tesislerine götürülecek taraftarlardan biletleri bulunanların otobüslerle stadyuma taşınacağını açıklayan Gaillard, "Önlemler, 2000 yılında Leeds taraftarlarının karıştığı olaylar ışığında alınıyor. Finalde bir İngiliz takımının olması nedeniyle ek güvenlik önlemleri alındı. Her iki takımın taraftarları için ayrı havaalanları hazırlandı. Taraftarlar yiyecek, içecek ve eğlence için de farklı yerlere götürülecekler. Stadyumun şehir merkezinde olmaması avantaj. Ayrıca bileti olan taraftarlar için otobüsler ayarlandı. Taraftarların birbirleriyle ve Türklerle asgari teması olacak" dedi. 
     
</TEXT>
</DOC>
