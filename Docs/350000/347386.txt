<DOC>
<DOCNO> 347386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/yazar/asik.html </URL>
<DATE> 2005/05/31/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Berlin'de bir Türk 
</HEADLINE>
<TEXT>


Geçen cumartesi gecesi Berlin Olimpiyat Stadı'nda Almanya Kupası final maçı oynanıyor... Bayern Münih - Schalke 04 takımları sahada yerlerini alıyor.... Başlama vuruşundan hemen önce Berlin Filarmoni Orkestrası eşliğinde bir genç tenor, Alman ulusal marşını okuyor... On binlerce kişi saygı ile ulusal marşı dinlerken, genç tenorun sesi bütün stadyuma dalga dalga yayılıyor. Maçı Digitürk kanalından izliyoruz... Bizim spikerler o tenaru tanımıyor, tanıtmıyor. 
Berlin stadında Alman milli marşını söyleyen genç adam bir Türk Karlsruhe Devlet Operası sanatçısı Cenk Bıyık'tır... Kadıköylü, kendi halinde öğretmen bir ailenin oğlu olan 27 yaşındaki Cenk, İstanbul Devlet Konservatuvarı'nı bitirdiği 2002 yılında, Siemens'in düzenlediği opera yarışmasında birinci oluyor. Bir yıllık burs kazanıyor. O bursla Karlsruhe Opera Stüdyosu'nda staja başlıyor. Karlsruhe Devlet Operası'nda gece gündüz çalışıyor. Cenk'e hayran kalıyor Almanlar. Opera onunla sözleşme imzalıyor. Geçen yıl Avrupa Kültür Ödülü'ne layık görülüyor. Bu yıl Karlsruhe Devlet Operası'nda 3 oyunda başrolü oynuyor Donizetti'nin Aşk İksiri, Puccini'nin Gianni Schicci ve Çaykovski'nin Yevgene Onegin isimli oyunları... Ve Berlin Olimpiyat Stadı'nda Alman ulusal marşını seslendirmek için de o seçiliyor. Ne onur 
Seninle iftihar ediyoruz Cenk... Daha nice başarılara diyoruz... 

Başbakan Erdoğan türban için, "Zaman her şeye gebe. Sabırlı olmaya mecburuz" demiş. 
Cumhurbaşkanlığı'nın el değiştirmesine şunun şurasında 2 yıl kaldı. 
Haldun Ertem 

Taliban kursları Ülkede 5 bin dolayında resmi Kuran kursu varken kaçak Kuran kurslarına yeşil ışık yakmanın sebebi hikmeti ne olabilir Söylenen 
- Efendim, tarikatlar Diyanet'in Kuran kurslarını beğenmiyor. Çünkü oralarda tarikatçılık öğretilmiyor, Atatürk'ü ve Cumhuriyet'i yerin dibine batıran dersler verilmiyor. Kaçak kurslarda belli ki din adı altında tarikatların uygun bulduğu konular işlenecek. Bu arada Hizbullah, El Kaide gibi örgütler de kurs açıp terörist yetiştirirmiş... Ne gam Memleket Afganistan'a dönecekmiş. Kimin umurunda 

Fransa'daki seçim sonuçlarına göre 
Türkiye, "müzakere sürecini" bitirmeden "tezkere sürecine" girmiş oldu 
Akif Kökçe 

Karakol ifadesi Ekonomist dergisi muhabiri Barış Bekar'ın babası, İkitelli Mehmet Akif Mahallesi'nde alışveriş yaparken 4 milyar lirasını çaldırıyor. Baba oğul mahalle karakoluna gidiyorlar. Olayı anlatıyorlar. Tutanak tutuluyor. Baba oğul eve dönüyor. Evden Ankara'daki hatırlı bir tanıdıklarını arayarak durumu anlatıyorlar. 3 saat sonra Mehmet Akif Karakolu'ndan Barış ve babası aranıyor. Tekrar karakola çağrılıyorlar. Tekrar ifadeleri alınıyor. Bu ne iş Anlaşılıyor ki, ilk başvuruda ifadeleri alınır gibi yapılmış ama alınmamıştır... Böyle bir iş... 

Erdoğan,"Halkın yüzde 99'u Müslüman" demiş. 
Demek ki İslamcı parti, 2 yıldır iktidarda olmasını karşın Müslüman sayısını yüzde bir oranında bile artıramamış 
Süleyman Ekim 

Referandum Efendim, Fransız halkının referandumda "hayır" demesi Türkiye'yi etkilemezmiş 
Bunu söyleyenler ya "Türkiye AB hayaliyle vereceklerini vermeye devam etsin" düşüncesinde olan kişiler.. Ya da çok iyimserler... 
Evet, Fransız halkı Türkiye korkusuyla hayır demiş değil. Ama "hayır" sonucunun sebepleri arasında işsizlik, pahalılık başlarda yer alıyor. Fransız işçisi, Polonya işçisinin gelip işini elinden alacağı korkusu içinde. Bir muslukçu esprisi yayıldı referandum öncesi. Paris'de bir şirket Fransız musluk tamircilerini işten çıkarıp yerlerine Polonyalıları almış. Bu olay genellendi. Dallandı budaklandı. O kadar ki, Polonya Başbakanı işi 
- 2 haftadır evdeki muslukları tamir için adam arıyorum bulamıyorum, yoksa bizim muslukçuların hepsi Fransa'ya mı gitti diye bir espiriye bile döktü. 
Bir de "delocalisation" meselesi var. Yani yer değiştirme. Kimi Fransız patronlar Fransa'daki fabrikalarını kapatıyor, makineleri Madagaskar, Bulgaristan, Romanya gibi diyarlara taşıyor, çünkü oralarda Fransa'nın onda bir fiyatına işçi buluyor... 
Ucuz işçi gelip işimi kapacak korkusu içindeki Fransız halkı, 70 milyonluk mevcuduyla iş arayan Türkiye'den korkmaz mı Bizce Fransa'daki sonuçlar hem müzakere sürecini hem de 10 - 15 yıl sonraki olası referandumu çok etkileyecektir. 



</TEXT>
</DOC>
