<DOC>
<DOCNO> 327725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun19.html </URL>
<DATE> 2005/03/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Patlayıcı yerleştirilmiş bisiklet infilak etti 
</HEADLINE>
<TEXT>

     Irak'ın Necef kenti yakınında bir polis aracının yakınında patlayıcı yerleştirilmiş bir bisikletin infilak etmesi sonucu, 2 Iraklı polisin öldüğü bildirildi. 
     Bir polis sözcüsü, saldırganın, park halindeki bir polis aracının yanına bubi tuzaklı bisikleti bıraktıktan sonra kaçtığını kaydetti. 
     Bu arada, Bağdat-Necef arasındaki anayolu koruyan bir polis aracına düzenlenen silahlı saldırıda da 2 polisin öldüğü, birkaç sivilin yaralandığı açıklandı. Yaralananların sayısı ve durumu hakkında bilgi verilmedi. 
     Şiilerin kutsal kenti Necef çevresinde, birkaç gün sonra yapılacak dini törenler nedeniyle Irak güvenlik güçlerinin sayısı artırılmıştı. 
     Irak'ta direnişçiler, ABD'nin desteğiyle oluşturulan Irak güvenlik güçlerini sık sık hedef alıyor. 
     
     BAĞDAT'TA İKİ AYRI SALDIRI 
     Irak'ın başkenti Bağdat'ta, silahlı kişilerin açtığı ateşte bir polis şefi ile şoförü öldü. 
     Yetkililer, Albay Abdülkerim Abbas'ın Dura mahallesinde işine giderken otomobiline açılan ateşte öldüğünü söylediler. 
     Bağdat'ın Hay El Amil bölgesinde de, bir polis devriyesi yakınında yol kenarına yerleştirilen bir bomba patladı. Saldırıda bir polis öldü, 5 kişi yaralandı. 
     
</TEXT>
</DOC>
