<DOC>
<DOCNO> 329678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonsiy16.html </URL>
<DATE> 2005/04/02/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
Yazıcıoğlu "mevcut iktidarın Türkmenlere yönelik politikası yok" 
</HEADLINE>
<TEXT>

     BBP Genel Başkanı Muhsin Yazıcıoğlu, mevcut iktidarın Türkmenlere yönelik hususi politikası olmadığını savundu. 
     Irak Türkmenleri Kardeşlik ve Kültür Derneği'nce düzenlenen ''Yeni Irak ve Türkmen Politikası'' konulu toplantıda konuşan Yazıcıoğlu, meseleye Irak'ın bütünlüğünü ele alarak bakmanın daha doğru olacağını belirtti. 
     Yazıcıoğlu, ''Mevcut iktidarın dış politikası, Irak'a yönelik, Türkmenlere yönelik hususi politikası yok. Mevcut iktidar dış politikasını ABD'nin, iç hukukunu AB'nin, ekonomisini de IMF'nin emrine vermiştir'' dedi. 
     ABD'nin bölgede koyduğu hedeflerin gereğini yaptığını söyleyen Yazıcıoğlu, bu hedeflerin, İsrail'in güvenliğini teminat altına almak, enerji koridorlarını tutmak, petrol kaynaklarına sahip olmak, geleceğin enerji kaynağı madenlerinin bulunduğu Anadolu'yu kontrolü altında tutmak olduğunu, bunun Büyük Ortadoğu Projesi diye ifade edildiğini kaydetti. 
     Yazıcıoğlu, Türkiye'nin Irak'ta Türkmenleri kendi kimliğini tanıyacak şekilde eğitmesi gerekirken, bunun tam tersine Irak'ın bütünlüğünü bozacak şekilde Irak'ın kuzeyinde yapay peşmerge aşireti devletinin oluşumuna çanak tuttuğunu öne sürdü. 
     
     ''EN BÜYÜK ZARARA TÜRKMENLER UĞRADI'' 
     Irak Türkmenleri Kardeşlik ve Kültür Derneği Başkanı Yaşar Şerif de Osmanlı Devleti'nin yıkılması ve İngiliz kuvvetlerinin Irak'ı ele geçirmesiyle Türkmen halkını yok etmek ve bilhassa Türk dünyasından koparmak için yoğun politikalar başlatıldığını söyledi. 
     Sömürgecilerin sultası altında Türkmen gerçeğinin unutulduğunu ifade eden Şerif, yaşanan gelişmelerin Türkmenlerin Irak'ta 3. sınıf vatandaş olmalarıyla sonuçlandığını, kendi dillerinde eğitimin yasaklandığını, gazete ve dergilerin yayından kaldırıldığını, Baas rejiminin devrilmesiyle de Türkmenlerin siyasal arenada ve örgütlenmelerinde ne denli zayıf kaldığının ortaya çıktığını anlattı. 
     ABD'nin Ortadoğu'da ve dünya genelinde oturtmaya çalıştığı büyük değişim operasyonundan Türkmenlerin büyük zarara uğradığını ifade eden Şerif, Türkmenlerin mevcut gelişmeleri dikkate alarak politikalarını gözden geçirmesi ve örgütsel yapılanmasını güçlendirmesi gerektiğini kaydetti. 
     
</TEXT>
</DOC>
