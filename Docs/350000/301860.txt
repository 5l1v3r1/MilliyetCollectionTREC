<DOC>
<DOCNO> 301860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko12.html </URL>
<DATE> 2004/12/29/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Ücretliler 2006'da 3.3 bin YTL yüzde 8 iade alacak 
</HEADLINE>
<TEXT>

     Ücretliler, 2005 yılında yaptıkları vergi indirimine tabi harcamalarının 3 bin 300 YTL'lik kısmı için yüzde 8 oranında vergi iadesi alacaklar. 
     Bakanlar Kurulu, Gelir Vergisi Yasası'nda yer alan bazı had ve tutarları 2005 yılından geçerli olmak üzere yeniden belirledi. Ücretlilerin, 2005 yılı harcamaları nedeniyle 2006 yılında alacakları vergi indirimine ilişkin tarife yüzde 10 oranında artırılarak yeniden tespit edildi. 
     Buna göre ücretliler 2005 yılı harcamalarının 3 bin 300 YTL'ye kadar olan kısmı için yüzde 8, 3 bin 300-6 bin 600 YTL arasındaki kısmı için yüzde 6 ve 6 bin 600 YTL'nin üzeri için de yüzde 4 oranında vergi iadesi alacaklar. Söz konusu tutarlar 2004 yılı harcamalarını için 2005 yılında yapılacak vergi iadelerinde 3 milyar lira için yüzde 8, 3-6 milyar lira arası için yüzde 6 ve üzeri için de yüzde 4 olarak uygulanacak. Bakanlar Kurulu'nun 1 Ocak 2005'ten itibaren yürürlüğe girmek üzere Resmi Gazete'de yayımlanan kararıyla, ticari ve zirai kazançlarda yatırım indirimi istisnasına ilişkin asgari tutar, 2005 takvim yılında uygulanmak üzere 10 bin YTL olarak belirlendi. 
     Elde edilen kira gelirlerinin vergiden istisna tutulacak kısmı 2005 yılı gelirleri için 2 bin YTL'ye çıkarıldı. Bu tutar 2004 yılı gelirleri için 1 milyar 800 milyon lira olarak uygulandı. Çalışanlara işyeri veya işyeri müştemilatı dışında kalan yerlerde verilen yemek harcamalarının veriden istisna tutulacak kısmı 2005 yılı için 7 milyon liradan 7.50 YTL'ye yükseltildi. Sakatlık indirimi ise 2005 yılında birinci derece sakatlar için 480 YTL, ikinci derece sakatlar için 240 YTL, üçüncü derece sakatlar için de 120 YTL olarak uygulanacak. Birinci derecede sakatlık indiriminden yararlananların 2004 yılındaki aylık kazançlarının 440 milyon, ikinci derecede sakatlar için 210 milyon, üçüncü derecedekiler için de 110 milyon liralık kısmı gelir vergisinden istisna tutulmuştu. 
     Basit usulde vergilendirmede esas alınan tutarlardan, yıllık kira bedeline ilişkin tutar büyükşehir belediyesi bulunan yerler için 3 bin 200 YTL, diğer yerler için de 2 bin 300 YTL olarak belirlendi. Ayrıca, basit usulde vergilendirmede esas alınan yıllık alım tutarına ilişin had 47 bin YTL, yıllık satış tutan 66 bin YTL olarak uygulanacak. Değer artışı kazançlarına ilişkin istisna tutarı ise 2005 takvim yılı gelirleri için 13 bin YTL olarak uygulanacak. 
     Aynı şekilde arızi kazançlara ilişkin istisna tuturı da yine 13 bin YTL olarak belirlendi. Kaynağında stopaja tabi tutulmayan ve vergi istisnası bulunmayan menkul ve gayrimenkul sermaye gelilerine ilişkin beyanname verme sınırı ise 2005 gelirleri için 800 YTL olarak uygulanacak. 

     
</TEXT>
</DOC>
