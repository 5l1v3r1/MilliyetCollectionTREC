<DOC>
<DOCNO> 310630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/guncel/agun.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp bebek ile kuma gidecek 
</HEADLINE>
<TEXT>


Tüp bebek tedavisinin devlet tarafından karşılanmasında, çocuğu olmadığı için kuma korkusu yaşayan Güneydoğulu kadınların yardım isteği etkili oldu 

Günseli Önal - Ankara 

Tedavi masraflarını devletin karşılayacağı tüp bebekler, çocuğu olmadığı için "kuma" k busu yaşayan Güneydoğulu kadınların derdine de ilaç olacak. 
Tüp bebek tedavisinin devlet tarafından karşılanmasında Güneydoğu illerinin TBMM'deki tek kadın temsilcisi AKP Gaziantep Milletvekili Fatma Şahin'i arayarak, "Çocuğumuz olmadığı için toplumun baskısı nedeniyle yuvam dağılacak. Çocuk doğuramazsam kocam üzerime kuma alacak" diye yardım isteyen bölge kadınları da etkili oldu. 
Ankara'ya gelen ancak pahalı olduğu için tüp bebek tedavisi yaptıramadan dönen çok sayıda çiftin kendisinden bu konuda yardım talep ettiğini belirten Fatma Şahin, şunları söyledi 
"Kadın olmam nedeniyle sorunlarını bana daha rahat anlattılar. Çocuk sahibi olmak istediklerini ama paraları olmadığını söylediler. Hatta karı koca geldiler. Bana, 'Üzerimizde büyük toplum baskısı var. Çocuk olmayınca erkeği ikinci defa evlendirmek istiyorlar. Birbirimizi seviyoruz, yuvamızın dağılmasını istemiyoruz. Yardımcı olun' dediler." 

Akdağ destek verdi 
Yoğun talep üzerine ABD ve Avrupa'daki uygulamayı inceleyerek bir tablo çıkaran Şahin, çocuk doktoru olan Sağlık Bakanı Recep Akdağ'ın konuya sıcak bakması ve Maliye Bakanlığı'nın onay vermesi gerektiğini söylemesi üzerine, Başbakanlık Müsteşarı Ömer Dinçer'den de yardım istedi. Şahin, Kızılcahamam'daki parti kampı sırasında Başbakan Recep Tayyip Erdoğan'a da sorunu aktardı. Şahin, Çocuk İstiyorum Dayanışma Derneği'nin yardım istediği Emine Erdoğan'ın da destek vermesiyle tüp bebek tedavisi parasının devletçe karşılanmasının sağlandığını kaydetti. 

Kuma daha ucuz 
Tüp bebekte her denemenin yaklaşık 5 bin dolar maliyetinin olduğunu kaydeden Şahin, şöyle devam etti "Bölgemizde çocuk sahibi olmak, yemek içmek kadar doğal bir ihtiyaç. Parası olmayan tüp bebek yaptıramayınca ikinci eş alıyor. Erkeğe kısırlık yakıştırılmıyor. Kısırlık hep kadının problemi olarak görülüyor. İkinci eş alınarak, deneme yanılma yoluyla sorunun kimden kaynaklandığı bulunuyor. Toplum baskısı bu şekilde kırılıyor." 


</TEXT>
</DOC>
