<DOC>
<DOCNO> 318635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur23.html </URL>
<DATE> 2005/02/25/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Fadıl Akgündüz yargılanıyor... 
</HEADLINE>
<TEXT>

     Fadıl Akgündüz'ün, Jet-Pa'ya parasını ödediği halde evini teslim etmediği bir kişiyi dolandırdığı iddiasıyla 7 yıl 6 aya kadar hapis istemiyle yargılanmasına devam edildi Ankara 5. Ağır Ceza Mahkemesi'nde görülen davanın bugünkü duruşmasına, müşteki Ahmet Okan Ertekin katıldı. 
     Mahkeme Başkanı Necdet Yaman, Fadıl Akgündüz'ün ifadesinin alınması için yazılan talimata cevap gelmediğini bildirdi. 
     Mahkeme Heyeti, Akgündüz'ün ifadesinin alınması için Nöbetçi Bakırköy Ağır Ceza Mahkemesi'ne yazılan talimat cevabının beklenmesine karar vererek, duruşmayı erteledi. 
     İddianamede, Ertekin'in, 1994 yılında Jet-Pa'nın Çankaya'daki bürosuna giderek, inşaat halindeki Yenikent konutlarından o dönemde 825 milyon liraya daire satın alma anlaşması yaptığı kaydediliyor. İddianamede, müştekiye Sincan Tapu Müdürlüğü'nden çıkarılan tapu senedi verildiği, ancak sözleşme gereği 1999 yılında bitirilmesi gereken dairenin halen kaba inşaat halinde bulunduğu belirtilerek, Ertekin'e dairenin teslim edilmemesinin dolandırıcılık suçu kapsamına girdiği öne sürülüyor. 
     İddianamede, Akgündüz hakkında Türk Ceza Kanunu'nun TCK ''dolandırıcılık'' suçunu düzenleyen 504 3. maddesi ve ceza artırımını öngören 522. maddesi uyarınca, 3 yıldan 7 yıl 6 aya kadar ağır hapis, sağladığı haksız menfaatin iki katı para cezasına çarptırılması talep ediliyor. 
     Ertekin, duruşmadan sonra yaptığı açıklamada, 1994'de Jet-Pa ile sözleşme yaptığını, ancak Yenikent'teki konutların halen kaba inşaat halinde durduğunu söyledi. Ertekin, 1996 yılında MKE'den emekli olduğunu, evin teslim edilmemiş olması nedeniyle maddi açıdan çok güçlük çektiğini anlatarak, Yenikent'teki inşaat alanına gittiğinde bekçiden başka muhatap bulamadığını kaydetti. Ertekin, ''Kirada oturuyorum. Buraya gelirken ev sahibim, 'inşallah davan olumlu sonuçlanır' dedi. Çok zorluk çektim. Bir an önce evimin bitirilerek teslim edilmesini istiyorum'' diye konuştu. 
     
</TEXT>
</DOC>
