<DOC>
<DOCNO> 306724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun18.html </URL>
<DATE> 2005/01/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Talat Yeni koşullara uygun politikalar belirlenmeli... 
</HEADLINE>
<TEXT>

     KKTC Başbakanı Mehmet Ali Talat, Kıbrıs konusunda yeni koşullara uygun yeni politikaların belirlenmesi gerektiğini söyledi. 
     Talat, İstanbul'dan dönüşünde Ercan Havaalanı'nda yaptığı açıklamada, Başbakan Recep Tayyip Erdoğan'la Kıbrıs'la ilgili son gelişmeleri görüştüklerini belirtti. Talat, yakında Avrupa Birliği AB ile ilgili girişimler yapacaklarını da açıkladı. 
     Başbakan Erdoğan'ın kısa süre önce Rusya'yı ziyaret ettiğini ve Rus Devlet Başkanı Vladimir Putin'in Kıbrıs'la ilgili açıklamalar yaptığını hatırlatan Talat, şöyle konuştu 
     ''Bu, özellikle bizim izolasyonların kaldırılması konusunda verdiğimiz mücadeleye katkı yapacak önemli bir gelişmeydi. BM Güvenlik Konseyi'nin veto yetkisine sahip daimi üyelerinden Rusya'nın izolasyonların kaldırılması tavsiyesi içeren Annan raporunu desteklemesi ve bu rapora dayalı bir Güvenlik Konseyi kararı çıkarılması son derece önemliydi. Bunu sağlamak, bu haklı talebimizi karşılamak için Güvenlik Konseyi'nin konuyu ele alması sırasında Rusya'nın tutumu oldukça önemli olacaktır. Bununla ilgili olumlu sinyaller geldi.'' Başbakan Talat, bunları İstanbul'da Başbakan Erdoğan'la yakından değerlendirdiklerini ve Kıbrıs sorununun bütün yönlerini ele aldıklarını ifade ederek, ''Türkiye'nin 3 Ekimde AB ile müzakerelere başlayacağını ve o tarihe kadar Ankara Anlaşması'nın Kıbrıs'ı da içine alacak şekilde genişleten ek protokolün Türkiye tarafından imzalanacağını'' kaydetti. 
     
     ''POLİTİKALARIMIZI KOORDİNE EMEK ZORUNDAYIZ'' 
     ''Bunların değerlendirilmesi gereken ve yeni politikaların belirlenmesini gerektiren yeni durumlar, koşullar olduğuna'' işaret eden Talat, ''Bu yeni koşulları değerlendirerek Türkiye'yle politikalarımızı koordine etmek zorundayız. Bunu yapmak için bu ziyareti gerçekleştirdim'' dedi. 
     Talat, önümüzdeki günlerde hem kendilerinin hem de Türkiye'nin AB'yle ilgili girişimleri olacağını belirterek, şunları söyledi 
     ''Beklemekte olan doğrudan yardım ve doğrudan ticaret tüzükleri var. Ayrıca, Rum tarafınca bloke edilen Yeşil hat Tüzüğü değişiklikleri var. Bu konularda girişimlerimizi sürdürüyoruz ve buna Türkiye'nin de destek olmasını talep ettik Sayın Erdoğan'dan. Onlar da aynı kanaattedirler, bunun için çabalarımızı sürdürmek zorundayız.'' 
     
     ''RUMLARI HAREKETLENDİRMENİN YOLU İZOLASYONLARIN KALKMASI'' 
     Kıbrıs Türk tarafı ve Türkiye'nin çözüm için hazır olduğunu her vesileyle ortaya koyduğunu ifade eden Talat, şöyle dedi 
     ''Önemli olan Rum tarafını da çözüm için hareketlendirmektir. Onları hareketlendirebilmenin en doğrudan yolu da izolasyonların kaldırılmasıdır. O yüzden buna özel bir ağırlık veriyoruz, ancak hedefimiz Kıbrıs sorununun bütünlüklü çözümüdür.'' 
     
     NEDEN SERDAR DENKTAŞ'TAN AYRI 
     Başbakan Mehmet Ali Talat, bir gazetecinin, Başbakan Yardımcısı ve Dışişleri Bakanı Serdar Denktaş'ın da Ankara'da temaslar yaptığını hatırlatarak, ''neden ziyaretlerini ayrı ayrı yaptıklarını'' sorması üzerine, ''birbirinden bağımsız temaslar yaptıklarını, kendisinin daha çok, Kıbrıs sorununun Başbakan Erdoğan'ın Rusya ziyaretinden sonra kazandığı yeni unsur nedeniyle görüşme yaptığını'' söyledi. 
     Çok kısa sürede randevulaşıp İstanbul'a gittiğini, Sinop'tan İstanbul'a giden Erdoğan'la orada görüştüklerini kaydeden Talat, Serdar Denktaş'ın ziyaretininse daha önceden planlanmış olabileceğini ve diğer partileri de ziyaret çerçevesinde parti ziyareti şeklinde organize edilmiş göründüğünü belirtti. 
     
     ''ANNAN DAVOS'A GİTMEYECEK'' 
     KKTC Başbakanı Talat, Başbakan Erdoğan'ın BM Genel Sekreteri Kofi Annan'la Davos'ta görüşeceği haberlerinin anımsatılması üzerine de, ''Annan'ın Davos zirvesinin yapılacağı dönemde Güneydoğu Asya'da olacağını, Davos'a gitmeyeceğini'' ifade ederek, ''görüşme bilgisinin yanlış olduğunu, ancak son anda değişiklik yapıp Davos'a gidip gitmeyeceğini de bilemediğini'' söyledi. 
     Başbakan Erdoğan'ın Davos'ta birçok liderle görüşme yapacağını ve gündemin de Kıbrıs olacağını kaydeden Talat, ''Çünkü Türkiye'nin görüşmelere başlayacağı 3 Ekim tarihine kadar Kıbrıs sorununda ciddi gelişmeler olacak. O nedenle Kıbrıs gündemin birinci maddesi olacak'' diye konuştu. 
     
</TEXT>
</DOC>
