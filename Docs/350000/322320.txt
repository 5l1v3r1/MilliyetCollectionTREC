<DOC>
<DOCNO> 322320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonyas04.html </URL>
<DATE> 2005/03/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sandra Bullock, Oscarlık rolü reddetmiş... 
</HEADLINE>
<TEXT>

     ''Milyonluk Bebek'' filmindeki kadın boksör rolüyle Oscar ödülünü kazanan Hilary Swank'in bu rol için yapımcıların üçüncü tercihi olduğu, rolün daha önce önerildiği Sandra Bullock'ın teklifi geri çevirdiği ortaya çıktı. 
     Internetteki ''imdb'' sitesinin haberine göre, Clint Eastwood'un yönettiği ''Milyonluk Bebek'' filmindeki hırslı kadın boksör rolü daha önce Sandra Bullock ile Ashley Judd'a önerildi. 
     Filmin yapımcısı Albert S. Ruddy'nin ilk ve öncelikli tercihi olan Bullock teklifi bazı tereddütleri nedeniyle geri çevirdi. Sanatçının Eastwood'u ''beğenmediği'' için rolü geri çevirdiği de iddialar arasında yer aldı. 
     Yapımcılar, bunun üzerine Ashley Judd'un kapısını çaldı, ancak ondan da istediği ücret verilmediği için olumsuz yanıt aldı. Bunun üzerine Ruddy, ''Boys Don't Cry'' filmiyle Oscar ödülü kazanan ve uzun süredir bir film projesinde yer almayan Swank'e teklif götürdü ve onunla anlaşıldı. 
     Tüm bunların ardından Bullock'ın ajansı yapımcıları arayarak Bullock'ın teklifi kabul ettiğini bildirdi, ancak son pişmanlık fayda etmedi ve yapımcılardan ''artık çok geç'' yanıtını aldı. 
     
     ''KADIN BOKSÖR FİLMLERİ SATMIYOR'' 
     Ünlü aktris Sandra Bullock da, Oscarlık rolü reddettiğine ilişkin haberlere yanıt verdi. 
     Rolü geri çevirdiğine ilişkin yorumlara üzüldüğünü dile getiren Bullock, özellikle Eastwood'u beğenmediği için filmi istemediği yönündeki söylentilerin kesinlikle yanlış olduğunu kaydetti. 
     Bu film üzerinde önceki yıllarda çalıştığını da vurgulayan Bullock, ''Biz başka bir ekiple bu film üzerinde çalıştık. Uğraştık, uğraştık. Herkes kadın boksör filmleri satmıyor düşüncesindeydi. Ben ise filmin değerinin farkındaydım'' dedi. 
     Daha sonra ''Miss Congeniality 2'' adlı filmin çekimlerine başladığını ve o sırada Hilary Swank ve Clint Eastwood'un çalışmalara başladığını öğrendiğini dile getiren Bullock, Oscar ödülünü böylece kaçırmasının da kendisini üzmediğini söyledi. Yaşamın tesadüflerle dolu olduğunu belirten Bullock, ''Hayatta böyle şeyler olabilir'' yorumunda bulundu. 
     Hilary Swank, ''Milyonluk Bebek'' filmindeki boksör rolüyle ''En İyi Kadın Oyuncu'' dalında Oscar ödülünü kazanmıştı. 
     
</TEXT>
</DOC>
