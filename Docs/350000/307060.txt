<DOC>
<DOCNO> 307060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/spor/aspo.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek suçlu benim 
</HEADLINE>
<TEXT>


Arjantinli yıldız, Sarı - Lacivertli kulübe hiçbir kırgınlığının olmadığını söyledi, "Başkan Aziz Yıldırım hem gelmem, hem de kalmam için çok uğraştı. Ama ben Türkiye'de yapamadım. Bu yüzden iki taraf da bedel ödedi" dedi 

ÖZEL RÖPORTAJ MEHMET ÇİFTÇİ 


Ona Maradona'nın veliahtı dendi. Bu yüzden Arjantin Milli Takımı'nın 10 numarasına layık görüldü. İlk Avrupa macerasını İspanyol Valencia'da yaşadı. Başarısız oldu, ülkesine döndü. Ardından İtalya'nın Parma takımına geldi. Orada da tutunamayınca tekrar Arjantin'in yolunu tuttu. 
Ve Türkiye, 2000 Dünya Şampiyonası sonrası Ortega sesleri ile sarsıldı. Fenerbahçe Başkanı Aziz Yıldırım, kulüp tarihinin en büyük transfer parasını harcıyor ve "Gelmez" denilen Dünya starına Sarı-Lacivertli formayı giydiriyordu. Ülkesi dışında hiçbir zaman mutluluğu yakalayamayan Ortega bu yüzden ilk günden itibaren tartışıldı. Ve beklenen oldu, ilk devreyi zor doldurdu. Bir gün Amsterdam'da oynanan Hollanda-Arjantin milli maçına gitti ve geri dönmedi. 
Fenerbahçe onu geri getirmek için çok çaba sarfetti, ama başarılı olamadı. Ardından FIFA'dan futbol oynamaması için karar çıkardı. Ortega iki yıl futboldan uzak kaldı, ancak Türkiye'ye dönmemekte ısrarlıydı. Sarı-Lacivertli kulüp sonunda Ortega'yı 3.5 milyon dolara Arjantin'in Newel's Old Boys takımına satmak zorunda kaldı. Ortega yeni takımını daha ilk sezonda şampiyonluğa taşıdı ve fiyatını yine 20 milyon dolara çıkardı. 

'Herkes çıkarlarını düşündü' 
MİLLİYET, Ortega ile Arjantin'de bir araya geldi. Yıldız oyuncu Fenerbahçe macerasını büyük bir içtenlikle anlattı. 
- Ariel, Fenerbahçe deyince aklına ilk ne geliyor 
" Gülerek Aziz Yıldırım." 
- Fenerbahçe senin için ne ifade ediyor 
"İyi ve kötü günleri yoğun olarak yaşadığım bir kulüp. Ne ben Fenerbahçe'yi anladım, ne de Fenerbahçe beni anlayabildi. İki tarafın hataları ile dolu bir dönem yaşandı ve bitti. 
- Ya Aziz Yıldırım 
"Fenerbahçe'ye bir şeyler kazandırmak için çaba sarfeden bir başkan. Benim gidişimde en az suçlu olan kişi. Beni getirmek için çok uğraştı, gitmemem içinde de elinden geleni yaptı. Eğer bir suçlu aranıyorsa bu benim. Ayrıca beni anlamayan Fenerbahçe'de çalışan bazı kişiler. Ama asla başkan değil." 
- Başkan Yıldırım senin iki yıl futbol oynamaman için FIFA'dan karar çıkardı ve başarılı da oldu. Ona kızgın değil misin 
"Hayır. Ona hiç kırılmadım. Kulübünün çıkarları için çalıştı. Belki bu seviyeye gelmeyi önleyebilirdik. Bu olayı daha güzel çözebilirdik. FIFA'ya gitmemek için biri karşılıklı olmak üzere defalarca oturduk, pazarlık ettik. Taraflar birbirini anlayamadı. Herkes kendi çıkarını düşününce görüşmeler tıkandı. Ben de bedel ödedim, Fenerbahçe de." 

'Fenerbahçe büyük hataydı' 
- Fenerbahçe'yi bıraktığına pişman mısın 
"Asla. Doğruyu yaptığıma inanıyorum. Aslında benim Fenerbahçe'ye transfer olmamam gerekirdi. Avrupa'da yaşadığım iki hayal kırıklığından sonra ülkemde kalmalıydım. Bir daha Avrupa'ya açılmak istemiyordum. Beni Türkiye'ye götürdüler. Fenerbahçe'ye transferim biraz da benim dışımda gelişen olaylarla gerçekleşti. Bunlar belki geçmişte kaldı ama Fenerbahçe'ye gelişim hayatımın en büyük hatalarından biriydi. Bu sözüm yanlış anlaşılmasın. Fenerbahçe çok büyük kulüp ve harika bir taraftarı var. Bana da son derece iyi davrandılar. Ama ben Arjantin'in dışında mutlu olamıyorum." 
- Bu sözlerinle artık Avrupa defterini kapattığın anlaşılıyor. 
"Doğru. Ben bu toprakların oyuncusuyum. Bu ülkeyi, insanları çok seviyorum. Avrupa'ya ısınamadım. Artık ölene kadar Arjantin'de kalacağım. Jübile sonrası hocalık yapmayı planlıyorum." 
- Teknik direktör mü olmak istiyorsun 
"Hayır. Küçük çocuklar için bir futbol okulu açmayı düşünüyorum. Ülkemde çok sayıda fakir ama gönlünü futbola adamış çocuk var. Onları yetiştireceğim. Kısacası öğretmenlik yapacağım. Toprağım Ledesma'ya dönüp orada çalışacağım." 

'Türkiye'ye mutlaka gideceğim' 
- Newell's Kulübü'ndeki hedeflerin ne 
"Fenerbahçe olayı bana pahalıya patladı. Sadece futbol oynamamakla kalmayıp, bana teslim edilen Maradona'nın 10 numarasını da kaybettim. Her şeyimi Milli Takım ve 10 numara için vereceğim. Finali muhteşem yapmak istiyorum. Kısa sürede o formayı geri almalıyım." 
- Türkiye senin için tatsız deneyimlerle dolu bir ülke oldu. İstanbul'a turist olarak gelmeyi düşünür müsün 
"Benim futbolsuz geçen iki yıllık dönemde bile ağzımdan asla Türkiye'ye, Türk insanına yönelik olumsuz bir cümle çıkmadı. Bakın benim futbol oynamamı engelleyen Başkan Yıldırım'a bile olumsuz bir sözüm yok. Türkler ve Fenerbahçe bana inanılmaz misafirperver davrandı. Türkiye'ye mutlaka ziyarete geleceğim ve oradaki dostlarımı göreceğim. Türkiye'yi ziyaret ettiğimde ilk uğrayacağım yer de Fenerbahçe olacak. Ben o kulübe küsmedim ki.. Birlikteliğimiz olmadı ve yollarımız ayrıldı. 
- Fenerbahçe'yi takip ediyor musun 
"Tabii ki... Ligde lideriz. Takımın başında da Daum var. Bu sezon da kesin şampiyon oluruz. UEFA Kupası'nı da alırsak kimse şaşırmasın. 


</TEXT>
</DOC>
