<DOC>
<DOCNO> 312160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur55.html </URL>
<DATE> 2005/02/03/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Beklenen kış Trakya'dan giriş yaptı... 
</HEADLINE>
<TEXT>

     Trakya'da etkisini sürdüren yoğun kar ve tipi, yaşamı olumsuz etkiliyor. 
     Alınan bilgiye göre, yoğun kar yağışı nedeniyle 192 köy yolunun ulaşıma kapandığı Edirne'de 60 köye elektrik verilemiyor, 27 köyle telefon bağlantısı kurulamıyor. 
     Bu arada, Keşan-Uzunköprü ile Keşan İpsala karayollarında kar yağışı nedeniyle 1 yolcu otobüsü ile 10 otomobil mahsur kaldı. Bulgaristan'dan Bursa'ya giden 16 VAN 490 plakalı yolcu otobüsü ile 2 Bulgar vatandaşının bulunduğu bir otomobil, Keşan-Uzunköprü yolunda, 9 otomobil ise Keşan-İpsala karayolunun 20. kilometresinde mahsur kaldı. 
     Karayolları ve Köy Hizmetleri Müdürlüğü ekipleri, kurtarma çalışmalarını sürdürüyor. 
     Bu arada, Maltepe rampasında mahsur kalan ve içinde 20 kişinin bulunduğu bir minibüs ile Paşayiğit yakınlarında mahsur kalan 3 otomobil, Karayolları ve Köy Hizmetleri Müdürlüğü ekiplerince kurtarıldı. 
     Yetkililer, Keşan-İpsala-Uzunköprü, Edirne-Enez karayolunun ulaşıma kapandığını, Edirne-İstanbul D-100 karayolunun ise ulaşıma açık olduğunu bildirdiler. 
     Kar ve tipinin, yarın da etkili olacağı öğrenildi. 
     
     TEKİRDAĞ 
     Kar yağışı nedeniyle özellikle Malkara, Hayrabolu ve Şarköy ilçelerinde 70 köy yolu ulaşıma kapandı. Tekirdağ merkez ve ilçelerinde, 110 köy ile 2 beldeye elektrik verilemiyor. 
     
     KIRKLARELİ 
     Kırklareli'de, merkez ilçeye bağlı 17, Demirköy'de 15, Kofçaz'da 15, Pınarhisar'da 5, Vize'de 12 köy yolu olmak üzere toplam 64 köy yolu ulaşıma kapandı. 
     Köy Hizmetleri İl Müdürlüğü'ne bağlı ekipler, Kofçaz, Demirköy, Pınarhisar, Vize ve merkez ilçede köy yollarının ulaşıma açılması için, çalışmalarını sürdürüyor. 
     Kofçaz İlçesi'ne bağlı Ahmetler, Karaabalar, Ahlatlı, Terzidere, Topçular Vize İlçesi'ne bağlı Çakıllı Beldesi, Okçular, Akpınar, Evrenli, Düzova, Müsellim, Hasbuğa, Topçuköy, Çövenli ve Akıncılar köylerine, enerji nakil hatları ve trafolarda meydana gelen arızalar nedeniyle enerji verilemiyor. 
     Hava sıcaklığının eksi 2 derece olduğu ilçede, kar yağışının yarın da devam edeceği bildirildi. 
     
</TEXT>
</DOC>
