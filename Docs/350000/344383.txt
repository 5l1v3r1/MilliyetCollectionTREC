<DOC>
<DOCNO> 344383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur39.html </URL>
<DATE> 2005/05/20/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Müvekkilini vuran avukat serbest bırakıldı... 
</HEADLINE>
<TEXT>

     Rize’nin Ardeşen İlçesi’nde, müvekkilini tabancayla vurduğu gerekçesiyle gözaltına alınan avukat serbest bırakıldı. 
     Alınan bilgiye göre, ilçenin Denizler Mahallesi Atatürk Caddesi’ndeki bürosunda, müvekkili Niyazi Karaman ile aralarında çıkan tartışma sonrası Karaman’ı tabancayla ateş ederek göğsünden yaraladığı gerekçesiyle gözaltına alınan avukat Ahmet Naci Ç, Nöbetçi Cumhuriyet Savcısı tarafından ifadesi alındıktan sonra serbest bırakıldı. 
     Karaman ise Rize Devlet Hastanesi’ndeki tedavisinin ardından Karadeniz Teknik Üniversitesi Farabi Hastanesi’ne sevk edildi. 
     Olayla ilgili soruşturmanın sürdürüldüğü bildirildi. 
     Sanık avukatı Ferhat Artan, AA muhabirine yaptığı açıklamada, dün avukat Ahmet Naci Ç’nin bürosuna gelen Niyazi Karaman’ın, müvekkilinin boynuna bıçak dayayarak ellerini bağladığını, parasını ve kredi kartlarını aldıktan sonra olay yerinden uzaklaştığını iddia etti. 
     Ahmet Naci Ç’nin yardım çağırabilmek amacıyla belindeki silahı çıkararak pencereye doğru ateş ettiğini, ancak kimsenin yardımına gelmediğini ifade eden Artan, müvekkilinin, bir süre sonra olay yerine dönen Karaman’ı, kendisini öldüreceği endişesiyle ateş ederek yaraladığını söyledi. 
     
</TEXT>
</DOC>
