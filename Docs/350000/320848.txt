<DOC>
<DOCNO> 320848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur60.html </URL>
<DATE> 2005/03/04/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Kızılay Antalya'daki gayrimenkullerini kiraya veriyor... 
</HEADLINE>
<TEXT>

     Türkiye Kızılay Derneği, Antalya'nın Boğazkent Beldesi'nde bulunan 42 bin 743 metrekarelik arazisini 49 yıllığına kiraya verecek. 
     Türkiye Kızılay Derneği Genel Başkanı Talat Yılmaz AA muhabirine yaptığı açıklamada, Kızılay'a maddi gelir sağlamak amacıyla bazı bölgelerdeki kuruma ait gayrimenkullerin kiraya verileceğini bildirdi. Bu kapsamda Antalya'nın Serik İlçesi Boğazkent Beldesi'ndeki 42 bin 743 metrekarelik arsanın ihale usulüyle kiraya verileceğini kaydeden Talat Yılmaz, Boğazkent Beldesi'nde denize sıfır olan arsanın ''Turizm tesis alanı'' ve 1 katlı yapılaşmadan meydana gelebilecek ''Günübirlik'' alandan oluştuğunu belirtti. 
     Arsanın, Boğazkent Belediyesi Özel Çevre Koruma alanı kapsamında yer aldığına dikkati çeken Yılmaz, arsanın ihalesinin Kültür ve Turizm Bakanlığı'nın kamu arazilerinin turizm yatırımcılarına tahsis usullerine benzer şekilde yapılacağını kaydetti. Başvuruların 22 Mart 2005 tarihine kadar Kızılay Genel Merkezi'ne yapılacağını belirten Yılmaz, talep doğrultusunda bu sürenin uzatılacağını kaydetti. 
     Yeni yönetim anlayışıyla Kızılay'a gelir sağlayacak projeler geliştirdiklerini de anlatan Yılmaz, Ankara Kırkkonakler Semti'ndeki arsanın bu şekilde kiraya verildiğini anımsattı. Ankara'da bulunan Renda Köşkü, İstanbul ve diğer bölgelerdeki atıl durumda bekleyen gayrimenkullerin yeni ve çağdaş yöntemlerle değerlendirileceğini ifade eden Yılmaz, ''Turizm yatırımcılarını, Boğazkent'teki arazinin değerlendirilmesi amacıyla Kızılay ile işbirliğine davet ediyorum. Böylece Kızılay, dünyadaki Kızılhaç teşkilatlarının uyguladığı yöntemlerle gelir sağlayacak hale gelecek'' dedi. 
     
</TEXT>
</DOC>
