<DOC>
<DOCNO> 303218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/ekonomi/eko06.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat 2004'ü rekorla kapadı 
</HEADLINE>
<TEXT>


Aralıkta ihracat 6.7 milyar dolarla aylık bazda tarihinin en yüksek düzeyine ulaştı. Yıllık ihracat 64 milyar doları aştı 

EKONOMİ SERVİSİ 

Aralıkta 6.7 milyar dolarla rekor kıran ihracat yıllık bazda da 64 milyar dolarla tarihinin en yüksek düzeyine ulaştı. 
Türkiye İhracatçılar Meclisi TİM kayıtlarına göre aralıkta ihracatın rekor kırmasına en yüksek katkıyı taşıt araçları, demir ve demir dışı metaller ile makine sektörleri yaptı. Taşıt araçları ihracatı 2003 Aralık'a göre yüzde 65 artarak 1 milyar 260 bin dolara ulaştı. Toplam sanayi ürünleri ihracatı ise yüzde 38.9 artışla 5.8 milyar dolara çıktı. 
İhracat yıllık bazda da rekor kırdı. 2003'e göre yüzde 33.7 artarak 64 milyar dolara ulaştı. Türkiye yakaladığı bu ihracat performansıyla 2004 yılında gayri safi milli hasılasının yüzde 22'sine yakın bir ihracat büyüklüğüne ulaştı. Sanayi sektörü ihracatı 55.2 milyar dolara ulaşarak, önceki yılların toplam ihracat rakamının bile üzerine çıktı. 
Aylık bazda olduğu gibi yıllık bazda da en önemli katkı, ihracatını yüzde 49.1 artırarak 10.8 milyar doların üzerine çıkaran taşıt araçları sektöründen geldi. Bu sektör 13.1 milyar dolarlık ihracatın gerçekleştirildiği hazır giyimden sonra en yüksek ihracat yapılan sektör oldu. 

'Potansiyel var' 
TİM Başkanı Oğuz Satıcı, 2004 ihracatının Türkiye'nin potansiyelini yansıtmaktan uzak olduğunu savunarak, "Özel sektörün gayretlerinin devlet tarafından desteklenmesiyle ihracatımız çok daha ileri gidebilecek düzeydedir" diye konuştu. 

Toyota ihracat şampiyonu 2004 yılı ihracat şampiyonu 1.85 milyar dolarla Toyota oldu. Şirketi 1.8 milyar dolarla Vestel izlerken, 1.75 milyar dolarla Ford üçüncülüğü aldı. 4. GİSAD Dış Ticaret, 5. Oyak Renault, 6. Tüpraş, 7. Tofaş, 8. GSD Dış Ticaret, 9. İçdaş Çelik ve 10. RAM Dış Ticaret oldu. 




</TEXT>
</DOC>
