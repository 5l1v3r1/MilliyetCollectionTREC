<DOC>
<DOCNO> 314021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yasam/yas15.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



İSTANBUL 

Dayakçı oğlunu öldürdü 
MUTLU BOZDAĞ 
Kağıthane'de, Naci Sodekoğlu 33 , dün sabaha karşı 02.30'da alkollü geldiği gecekonduda 3 yaşındaki kızını dövdü. Sodekoğlu, araya giren annesi Emine'ye de vurunca, babası Şevki Sodekoğlu, mutfaktan aldığı bıçağı oğlunun göğsüne 2 kez sapladı. Sodekoğlu öldü, babası teslim oldu. 

KONYA 

Bu kez Tuzlukçu'da deprem paniği 
ATİLLA MEMİŞ DHA 
Konya'da, Akşehir ile Tuzlukçu İlçesi yakınlarında dün saat 11.05'te Richter ölçeğine göre 3.3 büyüklüğünde bir deprem meydana geldi. Can ve mal kaybına neden olmayan deprem, kısa süreli paniğe yol açtı. Halk sokaklara fırladı. Öğretmenlerinin dışarı çıkardığı Ortaköy İlköğretim Okulu öğrencileri de, sınıflarına girdiklerinde hala şoktaydı. 

KONYA 

72'lik nine, makam aracını kundakladı 
Jandarmanın, Konya İmrenler Beldesi Belediye Başkanı Mehmet Nazlı'nın makam aracını kundakladığı iddiasıyla gözaltına alınan 72 yaşındaki kadına, kardaki ayak izlerini takip ederek ulaştığı belirlendi. Jandarma ekiplerinin, gözaltına almak istedikleri H.D.'nin taş ve sopayla saldırdığı belirtildi. Gözaltına alınan H.D.'nin üzerinde yanık izleri ve mazot lekeleri olduğu kaydedildi. 

SAMSUN 

TSK'dan film gibi kurtarma 
Rusya'dan Suriye'ye giderken önceki gün Sinop açıklarında batan Kuzey Kore bandıralı 'Adnan 1' adlı kuru yük gemisinin mürettabatından kayıp 4 kişi de sağ bulundu. Gerçekleştirilen arama kurtarma faaliyetinde 1 Cougar helikopteri, 1 CASA arama- kurtarma uçağı ve Salihreis firkateyni görevlendirildi. Can salında ulaşılan 4 kazazede, Sinop ve Samsun'a götürüldü. 


</TEXT>
</DOC>
