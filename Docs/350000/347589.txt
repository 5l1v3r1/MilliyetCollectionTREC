<DOC>
<DOCNO> 347589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur30.html </URL>
<DATE> 2005/05/31/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Ulla gemisi için geri sayım başladı 
</HEADLINE>
<TEXT>

     İskenderun Körfezi’nde, 2 bin 200 ton toksik atık yüküyle 6 Eylül 2004 tarihinde batan Sen Vincent bandıralı M V Ulla gemisindeki yükün tahliyesine 1 hafta içinde başlanacağı bildirildi. 
     Ulaştırma Bakanlığı tarafından açılan ihaleyi kazanan Omur Gemi Kurtarma ve İnşaat A.Ş İskenderun Sorumlusu Kadir Doğan, İspanya La Farge firması tarafından gönderilen Malta bandıralı 3 bin 841 grostonluk "Venüs" ve "Merkür" adlı gemilerle, tahliyeye başlayacaklarını belirtti. 
     Ulla’nın 2.5-3 bin ton civarındaki atık yükünü diğer gemilere tahliye edeceklerini, ancak bu sırada yükle birlikte suyun da geleceğini vurgulayan Doğan, şunları söyledi 
     "Aktaracağımız kapasite, suyla birlikte 20-25 bin tona kadar ulaşacak. Bu nedenle işi kısa sürede bitirebilmek için 30-40 bin grostonluk bir gemiye ihtiyaç duyduğumuzu belirtmiştir. Gelen gemiler, yükün kısa zamanda tahliyesi için pek uygun olmamakla birlikte, çalışmalara bu şekilde başlayacağız. Öncelikle ekipmanlarımızı ve personelimizi hazırlıyoruz. Denizde çalışacak vinç, iş makineleri ve diğer gerekli cihaz ve aletleri kısa zamanda hazır hale getireceğiz. 
     Bir hafta içinde dalgıçlarımız, yükün çıkartılması işlemlerine başlayacak." Doğan, gemideki atığın yüzeyinin sertleştiğinin bilinmesine rağmen iç bölümleri konusunda yeterince bilgi olmadığını, çalışma sırasında yükün kesilerek mi, vakumlanarak mı çıkarılmasının doğru olacağının kararlaştırılacağını kaydetti. 
     Kadir Doğan, çalışmaların 1 ay sürmesinin planlanmasına karşılık gemilerin sefer süreleri bunu etkileyebileceği için şartların ne getireceğini bilemediğini sözlerine ekledi. 
     Geminin tahliye işlemlerini izlemek üzere İskenderun’a gelen Greenpeace Akdeniz Toksik Maddeler Kampanya Sorumlusu Banu Dökmecibaşı da "Yükün çıkarılması kararı, 5 ay önce İsviçre toplantısında alınmıştı. Geç de olsa işin başlamasını, uluslararası hukukun önemli bir zaferi olarak niteliyoruz. Greenpeace adına, atığın çıkarılması işlemlerini izlemek üzere geldim" dedi 
     
     ULLA’NIN UZUN ÖYKÜSÜ 
     İskenderun Körfezi’nde, 6 Eylül 2004 tarihinde batan M V Ulla gemisinin öyküsü, yaklaşık 5 yıl öncesine uzanıyor. İçinde 3 bin 200 ton atık madde olduğu belirtilen gemi, yükünü Cezayir’e boşaltamayınca 2000 yılının Mayıs ayında İsdemir Limanı’na gelmişti. 
     Greenpeace, 2000 yılının Haziran ayında yaptığı eylemle, kamuoyunu, geminin zararlı yükünden haberdar etmişti. MV Ulla, daha sonra Çevre Bakanlığı tarafından yasa dışı toksik yükünden dolayı mühürlendi. 
     ODTÜ tarafından yapılan analiz, atığın Türk yasalarına göre ülkeye girmesi yasak olan "Kromuyum VI" taşıdığını ortaya çıkardı. 
     Bakanlık, gemiyi mühürledi. 
     Yapılan araştırmalar ve belgeler, toksik atığın, İspanya kökenli olduğunu ortaya çıkardı. Türkiye’nin de taraf olduğu Basel Sözleşmesi’ne göre atıkların İspanya’ya gönderilmesi kararlaştırıldı. 
     Ancak gemi, 6 Eylül 2004 tarihinde, 40 metre derinliğe battı. 
     Ulla’nın geri gönderilmesi konusunda yapılan yazışmalar sonrasında, La Farge firması, yükün kendisine ait olduğunu kabul ederek, çıkarılması için 1.5 milyon dolarlık bütçe ayırdığını açıkladı. 
     
</TEXT>
</DOC>
