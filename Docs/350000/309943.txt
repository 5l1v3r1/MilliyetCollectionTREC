<DOC>
<DOCNO> 309943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo06.html </URL>
<DATE> 2005/01/27/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Fenerbahçe Pierre buraya gelmezse, biz ona gideriz 
</HEADLINE>
<TEXT>

     Fenerbahçe Yönetimi, Hooijdonk ile görüşmek üzere Hakan Bilal Kutlualp’i Hollanda’ya gönderdi. 
     
     Bilgi alışverişi 

     Devre arası tatili için gittiği ülkesinden, tedavi olduğunu belirterek dönmeyen Pierre van Hooijdonk’un peşine adam gönderildi. Dışilişkiler sorumlusu Hakan Bilal Kutlualp, 24 Ocak’ta İstanbul’a dönmesi beklenirken, gelişinin 31 Ocak’a kaldığını haber veren yıldız oyuncuyla görüşme yapmak üzere Hollanda’ya gitti. Kutlualp’in, Daum ile sorun yaşayan, Anelka’nın transferi nedeniyle gönderilmesi gündeme gelen Hooijdonk ile bilgi alışverişinde bulunacağı öğrenildi. 
     
     Ailesi İstanbul’da 

     Yönetimin gönderilmesine sıcak bakmadığı Hollandalı oyuncuya bu durumu anlatacak olan Hakan Bilal Kutlualp, golcü futbolcunun sakatlığıyla ilgili bilgi de alacak. Minik zirvede, Anelka’nın transferinin de gündeme gelmesi bekleniyor. Bu arada Hooijdonk’un eşi ve çocuklarının İstanbul’da bulunduğu belirlendi. Oğlu Sydney’in bir süre önce kreşe başladığı, birkaç ay önce dünyaya gelen kızının da küçük olması nedeniyle eşinin çocuklarla Türkiye’de kaldığı kaydedildi. 

     
</TEXT>
</DOC>
