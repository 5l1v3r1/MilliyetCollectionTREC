<DOC>
<DOCNO> 344827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonsiy07.html </URL>
<DATE> 2005/05/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Emine Erdoğan'ın Suriye konuşması beğenildi 
</HEADLINE>
<TEXT>

     Başbakan Recep Tayyip Erdoğan’ın eşi Emine Erdoğan, Türkiye ile Suriye arasındaki turizmin artırılmasının, iki ülke ekonomileri ve potansiyelleri açısından önemine işaret etti. 
     Alınan bilgiye göre, Emine Erdoğan ile Suriye Devlet Başkanı Beşar Esad’ın eşi Esma Esad görüşmesinde, Uluslararası İş Kadınları Forumu’nun son derece iyi geçtiği ve bu etkinliklerin devam etmesinin yararlı olacağı üzerinde duruldu. 
     Esma Esad, ülkesindeki iş kadınları derneklerinin, yabancı ülkeler ile ikili temaslarda bulunduğunu ve gelecek ay Arap-Rus iş kadınlarının Halep’te ortak bir çalışma yapacağını söyledi. 
     Kadınlar arasındaki bu işbirliğini, Yunanistan ile gerçekleştirdiklerini ifade eden Esad, Türkiye ile de bu tür etkinliklerin olmasını temenni ettiklerini belirtti. 
     Emine Erdoğan da görüşmede, Türkiye ile Suriye arasındaki turizmin önemine işaret etti. 
     Erdoğan, dünkü şehir turu sırasında Emevi Camii’nin yanında karşılaştığı Türk turistlerin, kendisine ilgi göstermesini anımsatarak, iki ülke arasındaki turizmin artırılmasının, Türkiye ile Suriye ekonomileri ve potansiyelleri açısından önemine dikkati çekti. 
     
     ESAD’A HEDİYE 
     Esma Esad’ın, altı ay önce, üçüncü çocuğu Kerim’in doğumunun ardından ilk tebrikin Emine Erdoğan’dan geldiğini anlatması üzerine Erdoğan, Esad’a Kerim’in nasıl olduğunu sordu. 
     Esad da Erdoğan’a, Başbakan Recep Tayyip Erdoğan ile yaptıkları Suriye ziyaretlerinde, kendilerine eşlik eden kızları Sümeyye Erdoğan’ı sorarak, selam gönderdi. 
     Öte yandan Emine Erdoğan, Esma Esad’a Antepişi beyaz iş ve Kastamonu sedefli bir çanta hediye etti. 
     Şeyh Muhyiddin Arabi Camii ile Hz. Ali’nin kızı Seyyide Zeynep’in türbesini ziyaret eden Erdoğan, burada dua etti, cami ve türbe ile ilgili bilgi aldı. 
     Daha sonra, beraberindeki heyet ile Oplin Restaurant’ta yemek yiyen Erdoğan’a, ziyaretlerinde, Türkiye’nin Şam Büyükelçisi Halit Çevik’in eşi Nihal Çevik de eşlik etti. 
     
     ERDOĞAN’IN KONUŞMASI BEĞENİ İLE KARŞILANDI 
     Bu arada, Emine Erdoğan’ın Uluslararası İşkadınları Forumu’nun dünkü oturumunda yaptığı konuşma, foruma katılan iş kadınlarınca büyük beğeni ile karşılandı. 
     Emine Erdoğan, Esma Esad’ın foruma katılan işkadınları onuruna Şaab Sarayı’nda dün akşam verdiği yemekte, kadın-erkek eşitliğine vurgu yaptığı belirtildi. 
     Erdoğan’ın, Türk kadınlarının, 1926’da Medeni Kanun’un kabulü ile önemli haklara kavuştuğu, birçok Avrupa ülkesinden çok daha önce 1934’de kadınlar seçme ve seçilme hakkını elde ettiğini belirttiği ve 
     davetliler tarafından ilgi ile karşılanan konuşmasında, şunları kaydettiği ifade edildi "Anayasamızın 41. maddesi, ailenin Türk toplumunun temeli olduğunu vurgulayarak, eşler arasında eşitliğe dayandığı ilkesini getirmiştir ki bu ilke eşitlik adına büyük bir kazanım sağlamıştır. AB’ye üyelik sürecinde gerçekleştirilen reformlarla da kadınların kazanımları pekiştirilmiştir. Töre cinayetlerine karşı ağırlaştırılmış hapis müeyyidesi getirilmiş, kadına dönük işlenen suçlar kişiye işlenmiş suç kapsamına alınmıştır. Ayrıca, doğum izinleri, ebeveyn izni olarak, yasal düzenlemeye kavuşmasından, ücretsiz izin hakkının hem anne, hem baba tarafından paylaşılmasına kadar bir dizi yeni düzenleme yapılmıştır." 
     
</TEXT>
</DOC>
