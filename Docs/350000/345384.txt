<DOC>
<DOCNO> 345384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo04.html </URL>
<DATE> 2005/05/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Fenerbahçe, Konyaspor ile Cuma günü Olimpiyat'ta oynamak istiyor 
</HEADLINE>
<TEXT>

     Şampiyonluğu şölenle kutlamak isteyen Fenerbahçe, Konyaspor'la deplasman yerine Atatürk Olimpiyat Stadı'nda oynamak için harekete geçti 
     
     Girişimde bulundular 
     Derbiden zaferle ayrılarak, ligin bitimine bir hafta kala şampiyonluğunu ilan eden Fenerbahçe, bu mutluluğu taraftarıyla doyasıya paylaşabilmek için harekete geçti. Yöneticiler, cuma günü Konyaspor’la deplasmanda oynayacakları karşılaşmanın Atatürk Olimpiyat Stadı’na alınması için girişimlere başladı. İki takımın da ligdeki konumunun belli olduğunu ifade eden yöneticiler, müsabakanın İstanbul’da oynanması talebini Futbol Federasyonu’na iletti. 
     
     Hasılat Konya’ya 
     Bu talebin federasyon yönetimi ve Konyaspor tarafından kabul edilmesi halinde, Sarı-Lacivertliler, şampiyonluğu gerçek kupa ve şölenle, Galatasaray’ın geçen sezon kullanım hakkını aldığı Olimpiyat Stadı’nda kutlayacak. Bu arada Konyaspor Futbol Şube Sorumlusu Bahattin Kayapınar, henüz kendilerine bir teklif gelmediğini belirterek, Konyalılar, şampiyon takımı izlemek isteyecektir. Yine de konu yönetim kurulunda değerlendirilirö dedi. 
     
     Şampiyonluk anısına 
     Son zamanlarda Beşiktaş ve Galatasaray tarafından sıkça kullanılan tişört modasına Fenerbahçe de uydu. Şampiyonluğun ilanıyla birlikte, daha önceden tasarlanan tişörtler hazır hale getirildi ve Fenerium mağazalarında satışa sunuldu. İlk aşamada 100 bin adet basılan tişörtlerde, Fenerbahçe’nin sembolü dev bir kanaryanın, Galatasaray’ın simgesi olan Galatasaray’ın 100. yıl logolu minik bir aslanı ensesinden tutuşu resmediliyor. Taraftardan gelecek talebe göre, tişörtlerin basımı devam edecek. 
     
     Taraftara teşekkür 
     Van Hooijdonk, derbide gösterilen sevgiden dolayı tüm taraftarlara teşekkür etti. İki sezon giydiği Sarı - Lacivertli formayla iki şampiyonluk yaşayan Hollandalı yıldız, geldiğinden beri çok büyük sevgi gördüğünü kaydederek, yaşadıklarını asla unutmayacağını vurguladı. 
     
</TEXT>
</DOC>
