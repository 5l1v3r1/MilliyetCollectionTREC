<DOC>
<DOCNO> 329250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun47.html </URL>
<DATE> 2005/04/01/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Çatısı çöken havuz davasında Türk şirket aklandı 
</HEADLINE>
<TEXT>

     Rusya'nın başkenti Moskova'da bir Türk firması tarafından yapılan ve Şubat 2004'te çatısı çöken yüzme ve eğlence merkezi Transvaal Aqua Park'ın mimarı Nodar Kançeli, savcılık tarafından ''mesleki zorunlulukları yerine getirmeyerek ihmal nedeniyle kurbanların sağlıklarına ciddi şekilde zarar vermek ve ölüme sebebiyet vermekle'' suçlandı. 
     Savcılık sözcüsü, şu ana kadar olayla ilgili olarak suçlanan tek kişi olan Kançeli'nin davasının görülme tarihinin henüz belirlenmediğini açıkladı. 
     Savcılık, bir yıldan fazla süren ekpertiz çalışmalarının ardından, su parkının çatısının çökmesinin projedeki hesaplama hatalarından kaynaklandığına pazartesi günü kanaat getirmişti. Savcılık ayrıca, olayın terörist eylem olma tezini de ihtimal dışı bıraktı. 
     
     ''KARAR, KOÇAK İNŞAATI AKLIYOR'' 
     Bu arada havuzu yapan Koçak İnşaat firmasının yetkilisi, savcılık kararının açıklanmasından sonra, kararın bir anlamda ''Koçak İnşaat'ın aklanması anlamına geldiğini'' söyledi. 
     İsmail Koçak, Aqua Park'ın çatısının çökmesinden sonra kurulan komisyonun, kuruluşundan 45 gün sonra verdiği kararla, firmalarının halk nezdinde aklandığını, savcılığın bugün olayda Rus mimarı suçlamasıyla da firmanın yargı organlarınca da resmen aklandığını kaydetti. 
     
</TEXT>
</DOC>
