<DOC>
<DOCNO> 345453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur19.html </URL>
<DATE> 2005/05/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İlköğretim okulunda yangın paniği .. 
</HEADLINE>
<TEXT>

     Altındağ’da bir ilköğretim okulunun kazan dairesinde çıkan yangın öğrenciler arasında paniğe yol açtı. 
     AA muhabirinin aldığı bilgiye göre, Altındağ İskitler Evliya Çelebi İlköğretim Okulu’nun kazan dairesinde yangın çıktı. 
     Kalorifer kazanının doğalgaza dönüşüm işlemi yapılırken meydana gelen olayda, kazanda bulunan fuel-oil oksijen kaynağından çıkan kıvılcımlarla alev aldı. 
     Eğitim-öğretimin devam ettiği okulda, öğrencilerin teneffüste olduğu sırada meydana gelen olayda, sınıflarda kalan öğrenciler de öğretmenleri tarafından okul dışına çıkarıldı. 
     Olay yerine gelen itfaiye ekiplerinin müdahalesi ile büyümeden söndürülen yangında, öğrencilerden bazılarının dumandan etkilendiği görüldü. 
     AA muhabirine açıklama yapan Evliya Çelebi İlköğretim Okulu Müdür Yardımcısı Mahmut Özdemir, yangın sırasında çıkan duman nedeniyle sınıflarda bulunan öğrencilerin çok kısa sürede okulu terk ettiğini söyledi. Yangın tatbikatları sırasında öğrencilerin okulu 57 saniyede boşalttığını anlatan Özdemir, gerçek bir olay karşısında da soğukkanlılıklarını koruduklarını ve öğrencilerin okulu 1 dakika içerisinde boşalttıklarını belirtti. 
     Özdemir, cumartesi günü boşaltılmasına rağmen kazan içerisinde kalan yakıtın tutuşmasının yangına neden olduğunu ve alevden çok duman çıktığını kaydetti. 
     Yangın sonrasında okula gelen velilerin panik içerisinde çocuklarını aradıkları, bazı öğrenci ve velilerin de ağladıkları görüldü. 
     
</TEXT>
</DOC>
