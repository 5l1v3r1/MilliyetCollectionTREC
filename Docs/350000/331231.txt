<DOC>
<DOCNO> 331231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur35.html </URL>
<DATE> 2005/04/07/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
DİSK Yaşanan olaylar 'halkın tepkisi' olarak geçiştirilemez 
</HEADLINE>
<TEXT>

     DİSK Yönetim Kurulu, ''Trabzon'da yaşanan olayların 'halkın tepkisi' olarak geçiştirilemeyeceğini'' belirterek, ''4 öğrencinin kendi yasal görüşlerini ifade etmelerine gösterilen tavrın 'tam bir vahşet' olduğunu'' savundu. 
     DİSK'ten yapılan yazılı açıklamada, DİSK Yönetim Kurulu'nun bugün gerçekleştirdiği toplantıda, Türkiye'de son günlerde yaşanan olayları, özellikle Trabzon'da yaşananları ele aldığı bildirildi. 
     Açıklamada, Ortadoğu'da yeni savaş rüzgarları estiği kaydedilerek, ''İncirlik üssü ile ilgili sürdürülen gelişmeler, ülkemizi de bu karanlığın içine çekme girişimleri olarak algılanmalıdır'' denildi. 
     Kapkaç, cinayetler ve hırsızlıkların sadece bir ''zabıta vakası'' olmadığı ifade edilen açıklamada, şu görüşlere yer verildi 
     ''Bu, umutsuzluğun bir karabasan gibi ülkemiz üzerine yerleşmesidir. Bir de bunlara son günlerde eklenen milliyetçi, şoven baskıları eklersek, durum iyice vahimleşmektedir. 
     Trabzon'da yaşananlar, 'halkın tepkisi' olarak geçiştirilemez. 2'si kız 4 öğrencinin kendi yasal görüşlerini ifade etmelerine gösterilen tavır, tam bir vahşettir. Bayrak siyasi malzeme değildir. Bayrak, var olan ekonomik sıkıntıları gözlerden kaçırmayı sağlayan bir göz boyama aracı olarak kullanılamaz. Dün ulusal kurtuluş mücadelemizde sembolleşen bayrağımız, bugün Türk'ü, Kürt'ü, Laz'ı ve Çerkez'i ile oluşturulan bu bütünlüğümüzü bölme aracı olarak kullanılamaz. 
     Bütün yetkilileri göreve çağırıyoruz. Bu olaya sebebiyet verenler, yakalanarak yargı önüne çıkarılmalıdır.'' 
     
</TEXT>
</DOC>
