<DOC>
<DOCNO> 344370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur26.html </URL>
<DATE> 2005/05/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Gaz tabancasıyla belediye otobüsünü kaçırdı 
</HEADLINE>
<TEXT>

     İzmir’de, içinde yolcu bulunmayan ESHOT’a ait otobüsü, sürücüsünü gaz tabancasıyla tehdit ederek Çeşme’ye kaçırdığı iddia edilen kişi yakalandı. 
     Alınan bilgiye göre, Çeşme İlçe Emniyet Müdürlüğü’ne başvuran ESHOT şoförü Aslan Gümüş, otobüsüne binen silahlı bir kişinin kendisini tehditle Çeşme’ye getirdiğini söyledi. 
     Gümüş’ün, Toros-Çınartepe-Konak hattında sefer yaptığı otobüse Toros son durakta silahlı bir kişinin bindiğini, alkollü olduğunu anladığı bu kişinin, başına tabanca dayayarak Çeşme’ye gitmesini istediğini söylediği öğrenildi. 
     Bu kişinin ilçeye geldiklerinde bir eczanenin önünde aracı durdurmasını istediğini ve ilaç alacağını söyleyerek otobüsten inmesi üzerine kaçtığını anlatan Gümüş’ün ihbarı üzerine harekete geçen polis ekipleri, eşkali alınan kişiyi yakaladı. 
     Kullandığı gaz tabancasıyla yakalanarak gözaltına alınan Yunus Ö’nün, alkollü olduğu belirlendi. 
     Yunus Ö, işlemleri tamamlandıktan sonra adliyeye sevk edilecek. 
     
</TEXT>
</DOC>
