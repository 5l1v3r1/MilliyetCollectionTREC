<DOC>
<DOCNO> 337294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun06.html </URL>
<DATE> 2005/04/27/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Eski Nepal Başbakanı tutuklandı 
</HEADLINE>
<TEXT>

     Eski Nepal Başbakanı Sher Bahadur Deuba, yolsuzlukları araştıran Krallık Komisyonu’na ifade vermediği için tutuklandı. 
     Başkent Katmandu’daki evinde, polislerin dışarı çıkıp teslim olması isteğini reddeden Deuba’nın, evine zorla giren polis tarafından tutuklandığı bildirildi. 
     Yetkililer, eski başbakanın ailesinden bazı kişilerin tutuklama sırasında polise direnmeye çalıştığını belirttiler. 
     Krallık Komisyonu, 1 Şubat’ta yönetime el koyan Kral Gyanendra tarafından görevden uzaklaştırılan Deuba’yı hakkındaki yolsuzluk iddiaları konusunda sorguya çekmek istiyordu. 
     Hakkındaki yolsuzluk iddialarını reddeden Deuba ise komisyona ifade vermeyi reddetmişti. 
     Deuba görevden alındıktan sonra birkaç hafta ev hapsinde tutulmuştu. 
     
</TEXT>
</DOC>
