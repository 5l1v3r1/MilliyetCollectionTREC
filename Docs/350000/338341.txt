<DOC>
<DOCNO> 338341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/spo11.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannavaro ŞOKU 
</HEADLINE>
<TEXT>


Ünlü yıldızın 1999 UEFA Kupası Finali öncesi kendine iğne yaparken yayınlanan görüntüleri İtalya'yı karıştırdı 


İtalyan futbolundaki doping skandallarına bir yenisi eklendi. Bir dönem Fenerbahçe'yi de çalıştıran Zeman'ın açıklamalarıyla sarsılan Çizme şimde de RAI 2 Televizyonu'nun 'Full stop, on top' isimli programda yayınladığı görüntülerle karıştı. RAI 2, 12 Mayıs 1999'daki Parma-Marsilya UEFA Kupası Finali'nden bir gece önce Cannavaro'nun otel odasında kendisine iğne yaptığı görüntüleri yayınlandı. 

'Bu tip olaylar olur' 
Karşılaşmayı 3-0 kazanan Parma, UEFA Kupası'nı evine götürmüştü. Çizme'de büyük yankı uyandıran olayla ilgili konuşan ünlü yıldızın avukatı Paolo Trofino, "Cannavaro'nun o gece kendine yaptığı ilaç Neoton'du. Neoton, kasları güçlendirmek için kullanılır ve doping maddeleri arasında yer almaz. Böylesine büyük maçlar öncesi futbolcuların odasına girerseniz, bu tip bir görüntüyle karşılaşabilirsiniz" diye konuştu. 

Veron da doğruladı 
Arjantinli futbolcu Juan Sebastian Veron da olayı doğruladı. Şimdi Inter forması giyen Veron, "Bantta beni de görebilirsiniz. Ancak birşey yapmıyordum. Yoğun maç trafiğinde böyle ilaçlar kullanılır. Ben de Neoton ilacını aldım. Rusya'ya gitmeden 3 ya da 4 gün önce İtalya Kupası Finali'ni oynadık. Takım arkadaşlarım aşırı yorgunluk olmaması nedeniyle böyle bir yönteme başvurdular" ifadesini kullandı. 

HOYZER'E AĞIR CEZA 

Şikeci hakeme ömür boyu men 
Alman liglerinde yönettiği maçları, bahis oynadığı için maniple ettiğini itiraf eden Robert Hoyzer'e ömür boyu hakemlikten men cezası verildi. Alman Futbol Federasyonu DFB Spor Mahkemesi Başkanı Rainer Koch, Hoyzer'in sportmenlik dışı davranışlar dolayısıyla sekiz hususta suçlu bulunduğunu bildirdi. Hoyzer'in avukatlarının karara itiraz etmeyecekleri bildirildi. 

REYES'İN ALTERNATİFİ 

Arsenal'de Govou sesleri 
İngiltere Premier Ligi ve Avrupa'da başarısız bir sezon geçiren Arsenal transfer çalışmalarına şimdiden başladı. Kırmızı - Beyazlı Londra temsilcisinin gelecek sezon takımdan ayrılmayı düşünen Juan Antonio Reyes'in alternatifini buldu. Teknik Direktör Arsene Wenger'in İspanyol yıldızın ayrılması durumunda Lyon'da forma giyen Govou'yu renklerine bağlamak için harekete geçtiği öğrenildi. 

BLACKBURN İLE DEVAM 

Tugay'la 1 yıl daha 
İngiliz basını tarafından sezon sonunda Blackburn'den gönderileceği öne sürülen temsilcimiz Tugay Kerimoğlu, takımıyla olan sözleşmesini 1 yıllığına uzattı. Mavi - Beyazlı kulübün resmi internet sitesinde, Tugay gibi kaliteli bir futbolcuyla anlaşma sağlandığı için memnunluk duyulduğu ifade edildi. 34 yaşındaki tecrübeli orta alan oyuncusu 2001'den bu yana Mavi-Beyazlı formayı giyiyor. 

ALTYAPI KARARINA DİKKAT 

AB, UEFA'yı uyardı 
Avrupa Birliği spor bakanları, UEFA'nın altyapıdan yetişen futbolcularla ilgili kararının mahkemeye taşınabileceği uyarısında bulundu. UEFA'nın Avrupa Kupaları'nda mücadele eden takımlara önümüzdeki sezondan itibaren getireceği kadroda altyapıdan yetişmiş en az 2 futbolcu bulundurma zorunluluğuna itiraz eden kulüplerin olabileceği açıklandı. 

S.BRIDGE YENİLENİYOR 

Wembley'e Chelsea talip 
İki sezon sonra stadını yenilemeyi düşünen Chelsea, geçici bir süre için de olsa şu an yapım aşamasındaki İngilizler'in ünlü stadyumu Wembley'e taşınmayı planlıyor. Mavi - Beyazlı ekibin Stamford Bridge'i yeniden inşa edeceği süreç boyunca 2006 FA Kupası Finali'yle gelecek mayıs ayında açılacak Wembley'i 1 sezonluğunu kullanmak istediği bildirildi. 

REAL'İN TRANSFER BOMBASI 

Luis Figo'nun yerine Ronaldo 
İspanya'nın As gazetesi Real Madrid'in Portekizli yıldız Cristiano Ronaldo'nun peşinde olduğunu yazdı. Başkan Florentino Perez'in gelecek sezonki transfer listesinde yer alan ilk ismin genç yıldız olduğu belirtildi. Ronaldo için Figo'nun takas yapılabileceği, bu önerinin kabul edilmemesi halinde ise Real'in 30 milyon Euro önermeye hazır olduğu ifade edildi. İngiltere'de mutsuz olan Ronaldo'nun da teklife sıcak baktığı bildirildi. 



</TEXT>
</DOC>
