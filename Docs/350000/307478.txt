<DOC>
<DOCNO> 307478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko12.html </URL>
<DATE> 2005/01/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Müteahhitler "Mortgage" ve TOKİ'yi bekliyor... 
</HEADLINE>
<TEXT>

     Geçen yıl inşaat sektöründeki canlılığa rağmen istenilen hedefleri tutturamamaktan yakınan müteahhitler, bu yıl gerçekleştirilmesi beklenen uzun vadeli konut kredisi Mortgage sistemi ve TOKİ yatırımlarından umutlu olduklarını belirtiyorlar. 
     Müteaahitler, ipoteğe dayalı uzun vadeli konut kredisi sisteminin dünyanın çok sayıda ülkesinde yıllardan beri başarıyla uygulandığını, uygulanmaya başlanması halinde Türkiye'de de başarılı olacağına inanıyor. 
     Anadolu Yapım Müteahhitleri Federasyonu Genel Başkanı İsmail Babacan, AA muhabirine yaptığı açıklamada, Mortgage sisteminin, 2005 yılında başta inşaat sektörü olmak üzere çok sayıda sektörü hareketlendireceğini kaydetti. 
     Babacan, geçen yıl ekonominin genelinde yaşanan güven ortamı ve rahatlamanın, diğer sektörleri olumlu yönde etkilemesine karşın, inşaat sektörünü darboğazdan kurtaramadığını belirtti. 
     İnşaat sektöründe rahatlamanın bu yıl sağlanmasını beklediklerini anlatan Babacan, ''sektör geçen yıl hareketlendi, ancak daha önceki yılların olumsuz etkisini üzerinden atamadı. Mortgage sistemi ise sektörü umutlandırıyor'' dedi. 
     Babacan, sistemin daha çok ekonominin durağan olduğu dönemlerde uygulandığını ve ülke ekonomilerinin durağanlıktan çıkışına katkı sağladığını söyledi. 
     Mortagage ile hem dargelirlilerin hem de müteahhitlerin sevineceğini dile getiren Babacan, şunları kaydetti 
     ''Sistemin ekonomiye, olumlu yönde katkı sağlayacağına inanıyoruz. Mortgage, yıllardan beri sıkıntılı günler geçiren müteahhitlere umut oldu. Sadece inşaat sektörünü değil yan sanayiyi de etkileyecektir. Çünkü daha çok ve güzel konutlar, kaliteli ürünlerin kullanımını gerektirecek. Sistem, 2005'in ikinci yarısından itibaren devreye girerse ekonomiyi ateşler.'' Babacan, sisteme örnek alınacak modelin de önemli olduğunu belirtirken, ''sistem, ABD ve İngiltere'de uygulandığı gibi olmalıdır. Çünkü, ABD ve İngiltere'de vadeler çok uzun ve konut bedellerinin yüzde 90'ına varan krediler uygulanıyor'' diye konuştu. 
     
     TOKİ VE DUBLE YOL DA ETKİLEYECEK 
     Babacan, Başbakanlık Toplu Konut İdaresi'nin TOKİ 2005 yılında yapacağı yeni yatırımların, inşaat sektörünün gelişimine katkı sağlayacağını da kaydetti. 
     Gecekonduların önüne geçmek için, yapılan konut projelerinin sektörü daha da hareketlendireceğine dikkati çeken Babacan, şöyle devam etti 
     ''TOKİ'nin geçen yıl dargelirliler için yaptığı konutlar inşaat sektörünü hareketlendirdi. Dolaylı ve dolaysız sektöre bağlı iş dallarını kısmen pozitif yönde etkiledi. Bu yıl da gerçekleştirilecek yeni projeler piyasayı olumlu yönde etkileyecek.'' Babacan ayrıca, duble yol çalışmalarının müteahhitleri umutlandırdığını ifade ederken, ''inşaat sektörü sadece binadan ibaret değil. Yol, tünel, köprü gibi ciddi çalışmalar da sektöre etki ediyor. Bu anlamda bu yıl gerçekleştirilecek duble yol çalışmaları, özellikle Anadolu'daki müteahhitlere yeni iş sahası açacak'' diye konuştu. 
     
</TEXT>
</DOC>
