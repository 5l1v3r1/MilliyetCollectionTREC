<DOC>
<DOCNO> 332285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur05.html </URL>
<DATE> 2005/04/11/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kaçırmaya kalkıştığı 13 yaşındaki kızı ve 5 akrabasını bıçaklayıp kaçtı 
</HEADLINE>
<TEXT>

     Neşet KARADAĞ ADANA, DHA 
     

      ADANA'da aşık olduğu 13 yaşındaki B.K.'yi pazar yerinde kaçırmak isteyen 20 yaşındaki Şemsettin Erkan, kendisine karşı koyan B.K.'yı ve 5 akrabasını bıçaklayıp kaçtı. 
     Levent Mahallesi'nde Şamo' lakabıyla tanınan Şemsettin Erkan, aşık olduğu 13 yaşındaki B.K.'yi Levent Köprüsü yakınlarında kurulan semt pazarında kucaklayarak kaçırmaya kalkıştı. Kurtarın beni' diye bağırarak direnen B.K.'yi tişörtünden tutup yerde sürükleyen ve zorla otomobile bindirmeye kalkışan Erkan, kızın yakınlarını görünce bıçağına sarıldı. Önce B.K.'yi elinden ve ayağından yaralayan Şemsettin Erkan, daha sonra kendisini yakalamak isteyen B.K.'nin annesi 41 yaşındaki Senem K., akrabaları 42 yaşındaki Fikret Keser, 40 yaşındaki Esma Keser ile 27 yaşındaki Alev Gezer ve 50 yaşındaki Cemile Gezer'i bıçaklayarak kaçtı. Çeşitli yerlerinden hafif yaralanan 6 kişi, Devlet Hastanesi'ne kaldırılarak ayakta tedavi edildi. 
     Ardından karakola giden yaralılar saldırgan Şemsettin Erkan'dan şikayetçi oldu. İfadesi alınan B.K., "Şemsettin Erkan daha önce beni istetmişti. Ailem yaşım küçük olduğu için vermemişti. Beni sevdiğini söyledi. Ben de onu sevmediğimi söyledim. Beni zorla tutup kucaklayarak kaçırmak istedi. Direnince üstümü başım yırtıldı. Kaçırıldığımı gören akrabalarım yardımıma koştu. O da bıçakla hepimizi yaralayıp kaçtı'' dedi. 
     Polis, 6 kişiyi yaraladıktan sonra kaçan çılgın aşığı arıyor. 
     
</TEXT>
</DOC>
