<DOC>
<DOCNO> 319036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun18.html </URL>
<DATE> 2005/02/27/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İran-Rus nükleer santralinde ilk reaktör 10 ayda bitecek 
</HEADLINE>
<TEXT>

     Rusya Federal Nükleer Ajansı Rasatom Başkanı Aleksandır Rumyantsev, İran'ın Buşehr kentinde yapılan nükleer santraldaki ilk reaktörü tamamlamak için Rus teknisyenlerin bu kente geleceğini söyledi. 
     İran Öğrenci Haber Ajansı'nın İSNA haberine göre, Buşehr'de bulunan Rumyantsev, İran Atom Enerjisi Kurumu İAEK Başkanı ve Cumhurbaşkanı Yardımcısı Gulamrıza Agazade ile düzenlediği basın toplantısında, ''Bugün çok önemli bir gelişme oldu ve Agazade'nin yakın işbirliğiyle Nükler Yakıtın İadesi Anlaşması'nı imzaladık'' dedi. 
     Rumyantsev, ''Buşehr nükleer santralının planlanan tarihte üretime geçmesini umuyorum. Gelecek birkaç hafta içinde Rus teknisyenler santraldaki ilk reaktörü tamamlamak için montaj çalışmalarını hızlandırmak amacıyla bu kente gelecek'' diye konuştu. 
     Anlaşmanın gizli olması nedeniyle, Rusya'nın nükleer yakıtı İran'a ne zaman göndereceği ve nükleer atığın Rusya'ya iadesinin yanı sıra maliyeti konusunda ayrıntı vermeyen Rumyantsev, iki ülke arasındaki işbirliğinin uluslararası kurallara uygun olduğunu, İran'ın nükleer silahların yayılmasını önlemeye ilişkin bütün düzenlemeleri gözettiğini söyledi. 
     Santraldaki ilk reaktörün montaj çalışmalarının üç ila dört ay içinde hızlandırılacağını kaydeden Rumyantsev, reaktörün tamamlanması süreci hakkında, ''Durumun mükemmel olduğunu söyleyemem, ancak çok iyi'' dedi. 
     ''ABD'nin İran'ın Buşehr nükleer santralına saldırması halinde Rusya'nın tepkisinin ne olacağı'' sorusuna Rumyantsev, ''Bu konunun askeri yöntemlere başvurarak çözüleceğini düşünmüyoruz. Çözüm yolu diplomatik yollardan geçiyor. Güçlü ülkeler bu tür sorunları diplomasi yoluyla çözmeyi hak ediyor'' yanıtını verdi. 
     
     İLK REAKTÖR 10 AY İÇİNDE TAMAMLANACAK 
     Agazade de, tarafların ilk reaktörün 10 ay içinde tamamlanması konusunda anlaştıklarını belirterek, ''Bu çalışmalar bittikten sonra üç ay reaktörün test çalışması yapılacak ve bundan 6 ay sonra da reaktör 1000 megavatlık elektrik üretme aşamasına geçecek'' dedi. 
     Buşehr'deki nükleer santralda yeni bir reaktörün yapılması için iki ülkenin çalışmalara devam etmesinin kararlaştırıldığını kaydeden Agazade, 7000 megavatlık elektrik enerjisini nükleer santrallardan üretmeyi hedeflediklerini söyledi. 
     Nükleer yakıt depolarının uluslararası standartlara göre inşa edildiğini, nükleer yakıt deposunun nükleer yakıt almaya hazır olduğunu bildiren Agazade, İran'ın uranyum zenginleştirme çalışmalarının askıya alınmasının sürekli olmasının söz konusu olmadığını kaydetti. 
     İran ile Rusya arasındaki bu anlaşma, ABD Başkanı George Bush ve Rusya Devlet Başkanı Vladimir Putin'in, Slovakya'nın başkenti Bratislava'da yaptığı görüşmeden birkaç gün sonra imzalandı. 
     Bush, görüşmede Rusya'nın İran'ın nükleer programına verdiği destek konusundaki kaygıları dile getirmişti. 
     Putin ise İran'ın nükleer programının nükleer silah değil, enerji üretmeyi amaçladığından emin olduğunu ve Rusya'nın İran ile işbirliğini sürdüreceğini kaydetmişti. 
     AB'nin üç büyüğü Almanya, İngiltere ve Fransa, ekonomik ve teknik yardımın yanı sıra uluslararası kuruluşlara katılmasını destekleme karşılığında İran'ı uranyum zenginleştirme çalışmalarından tamamen vazgeçirmeye çalışıyor. 
     Tahran ve Moskova, yaklaşık 800 milyon dolarlık Buşehr'deki nükleer santralın ilk reaktörünün inşaatı anlaşmasını 1995 yılında imzalamıştı. 
     Rusya ile İran arasındaki anlaşmaya göre, Rusya nükleer santralı çalıştırabilmesi için 700 İranlı uzmanı eğitiyor. 
     
</TEXT>
</DOC>
