<DOC>
<DOCNO> 310541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo05.html </URL>
<DATE> 2005/01/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ve Alpay Bolton'da... 
</HEADLINE>
<TEXT>

     Türkiye-İngiltere maçı sonrasında İngiltere’de istenmeyen adam ilan edilen milli futbolcu, Bolton Wanderers ile anlaşmaya vardı. Alpay önümüzdeki günlerde resmi imzayı atacak. 
     
     Beckham’la kapışınca... 

     Japonya’da geçtiğimiz sezon Urawa Reds formasıyla şampiyonluğa ulaşan ve yılın futbolcusu ödülünü kazanan Alpay Özalan, Ada’ya geri dönüyor. Türkiye’yle İngiltere arasında oynanan 2004 Avrupa Şampiyonası Eleme Grubu karşılaşmasında David Beckham’la kavga ettiği için İngiltere’de istenmeyen adam olarak gösterilen, kuklası dahi yakılan milli futbolcu olaylı bir şekilde kulübü Aston Villa’dan kovulmuş ve ülkeden ayrılmak zorunda kalmıştı. 
     
     Hedefim milli forma’ 

     Ersun Yanal’ın Milli Takım’ın başına geçmesinden sonra milli takım kadrosuna alınmayan Alpay, Japonya’da sergilediği performansla Bolton Wanderers’ın dikkatini çekti. İngiltere Premier Ligi’nde zor günler geçiren Bolton, tecrübeli savunma oyuncusuyla anlaşmaya vardı. Önümüzdeki günlerde resmi imzayı atması beklenen Alpay, hedefinin tekrar Ay-Yıldızlı formayı giymek olduğunu söyledi. 

     
</TEXT>
</DOC>
