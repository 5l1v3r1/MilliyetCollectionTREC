<DOC>
<DOCNO> 330472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo36.html </URL>
<DATE> 2005/04/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ribery 10 numarayı giymek isterdim... 
</HEADLINE>
<TEXT>

     Galatasaray'ın sezon ortasında Fransa'nın Metz Kulübü'nden transfer ettiği Fransız futbolcu Franck Ribery, ''10 numarayı giymek isterdim'' dedi. 
     Ribery, Özel Saint Michel Fransız Lisesi'nde katıldığı söyleşide, öğrencilerin sorularını yanıtladı. 
     Futbola babasının teşvikiyle başladığını ve Metz Kulübü'nde 3 yıl futbol eğitimini aldığını belirten Ribery, şunları kaydetti 
     ''Büyük hedefleri olan bir takımda forma giyiyorum şimdi. Hedefimiz bu sezon şampiyon olmak ve gelecek sezon da Avrupa Şampiyonlar Ligi'ne katılmaktır. Takımdaki ortam çok iyi. Ben de bu ortama iyi adapte oldum ve burada olmaktan dolayı çok mutluyum.'' Ribery, Kayserispor ile 2-2 berabere kaldıkları karşılaşmayla ilgili ise şampiyonluktaki rakipleri Fenerbahçe'nin gerisine düştüklerini hatırlatarak, ''Bize karşı oynayan takımlar, bizimle oynamanın vermiş olduğu havayla iyi motive olup, çok iyi mücadele ediyorlar'' dedi. 
     Bir öğrencinin, ''Fenerbahçe'ye gol atarsan gerçek Galatasaraylı olursun'' sözüne karşın Ribery, şunları söyledi 
     ''Türkiye'de derbi karşılaşmaları çok önemli. Beşiktaş'a karşı oynadığım derbide çok iyi mücadele ettim. O maç benim için iyi geçti. Fenerbahçe derbisi şampiyonluk yarışında bizim için en önemli maçlardan biri. Ama bu derbiden önce de maçlarımız var. O maçları kazanıp gerekli puanları aldıktan sonra Fenerbahçe derbisini düşünmeliyiz. İnşallah geriye kalan maçlarımızı kazanır, şampiyonluğa ulaşırız.'' 
     
     ''GALATASARAY'I TERCİH ETTİM'' 

     Bir öğrencinin, ''Daha çok gençsin, ileride Fenerbahçe ya da Beşiktaş'a gitmeyi düşünür müsün'' sorusuna Ribery, halinden memnun olduğunu, hiçbir yere gitmeyi düşünmediğini belirterek, ''Galatasaray'a gelmeden önce hem Fenerbahçe, hem de Beşiktaş ile temasım olmuştu, ama ben Galatasaray'ı tercim ettim'' karşılığını verdi. 
     Fransız futbolcu, Fransa'da Türkiye Ligi'nden pek fazla konuşulmadığını belirterek, ''Ama Türkiye Ligi, Fransa Ligi'nden farklı ve çok zor bir lig'' diye konuştu. 
     
     ''28 RAKAMI BANA UĞURLU GELDİĞİ İÇİN SEÇTİM'' 

     Galatasaray'la anlaşırken 10 numaralı formayı giymek istediğini söyleyen Ribery, ''Ama 10 numaralı formanın sahibi olduğu için ben de 28 numarayı istedim. 28 rakamı bana uğurlu geldiği için seçtim'' dedi. 
     Bir öğrencinin, ''Galatasaray'da futbolcular genelde kulüpten paralarını tahsil etme konusunda sorun yaşıyorlar, bunu nasıl değerlendiriyorsun'' sorusuna ise Ribery, ''Ben futbol oynamak için buradayım. Kulüp ile iyi bir anlaşmam var ve her şey yolunda gidiyor'' yanıtını verdi. 
     
     ANELKA İLE KIYASLANMA 

     Öğrencilerin, vatandaşı Anelka ile ilgili sorularını da yanıtlayan Ribery, Anelka ile çok karşılaştırıldıklarını vurgulayarak, ''Anelka benden daha çok tanınan ve çok büyük bir futbolcu. Ama ben oyunuma bakarım. Sahada gösterdiğim performansla tanınmak istiyorum'' dedi. 
     İki gün sonra 22 yaşına gireceğini söyleyen Fransız futbolcu, okul yaşamının iyi geçmediğini, futbola ilgisi nedeniyle okulla pek ilgili olmadığını da belirtti. 
     Bu arada, Saint Michel Fransız Lisesi öğrencileri arasında yapılan ''en sevilen futbolcu'' anketinde birinci olan Franck Ribery, ödülünü alırken, kendisine yoğun ilgi gösteren öğrencilere bol bol imza dağıttı. 

     
</TEXT>
</DOC>
