<DOC>
<DOCNO> 349594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/yasam/yas07.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprü'de 'para' devri kapanıyor 
</HEADLINE>
<TEXT>


Karayolları, köprülerdeki trafiği azaltmak için gişeleri kaldırıyor. Para yerine sadece OGS ve KGS kullanılacak 

TAHSİN AKSU İstanbul 

Boğaziçi Köprüsü'nde sadece Otomatik Geçiş Sistemi OGS ve Kartlı Geçiş Sistemi'nin KGS uygulanması için çalışma başlatıldı. Proje hayata geçirilirse, köprüden para karşılığı geçiş tarihe karışacak. 
Boğaziçi ve Fatih Sultan Mehmet Köprüsünde OGS ve KGS kullanımı gün geçtikçe artarken, Boğaziçi Köprüsü'nden parayla geçişin kaldırılması planlanıyor. Karayolları 17. Bölge Müdürü Yakup Dost, "Konuyla ilgili proje çalışmalarımız halen devam ediyor. Eğer karar verilirse Boğaziçi Köprüsü'nden sadece OGS ve KGS ile geçmek mümkün olacak. Ancak proje aşamasında olduğu için yeni sisteme geçişin tarihi henüz belli değil" dedi. Her iki köprüde de halen 5'er adet OGS, 1'er adet de KGS sistemi bulunduğunu belirten Dost, talep doğrultusunda gişe sayılarını artırdıklarını belirtti. 
Avrupa yakasından Anadolu yakasına geçiş, paralı gişeden işlem yapılması halinde 8 saniye sürüyor. Kartlı sistemi kullanan sürücüler 2 - 3 saniyede, OGS kullananlar ise 1 saniyede gişeden geçiyor. 


</TEXT>
</DOC>
