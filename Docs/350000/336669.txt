<DOC>
<DOCNO> 336669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko35.html </URL>
<DATE> 2005/04/25/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Kredi kartıyla e-ticaret yaygınlaşıyor... 
</HEADLINE>
<TEXT>

     Bankalararası Kart Merkezi BKM verilerine göre, yılın ilk çeyreğinde kredi kartları ile yapılan elektronik ticaretin hacmi 272 milyon 340 bin YTL'ye ulaştı. 
     BKM'den yapılan açıklamada, kredi kartı ile yapılan e-ticaret işlemlerinin, hem işlem adedi hem de işlem hacmi açısından 2004 yılının 4. dönemine göre büyük artış gösterdiği bildirildi. 
     Verilere göre, 1 Ocak-31 Mart 2005 tarihleri arasında kredi kartları ile yapılan e-ticaret hacmi 272 milyon 340 bin YTL oldu. 
     Bu dönem içinde kredi kartları ile Sanal POS'lar üzerinden gerçekleştirilen e-ticaret işlem adedi yurtiçi ve yurtdışı kredi kartları ile , 2004 yılının son çeyreğine oranla yüzde 14 artarak 3 milyon 454 bin 9 olurken, işlem hacmi de yüzde 5.75 artışla 242 milyon 770 bin YTL olarak gerçekleşti. 
     BKM verilerine göre, yılın ilk üç ayında yurt içi kredi kartları ile yapılan işlem sayısı 3 milyon 413 bin 607, işlem tutarı ise 230 milyon 700 bin YTL oldu. 
     
     YABANCI KARTLARIN İŞLEM ADEDİ ARTTI, İŞLEM HACMİ DÜŞTÜ 
     BKM verilerine göre, Ocak-Mart 2005 döneminde sanal POS'lar kullanılarak yabancı kredi kartlarıyla yapılan işlemler, bir önceki yılın son dönemine göre yüzde 16 oranında artarak 40 bin 402 adede ulaştı. İşlem hacmi ise yüzde 2,5 oranında azalarak 12 milyon 70 bin YTL olarak gerçekleşti. 
     Verilere göre, bankalar tarafından kredi kartlarına verilen ödül ve puanlarla yapılan işlemlerde 2004 yılının son dönemine göre ciddi bir artış kaydedildi. 2005 yılının ilk çeyreğini kapsayan dönem içerisinde ödül ve puanlarla yapılan işlemlerin adedi yüzde 110, tutarı ise yüzde 140 arttı. 
     Bu dönem içinde kayıtlı iş yeri sayısı yüzde 32 artarak 3 bin 449, aktif iş yeri sayısı da yüzde 17.7'lik artış ile bin 816 oldu. 
     Türkiye'de çıkarılan kedi kartları ile yapılan yurt içi ''Mail Order Telephone Order'' işlemleri, bu dönemde işlem adedinde yüzde 38 artarak 11 milyon 573 bin 619 adet olarak gerçekleşirken, işlem hacmi de yüzde 26 oranında yükselerek 1 milyar 258 milyon 600 bin YTL oldu. 
     Verilen bilgiye göre, 1 Ocak-31 Mart 2005 dönemine ilişkin kredi kartları ile yapılan elektronik ticaret işlemlerine ait sonuçlar, BKM tarafından 27 bankadan toplanan verilerden konsolide edilerek yayınlandı. 
     
</TEXT>
</DOC>
