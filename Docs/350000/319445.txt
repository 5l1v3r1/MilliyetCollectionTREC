<DOC>
<DOCNO> 319445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/ekonomi/eko02.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık, tahminleri aştı 
</HEADLINE>
<TEXT>


Uzmanların, '2 milyar dolar civarında' tahmin ettikleri dış ticaret açığı, ocakta geçen yıla göre yüzde 39 artarak 2.3 milyar dolara yükseldi 

EKONOMİ SERVİSİ 

Piyasalarda öncü göstergelere bakılarak yapılan tahminler dış ticaret açığının 2 milyar doların altında kalacağı yönündeydi. Ancak 2005'in ilk ayında dış ticaret açığı 2.3 milyar doları aştı. İhracatın ithalatı karşılama oranı yüzde 66.4'e düştü. 
Devlet İstatistik Enstitüsü DİE Ocak 2005 dış ticaret verilerini açıkladı. Verilere göre, ocakta 4.6 milyar dolar gerçekleşen ihracat, tahminlerin biraz altında gelirken 7 milyon dolara yaklaşan ithalat ise tahminlerin biraz üzerinde çıktı. Uzmanlar ihracatı 4.8 - 4.9 milyar dolar, ithalatı da 6.7 - 6.8 milyar dolar arasında bekliyordu. Dış ticaret açığı ise ocakta geçen yılın aynı dönemine göre 2.3 milyar dolarla tahminlerin üzerinde geldi. Ocakta ihracatın artış hızı yüzde 0.3 gibi bir düzeyde kalırken ithalatın artış hızı yüzde 10.6 oldu. 

'Cari açık da yükselir' 
Öte yandan DİE 2004 verilerinde de revizyona gitti. İthalatı 179 milyon, ihracatı da 243 milyon dolar revize eden DİE, böylece dış ticaret açığında 64 milyon dolarlık bir iyileşme olduğunu duyurdu. Son verilere göre, 2004'te ihracat 63 milyar 17 milyon dolara, ithalat da 97 milyar 341 milyon dolara yükseldi ve dış ticaret açığı da 34 milyar 324 milyon dolara indi. 
Bu arada uzmanlar, dış ticaret açığının tahminlerin üstünde çıkmasıyla ocak ayında cari açık tahminlerinin de yükseleceğine işaret ediyorlar. 

Dış ticaret açığı yüzde 38.7 arttı, karşılama oranı düştü milyon dolar Ocak 2004 Ocak 2005 Değ. Sermaye malları 459.052 555.104 20.9 Ara hammadde malları 1.750.030 1.906.728 9.0 Tüketim malları 2.387.419 2.153.846 -9.8 Diğer 11.616 7.861 -32.3 Toplam ihracat 4.608.118 4.623.539 0.3 Sermaye malları 1.085.827 985.081 -9.3 Ara hammadde malları 4.513.499 5.359.944 18.8 Tüketim malları 657.111 594.087 -9.6 Diğer 35.642 19.687 -44.8 Toplam ithalat 6.292.079 6.958.799 10.6 Dış ticaret açığı -1.683.961 -2.335.260 38.7 Karşılama oranı 73.2 66.4 

</TEXT>
</DOC>
