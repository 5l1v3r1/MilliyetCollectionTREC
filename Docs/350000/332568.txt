<DOC>
<DOCNO> 332568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko64.html </URL>
<DATE> 2005/04/12/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Arçelik, Avrupa'da beşinci... 
</HEADLINE>
<TEXT>

     Kuruluşunun 50. yılında Avrupa'nın en büyük 5. beyaz eşya üreticisi konumuna gelen Arçelik, geçen yıl yüzde 29 büyüyerek, 2.7 milyar avro ciro sağladı. 
     Arçelik'in Genel Kurulu İstanbul'da yapıldı. Yönetim Kurulu Başkanı Rahmi Koç, faaliyet raporunda yer alan mesajında, Koç Topluluğu'nun 2004 yılında Türkiye toplam ihracatının yüzde 9'unu gerçekleştirdiğini kaydetti. 
     Konsolide cironun avro bazında son bir yılda yüzde 34 artarken, ihracatın yüzde 39 oranında yükseldiğini belirten Koç, Türkiye'nin AB'ye üyelik vizyonu paralelinde Koç Holding'in de hızlı ve karlı büyümeyle Avrupa'nın lider şirketlerinden biri olma vizyonunu benimsediğini bildirdi. 
     Koç, Arçelik'in de, Koç Holding'in bu vizyonunun en önemli taşıyıcısı konumunda olduğuna işaret ederek, şöyle devam etti 
     ''Şirketimizin 2004 yılında kaydettiği gelişmeler 50. yıldönümünde Arçelik'i, Koç Topluluğu'nun ve Türkiye'nin en başarılı şirketlerinden biri haline getirmiştir. Arçelik'in bu konumu sektördeki dünya devleriyle rekabet hedefinin gerçekçi olduğunu ispatlamıştır. 
     Son 4 yıl içinde Arçelik ciro bazında 2 misli büyümüştür. 2004 yılında bir önceki yıla oranla yüzde 29'luk bir büyüme kaydedilmiştir. Arçelik'in yurt dışı geliri yıllar boyunca devamlı artarak, toplam cironun içinde yüzde 40 seviyelerinin üzerine çıkmıştır. Avrupa'nın en iyi teknolojik donanımına ve kapasitesi en yüksek işletmelerine sahip olan şirketimiz, 2005 yılı itibariyle 4 ana ürün grubundaki üretim kapasitesini yılda 11 milyon adete yükseltecektir.'' Genel Müdür A. Gündüz Özdemir de, faaliyet raporundaki mesajında, geçen yıl 7.4 milyon adetlik toplam üretime ulaşıldığını kaydetti. 
     Şirketin 2004 yılı cirosunun 2.7 milyar avro olarak gerçekleştiğini belirten Özdemir, ''2005 yılı hedefimiz ise 3 milyar avroya ulaşmaktır. Bu ciro hedefinin en önemli desteklerinden biri de yurt dışı satışlarımızdır. Bu satışların yaklaşık 3'te 2'si kendi markalarımızla yapılmaktadır'' dedi. 
     
     HER 2 SANİYEDE BİR BEKO MARKALI ÜRÜN SATILIYOR 

     A. Gündüz Özdemir, 100'den fazla ülkede her 2 saniyede bir Beko markalı ürün satıldığını bildirdi. 
     Arçelik'in yurt dışı satışlardan elde ettiği cironun, toplam cironun yüzde 44'üne yükseldiğini belirten Özdemir, yurt dışı satış hacimlerinin 4 yılda 472 milyon avrodan 1.2 milyar avroya çıktığını kaydetti. 
     Özdemir, Avrupa'nın en büyük pazarlarından İngiltere soğutucu pazarında yüzde 14, yıkayıcı pazarında yüzde 7, Belçika'da solo beyaz eşya ürünlerinde yüzde 14, fırın pazarında yüzde 43, Polonya'da tüm beyaz eşya pazarında yüzde 5, Litvanya'da ise yüzde 20'lik paya sahip olduklarını bildirdi. 
     Avrupa ülkelerindeki pazar paylarının belirgin bir biçimde arttığını anlatan Özdemir, ''Avrupa genelinde solo ürünlerde pazar payımız yüzde 7, markalı ürünlerde pazar payımız ise yüzde 5'e ulaşmıştır. Vizyonumuz 5 yıl içinde kendi sektörümüzde dünyanın en çok tercih edilen ilk 10 markasından birine sahip olmaktır'' dedi. 
     Özdemir, şirketin net karının yüzde 70 artışla 160 milyon avro olarak gerçekleştiğini, yatırım harcamalarının da son 4 yılda 38 milyon avrodan 105 milyon avroya yükseldiğini bildirdi. 
     
     16 MAYIS'TAN İTİBAREN TEMETTÜ ÖDENECEK 

     Genel Kurul'da 16 Mayıs'tan itibaren ortaklara 1 YTL'lik nominal değerde bir adet hisse senedine 0.573 YTL yüzde 57.3 net nakit temettü ödenmesi önerisi kabul edildi. 
     Yeni Yönetim Kurulu, Rahmi Koç, Bülent Bulgurlu, Robert Sonman, Mustafa Koç, Cengiz Solakoğlu, Bülend Özaydınlı, Temel Atay, Ömer Koç ve A. Gündüz Özdemir'den oluştu. 
     Genel Kurul'da söz alan bir hissedar, SPK'nın kurumsal yönetim ilkelerinde yer alan azınlık hisselerinin temsilinin Arçelik'in yönetimine de işlerlik kazandırılmasını istedi. 
     Genel Kurul'da Yönetim Kurul üyelerinin aylık ücretinin 1000 YTL'den 1100 YTL'ye çıkarılması kabul edilirken, bir üyenin ''daha aşağı olamaz mı'' sözleri gülüşmelere neden oldu. 
     Öte yandan, Arçelik Türkiye Pazarlama ve Satış Grup Direktörü Şirzat Subaşı, Genel Kurul sonrası gazetecilerin sorularını yanıtladı. 
     Subaşı, şirketin 2004 yılını rekor büyümeyle kapattığını, aynı karlılığı koruyarak bu yılı 3 milyar avro ciro ile kapatmayı hedeflediklerini bildirdi. 
     Arçelik'in tüketici ihtiyaçlarını karşılamak amacıyla 3 yıl içinde ürün çeşidini 200'den 600'e çıkardığını, cep telefonu ve mutfak konusunun da bu ihtiyaçları karşılamak amacıyla ürün çeşidine katıldığını belirten Subaşı, cep telefonunda 8 aylık faaliyetlerinde sektörde ulaşılamayan rakamları elde ettiklerini söyledi. 
     Ürün kiralama faaliyetlerinde de hedeflerin üzerine çıktıklarını anlatan Subaşı, büyük mağazacılıkla ilgili bir soru üzerine, bunu bayileriyle yapacaklarını, ilk büyük mağazayı 2006 yılında Ankara'da planladıklarını duyurdu. 
     
</TEXT>
</DOC>
