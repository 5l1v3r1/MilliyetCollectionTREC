<DOC>
<DOCNO> 338676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo03.html </URL>
<DATE> 2005/05/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Houston Rockets'ı 97-93 yenen Mavericks, seride durumu 2-2 eşitledi 
</HEADLINE>
<TEXT>

     ABD Profesyonel Basketbol Ligi NBA Play-off serisine, TSİ bu sabaha karşı yapılan 4 maçla devam edildi. 
     Batı Konferansı'nda Dallas Mavericks, deplasmanda Houston Rockets'ı 97-93 yenerek seride durumu 2-2'ye getirdi. 
     Sezonun en yüksek rakamına ulaşan Jason Terry, 32 sayı, 4 ribaunt ve 3 asistle, takımının en skorer ismi oldu. Michael Finley ve Dirk Nowitzki ise 18'er sayıyla Terry'den sonra galibiyete en çok katkıda bulunan isimler oldular. 
     Öte yandan, maçın en skorer ismi olan Tracy McGrady'nin 36 sayı, 6 ribaunt ve 5 asisti, Çinli pivot Yao Ming'in 20 sayı ve 5 ribauntu, galibiyet için tek başına yeterli olmadı. 
     
     CELTICS-PACERS CEPHESİNDE DURUM 2-2'YE GELDİ 
     Doğu Konferansı'nda Boston Celtics, deplasmanda Indiana Pacers'ı 110-79 yendi ve seride 2-2 beraberliği yakalamayı başardı. 
     Perşembe gecese yapılan maçta bir saha görevlisini iterek bir maç ceza alan Antonie Walker'ın yokluğuna rağmen galibiyete ulaşan Boston'da, Paul Pierce'ın 30 sayı, 7 ribaunt ve 8 asisti, Ricky Davis'in 15 sayısı ile Gary Payton ve Delonte West'in 14'er sayısı, galibiyeti getirdi. 
     Pacers'da 24 sayıyla oynayan Stephen Jackson, takım arkadaşlarından yeterli desteği göremeyince, takımını yenilgiden kurtaramadı. 
     
     BULLS'U 117-99 YENEN WIZARDS, DURUMU 2-1'E GETİRDİ 
     Doğu Konferansı'nda Washington Wizards, sahasında Chicago Bulls'u 117-99 yenerek seride durumu 2-1'e getirdi. 
     NBA tarihinde son 17 yıldır ilk play-off galibiyetini alan Wizards'da Gilbert Arenas, 32 sayı, 7 ribaunt ve 7 asistle maçın yıldızı olurken 21 sayı ve 7 ribauntla Larry Hughes, 21 sayı ve 8 ribauntla Antawn Jamison, 20 sayı ve 9 ribauntla da Etan Thomas, dikkati çeken diğer isimler oldular. 
     Öte yandan, 15 sayı ve 10 ribauntla double-double yapan Tyson Chandler'ın çabaları, takımı Bulls'u yenilgiden kurtarmaya yetmedi. 
     Günün son maçında San Antonio Spurs, deplasmanda Denver Nuggets'ı 86-78 yendi ve seride 2-1 öne geçti. 
     Ligde play-off serisi, TSİ yarın sabha karşı yapılacak 4 maçla devam edecek. 
     
</TEXT>
</DOC>
