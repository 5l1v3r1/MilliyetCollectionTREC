<DOC>
<DOCNO> 349111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/soneko06.html </URL>
<DATE> 2005/06/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bankalar kredi kartı faizlerine kıyamıyor... 
</HEADLINE>
<TEXT>

     Kredi kartı kullanımının, uzun vadeli taksitlendirme ve benzeri uygulamalarla yaygınlaşmasıyla birlikte bankalar için önemli bir faiz geliri kalemi olmaya başlayan kredi kartı borçlarına uygulanan yıllık bileşik faiz üç haneli oranlardan aşağı inmiyor. Bankacılık sektörünün mayısta kredi kartlarına uyguladığı ortalama faizin yıllık bileşiği yüzde 102 olarak hesaplandı. 
     Bankacılık Düzenleme ve Denetleme Kurumu’nu verilerine göre mayısta sadece Citibank kredi kartı borçlarına uyguladığı aylık faiz oranında 0.5 puanlık bir indirim yaptı. Diğer bankalar vadeli mevduat, iç borçlanma, gecelik borçlanma ve kredi faizlerinin yüzde 14-25 aralığına gerilediği mayıs ayında 14.4 katrilyon lirayı aşan kredi kartı alacaklarına uyguladıkları faiz oranlarına dokunmadılar. 
     BDDK’nın bankaların bireysel kredi kartı pazarındaki ağırlığını dikkate alarak yaptığı hesaplamaya göre, sektörün mayısta kredi kartı borçlarına uyguladığı aylık faizin ağırlıklı ortalaması yüzde 6.02 ile nisan ayıyla yaklaşık aynı düzeyde kaldı. Söz konusu faizin yıllık bileşiği ise yüzde 102 olarak hesaplandı. Söz konusu oran nisanda yüzde 102.1 olarak hesaplanmıştı. Citibank’ın indirimi genel oranda sadece 0.1 puanlık bir düşüşe yol açtı. 
     Nisandaki yüzde 8.95’lik aylık faiz oranıyla Türkiye’nin en yüksek kredi kartı faizini uygulayan bankası olan Citibank, mayısta ortalama yüzde 8.45’e indirdiği faiz oranıyla birinciliğini yine korudu. Citibank’ın uyguladığı söz konusu faiz oranının yıllık bileşiği ise yüzde 179.7’den yüzde 164.7’ye düştü. 
     Mayısta da nisanda olduğu gibi faiz oranı sıralamasında Citibank’ı aylık yüzde 6.45’le yıllık bileşik yüzde 111.7 
     Türkiye Ekonomi Bankası TEB izledi. Denizbank yüzde 6.35’le yıllık yüzde 109.3 en yüksek faiz uygulayan üçüncü 
     banka oldu. Akbank, Yapı Kredi, Dışbank, Koçbank, Tekstilbank, Finansbank ve Tekfenbank aylık yüzde 6.25’lik yıllık bileşiği yüzde 107 faiz oranlarıyla üst sıralarda yer aldılar. Bu bankaları yüzde 6.22’yle Garanti, yüzde 5.95’le İş Bankası ve Şekerbank, yüzde 5’le Halk bankası izledi. HSBC yüzde 4.99’la, Bank Europa ve Anadolubank yüzde 4.95’le, Vakıfbank yüzde 4.75’le, Ziraat Bankası yüzde 4.50’yle Oyakbank yüzde 4.44’le izledi. En düşük faizi ise yüzde 3.95’le Turkish Bank uygulamayı sürdürdü. 
     
     NASIL HESAPLANIYOR 
     BDDK bankaların faiz oranlarıyla ilgili hesaplamayı, bankaların bildirdikleri nakit ve alışveriş faiz oranlarından üretiyor. Birden fazla ve birbirinden farklı faiz oranı bildiren bankaların faiz oranları ise bu farklı faiz oranlarının eşit ağırlıklı aritmetik ortalaması dikkate alınarak belirleniyor. 
     
     14.4 KATRİLYON LİRA 
     Türkiye’de tüketicilerin yıllık bazda yüzde 100’ün üzerine çıkan oranlarda faiz ödemeye devam ettikleri kredi kartı borçları, bu faiz oranına rağmen her geçen ay önemli ölçüde büyüyor. Merkez Bankası’nın verilerine göre bu yıl mayıs sonunda 14.4 katrilyon liraya çıkan bireysel kredi kartı borçlarında son bir yıllık dönemde 5.7 katrilyon liralık büyüme yaşandı. Tüketicilerin tüketici kredileriyle birlikte mayıs sonu itibarıyla 32.3 katrilyona çıkan toplam borçlarının yüzde 44.7’sini kredi kartı borçları oluşturdu. 
     Çok daha düşük faiz oranlarıyla kullanılabilen tüketici kredilerinin oranı ise yüzde 65.3 düzeyinde kaldı. 

ANKA 
     
</TEXT>
</DOC>
