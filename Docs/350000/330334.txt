<DOC>
<DOCNO> 330334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun17.html </URL>
<DATE> 2005/04/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fransa'da Papa için bayraklar yarıya indi, 'laiklik' tartışması alevlendi 
</HEADLINE>
<TEXT>

     Fransa'da Papa İkinci Jean Paul'ün ölümü dolayısıyla bayrakların yarıya indirilmesi kararının ardından alevlenen laiklik tartışması sürüyor. 
     İçişleri Bakanlığı'nın, valilerden, sorumlu bulundukları bölgelerde Papa İkinci Jean Paul için düzenlenecek dini törenlere katılmaları ve kardinalleri ziyaret etmeleri yolundaki talebi, devlet ve din işlerinin birbirinden ayrılmasıyla ilgili tartışmanın büyümesine yol açtı. 
     Sol partilerin temsilcileri, hükümete yönelik yaptıkları sert eleştirilerde, ''devletin laiklik konusundaki tarafsız kalma ilkesinin ihlal edildiğini'' belirtirken, bazı sivil toplum örgütleri çekincelerini dile getiriyorlar. 
     Eleştirileri yazılı açıklamayla yanıtlayan İçişleri Bakanlığı ise yaptığı uygulamayı savundu ve ''bunun cumhuriyet ilkelerine aykırı olmadığını'' belirtti. 

     
</TEXT>
</DOC>
