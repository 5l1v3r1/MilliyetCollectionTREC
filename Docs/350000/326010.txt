<DOC>
<DOCNO> 326010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur25.html </URL>
<DATE> 2005/03/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Sahte rakı antidotu ithal edildi 
</HEADLINE>
<TEXT>

     Sağlık Bakanlığı, metil alkol zehirlenmelerinin tedavisinde kullanılan fomepizol adlı antidotu, Fransa'dan ithal etti. 
     Refik Saydam Hıfzıssıhha Merkezi Başkanı Turan Aslan, AA muhabirine yaptığı açıklamada, fomepizol adlı antidotun, 3 hastaya yetecek kadar Fransa'dan ithal edildiğini bildirdi. 
     Aslan, hastalarda daha fazla toksik metabolik oluşumunu engellemek için etanol etil alkol veya fomepizol ile antidot tedavisi uygulanabileceğini, tedavide kullanılan fomepizolün bilimsel olarak üstünlüğünün sağlanamadığını anımsattı. Aslan, ''Ancak buna rağmen, Sağlık Bakanımız ile yaptığımız istişareler sonrasında, metanol zehirlenmesi vakasını tedavi eden bir hekimin bu yöntemi de kullanmak isteyebileceğini düşünerek, bilimselliğe hizmet edelim diye getirdik'' dedi. 
     Söz konusu antidotun ''Türkiye'de bulunmadığı, pahalı olduğu için getirtilmediği'' şeklindeki spekülasyonları da önlemek istediklerini kaydeden Aslan, 3 hastaya yetecek miktarda getirtilen antidotun maliyetinin 12 bin avro olduğunu bildirdi. Aslan, ''Fomepizol şu anda bizde. Yeni vaka olursa kullanmak isteyenler bize müracaat edecek anında göndereceğiz'' dedi. 
     
</TEXT>
</DOC>
