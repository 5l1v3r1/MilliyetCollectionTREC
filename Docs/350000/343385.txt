<DOC>
<DOCNO> 343385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo41.html </URL>
<DATE> 2005/05/17/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Mustafa Özkan Anadolu'nun şampiyonu olacağız... 
</HEADLINE>
<TEXT>

     Gençlerbirliği’nin golcü futbolcusu Mustafa Özkan, Galatasaray maçında zoru başardıklarını söyledi. 
     Mustafa Özkan, aldıkları üç puanın kendileri açısından hedefe ulaşma yolunda büyük avantaj sağladığını belirterek, "Biz lig beşinciliği için oynuyoruz. Bu açıdan Galatasaray galibiyeti bizim açımızdan çok iyi oldu. Galatasaray açısından ise lig şampiyonluğu yarışında çok önemli bir maçtı. Önce bizi baskı altında tutmak istediler. Biz bu baskıyı kırmasını bildik ve maçı kazandık" dedi. 
     Özkan, hafta sonu Denizlispor ile deplasmanda yapacakları maçın hedeflerindeki düğümü çözecek bir maç olduğunu da ifade ederek, şöyle konuştu 
     "Hedefimiz ligi beşinci sırada bitirmek. Bize, lig beşinciliğinin ne anlamı var diye soruyorlar, ancak hedefsiz takımları ve futbolcuları maça motive etmek çok zordur. Biz, lig beşinciliğini kazanarak, 4 büyüklerin ardından Anadolu şampiyonu olmuş olacağız. Şu anda beşinci sırada bulunan Denizlispor da yerini korumak için çok büyük bir mücadele gösterecek. Denizlispor’un gücü belli. Zor ancak zevkli bir maç olacak. Umudum bizim kazanmamız yönünde." Gençlerbirliği ile sözleşme yenileyip yenilemeyeceği yönündeki bir soruya ise Özkan, "Takımda bu işlere Cem Onuk bakıyordu. Ancak Cem Onuk, Karşıyaka ile anlaşınca görüşmeler uzadı. Öyle zannediyorum ki önümüzdeki 1-2 gün içinde sözleşmemle ilgili görüşmeler tekrar başlayacak. Önceliğim 2 yıldır formasını giydiğim Gençlerbirliği’nde kalmak. Birçok teklif var. Anlaşamazsam bunları değerlendireceğim" diye konuştu. 
     Genç futbolcu Kerem Şenas ise lig beşinciliği için Denizlispor ile çok önemli bir maça çıkacaklarını belirterek, "Hedefe ulaşmadaki en büyük rakibimizle oynuyoruz. Elimizden geleni ortaya koyacağız. 
     Denizlispor’u yenerek lig beşinciliğine ulaşacağız" dedi. 
     
</TEXT>
</DOC>
