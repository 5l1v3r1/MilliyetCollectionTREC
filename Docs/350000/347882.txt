<DOC>
<DOCNO> 347882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy33.html </URL>
<DATE> 2005/06/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Erdoğan Pakistan'ın Keşmir politikasının ardındayız 
</HEADLINE>
<TEXT>

     Başbakan Recep Tayyip Erdoğan, "Gerek dış, gerek iç politikada Pakistan ile görüşlerimizin örtüşüyor olması, bizim tarihsel ve kültürel birlikteliğimizin, dayanışmamızın da bir göstergesi" dedi. 
     Başbakan Erdoğan ve Pakistan Başbakanı Şevket Aziz, baş başa ve heyetler arası görüşmenin ardından ortak basın toplantısı düzenlediler. 
     Erdoğan, burada yaptığı konuşmada, Pakistan’ın dost ve kardeş ülke olduğunu vurgulayarak, bugün yapılan görüşmelerde askeri, ticari, ekonomik ve kültürel alanlardaki ilişkilerin ele alındığını söyledi. 
     Başbakan Erdoğan, görüşmede ayrıca, bölgeyi ilgilendiren konuların, Kıbrıs, Irak, Afganistan, İsrail-Filistin ve Keşmir sorununun da görüşüldüğünü ifade etti. Erdoğan, şöyle konuştu 
     "Gerek dış, gerek iç politikada Pakistan ile görüşlerimizin örtüşüyor olması, bizim tarihsel ve kültürel birlikteliğimizin, dayanışmamızın da bir göstergesi. 
     Tüm uluslararası kuruluşlarda Türkiye-Pakistan dayanışması her konu gündeme geldiğinde gerçekleşmiştir. Bundan sonra da bu konudaki siyasi irade güçlenerek devam edecektir". 
     Başbakan Erdoğan, Türkiye ve Pakistan arasındaki dış ticaret hacminin iki ülkenin güçlerinin çok altında olduğunu belirterek, bu konuda adımlar atılması gerektiğini dile getirdi. 
     İslam Kalkınma Örgütü ve Birleşmiş Milletler çerçevesinde atılacak adımların da görüşmede ele alındığını kaydeden Erdoğan, Pakistan’ın, Türkiye’nin attığı tüm adımları desteklediğini hatırlattı. Erdoğan, "Aramızdaki müşterekleri görmek mutlu edici" dedi. 
     Yaptığı açıklamada, iki ülke arasındaki hava taşımacılığı konusunda adımlar atılacağını anlatan Başbakan Erdoğan, İslamabad dışında, Karaçi’ye de Türk Hava Yolları’nın düzenlediği seferlerin artırılacağını söyledi. 
     Erdoğan, Pakistan Başbakanı Aziz’in, "kendi evinde olduğunu" kaydederek, konuk başbakanın gezisinin iki ülke arasındaki ilişkileri artıracağına inandığını vurguladı. 
     
     SORULAR 
     Başbakan Erdoğan, daha sonra basın mensuplarının sorularını yanıtladı. 
     Erdoğan, Pakistanlı bir gazetecinin, "Türkiye ile Pakistan arasında savunma alanında ne gibi bir işbirliği yapılabileceği" yönündeki sorusuna, "Şu anda Türkiye ile Pakistan arasında savunma sanayinde müşterek atacağımız adımlar var. Bunları görüşmede ele aldık. Gerek Aselsan, gerek Havelsan, gerek FNSS gibi kuruluşların müşterek olarak Pakistan’da yapacağı yatırımları konuştuk" yanıtını verdi. 
     Erdoğan, Keşmir sorunuyla ilgili bir soruya karşılık, "Pakistan’ın bu işi çözmeye yönelik iradesi var. Bizler de bunları olumlu adımlar olarak değerlendiriyoruz. Pakistan’ın Keşmir politikasının yanındayız. Bu konuda dayanışma içinde olacağız. Bütün sorun bu çözümsüzlüğün ortadan kalkmasıdır, ölümlerin kan dökmelerin sona ermesi suretiyle adil bir çözüme ulaşılmasıdır" diye konuştu. 
     Öte yandan, ortak basın toplantısından önce Türkiye ile Pakistan arasında Bilimsel ve Teknik İşbirliği Anlaşması’nın uygulanması protokolü imzalandı. 
     
</TEXT>
</DOC>
