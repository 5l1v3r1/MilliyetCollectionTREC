<DOC>
<DOCNO> 318947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/guncel/axgun02.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vakit'i yasaklayın' 
</HEADLINE>
<TEXT>


Almanya İçişleri Bakanı Schily, halkı kışkırtan Anadolu'da Vakit'in kapatılma kararının doğru olduğunu belirterek, "Bu tür gazeteler Türkiye'de de yasaklansın" diye konuştu 

ÇİĞDEM BAĞRIAÇIK Berlin 

Almanya Federal İçişleri Bakanı Otto Schily, Vakit tarzında yayın yapan gazetelerin Türkiye'de de yasaklanmasını istedi. Sosyolog - Yazar Necla Kelek'in "Yabancı Gelin" adlı kitabının Berlin'deki tanıtım toplantısına katılan Schily, halkı kışkırtan yazı ve haberleri nedeniyle Anadolu'da Vakit gazetesinin yayımcısı Yeni Akit limited şirketinin kapatılmasının yerinde bir karar olduğunu savundu. Almanya'da hiçbir dinin anayasanın önüne geçme hakkı bulunmadığına dikkat çeken Schily, "İçişleri Bakanı Abdülkadir Aksu'dan Türkiye'de de böyle gazeteleri yasaklamasını isteyeceğim" dedi. 
Schily, Berlin'de zorla evlendirildiği eşinden ayrıldıktan sonra töre adına öldürülen bir çocuk annesi Hatun Sürücü cinayetine de değinerek şunları söyledi 
"Bu tür vahşete anlayış göstermemiz mümkün değil. Kadının ikinci sınıf insan muamelesi görmesi ya da namus cinayetlerine kurban gitmesi İslamiyetin suiistimal edilmesinden kaynaklanıyor. İslamı karalama hatasına düşmeyelim. Bu gibi olaylar birkaç yüzyıl önce Hıristiyan topluluklarında da oluyordu. Hatta Amerika'da bazı radikal dinci Hıristiyanlar, kadınlara h l ikinci sınıf muamele yapıyor." 
Türkiye'nin AB üyeliğini desteklediğini de belirten SPD'li Bakan, "Ancak zorla evliliklerin ortadan kaldırılması ve töre cinayetlerini önlemek için mücadele etmeyen bir ülke AB'ye hazır değildir" dedi. 


</TEXT>
</DOC>
