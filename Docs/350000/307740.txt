<DOC>
<DOCNO> 307740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun01.html </URL>
<DATE> 2005/01/19/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Kerkük'te Kürtler kayıt için bürolara aktı 
</HEADLINE>
<TEXT>

     İhsan DÖRTKARDEŞ DHA 

      ABD'nin Irak geçici anayasasına dayanarak Saddam'ın sürdüğü Kürtlerin Kerkük'e dönüşüne destek vermesi ve seçmen kütüklerine yazım için tanınan 10 günlük sürenin başlaması ile özellikle Kerkük'teki seçmen büroları önünde uzun kuyruklar oluştu. Celal Talabani liderliğindeki Kürdistan Yurtsever Birliği'nin yetkililerinden Nevşervan Mustafa ise, federal sistemden asla taviz vermeyeceklerini, federal sistemin reddedilmesi halinde Irak'tan ayrılacaklarını söyledi. 
     Irak'ta Kerkük'ün bağlı olduğu 'Tamim eyaletinde' Kürtler, oy kullanabilmek için adlarını seçmen kütüklerine yazdırmak için uzun kuyruklar oluşturdu. 30 Ocak'taki seçimler yaklaşırken, Kerkük ve çevresinde 120 bin yeni Kürt seçmen kayıt yaptırdı. Kürtlerin 'gelecekteki başkentleri' olarak gördükleri Kerkük'te 460 bin seçmen bulunuyor. Bu sayının Kürtler lehine artması kentteki Türkmen ve Araplar'ın tepkilerine neden oluyor. 
     
     BARZANİ VE TALABANİ'NİN ÇAĞRISI ETKİLİ OLDU 
     Kerkük'te seçimlerde oy kullanmak için şimdiye kadar seçmen kartı almayanlara 10 gün süre tanınması ardından Kürdistan Yurtsever Birliği KYB lideri Celal Talabani ile Irak Kürdistan Demokrat Partisi IKDP lideri Barzani, Kerkük'te oy kullanma hakkı olmayan Kürtler'in kendilerini seçmen olarak yazdırmalarını istedi. Bu çağrı etkili olurken, binlerce Kürt seçmen bürolarına akın etti. 
     Talabani, yaptığı açıklamada, "Seçmen kartı olmayanların bu 10 günlük sürede başvuruda bulunmalarını istiyoruz. Kerkük nüfusuna kayıtlı herkesi bu konuda duyarlı olmaya çağırıyoruz. Ayrıca, Kerkük'teki seçimlerle ilgili daha önce oluşturulan komisyon lağvedildi. Şimdi Türkmen, Kürt, Arap ve Asurilerden oluşan 4 kişilik yeni bir seçim komisyonu kuruluyor. Bu komisyon seçim çalışmalarını yürütmekle görevlidir'' diye konuştu. 
     
     "KERKÜK, BAĞIMSIZ KÜRDİSTAN İÇİN İLK ADIM'' 
     İngiliz The Daily Telegraph gazetesi, Kerkük'le ilgili verdiği haberde, "Iraklı Kürtler, seçimlerde ve ardından gelecek olan at pazarlığında' özellikle petrol zengini Kerkük'ü istiyor'' diye yazdı. Gazete, Kürtler'in Saddam Hüseyin döneminde getirilen Arap yerleşimcilerin kenti terkederek, topraklarının eski sahiplerine iade edilmesini istediğini yazarken, Kürt grupların, geçici Irak yönetimini Amerikalılar'ın arkasına saklanmakla suçladığını aktardı. 
     Gazete, Amerikalı yetkililerin, Kerkük'ün Kürt kontrolüne geçmesinin bağımsız bir Kürdistan için ilk adım olacağını göz önünde bulundurduklarını, yasal sürece uyulması gerektiğini, bunun da uzun zaman alacağını aktardı. 
     
     "FEDERALİZM REDDEDİLİRSE, AYRILIRIZ'' 
     Financial Times gazetesi ise, Mesut Barzani liderliğindeki IKDP ile Celal Talabani önderliğindeki KYB'nin bölgesel özerkliklerini güçlendirmek için seçim ittifakı yaptıklarını vurguladı. Haberde, IKDP temsilcisi Ari Karadagi'nin, "Olabildiğince çok sayıda milletvekilliğini kazanmayı amaçlıyoruz. Böylece laik ve ılımlı İslamcı partilerle federatif bir Kürdistan üzerinde uzlaşabiliriz'' dedi. Talabani'nin temsilcisi Nevşervan Mustafa ise, Kürtler'in federal sistemden asla taviz vermeyeceğini, bu konuda pazarlık yapmayacaklarını vurgularken, "Irak'tan iki durumda ayrılırız. Birincisi Irak'ta İslami bir devletin oluşması, ikincisi de federalizmin reddedilmesi'' dedi. 
     
</TEXT>
</DOC>
