<DOC>
<DOCNO> 340081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/yazar/guclu.html </URL>
<DATE> 2005/05/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kars model kent olma yolunda 
</HEADLINE>
<TEXT>


Türkiye, enteresan bir ülke. Kars'ta adeta şoke olduk. Öyle anlar oldu ki ağzımız açık kaldı. Demek ki gidip görmek gerekiyormuş... 
Okuma yazma biliyorlar mı, bilmiyorlar mı, gidecek okulları var mı, yok mu derken, onlar bizden yüksek kapasiteli bilgisayar istediler. Gururlandık. 
Bir ara 500 kişilik salonda, öğrenci olanlar elini kaldırsın dedim. Yarıdan fazlasının eli kalktı. Peki içinizde kaçınız bilgisayar kullanıyor dedim. Ellerin tamamı yine havada kaldı. İyice şaşırdım. Gerçek mi, değil mi diye kafamda soru işaretleri oluşurken, Milli Eğitim Bakanı Çelik, imdadıma yetişti. Bölgedeki okulların yarıya yakınına, bilgisayar laboratuvarlarının kurulduğunu söyledi. Demek ki gelen öğrenciler bu şanslı okulların öğrencileriymiş deyip teselli bulduk. 
Kars, öğrencisiyle yetişkiniyle farklı bir kent. Miniminnacık ilköğretim öğrencileri, görüşlerini öylesine güzel ortaya koydular ki üniversiteli gençlere taş çıkarttılar. 
Peki Kars'ın, Karslı öğrencilerin sorunları yok mu Fazlasıyla var. Ama onlar, bu sorunların da üstesinden gelebilecekleri izlenimi verdiler. En çok istedikleri de yurt ve burs... 
Milletvekilinden vatandaşına, valisinden öğretmen ve öğrencisine kadar kendisiyle barışık bir kent. 
Biraz ilgi ve biraz da destekle, fazla değil 5 yıl içerisinde, çok farklı bir noktaya gelebilirler. O heyecan kendilerinde var. Yoksulluğu ve cehaleti yenme konusunda da oldukça kararlılar. 
Elbirliği ile eğer bu heyecanlarını paylaşır ve başta yüksek kapasiteli bilgisayarlar olmak üzere, ihtiyaçlarına karşılık bulabilirsek, Kars, Doğu ve Güneydoğu'nun karanlığı hızla yenen model kentlerinden biri olabilir. 
Kars Kültür Merkezi'nde gerçekleştirdiğimiz Genç Bakış'ın bu haftaki konusu gazetemizin başlattığı Baba Beni Okula Gönder Kampanyası, konukları da Milli Eğitim Bakanı Hüseyin Çelik'le birlikte, Doğan Gazetecilik İcra Kurulu Başkanı Hanzade Doğan ve Yayın Yönetmenimiz Sedat Ergin'di. 
Doğan, fikir babalığını yaptığı ve en önemli destekleyeni olduğu kampanyanın gerekçelerini, Ergin de yol haritasını anlattı. 
Milliyet benzeri pek çok kampanya yaptı. Ama patronaj desteği en yüksek olanı, sanki bu. Hanzade Doğan, kampanyaya sadece ekonomik yardım ve yayın desteği sağlamakla kalmıyor. Bizzat içinde. "Ülkemizde öğrenim çağında olup da okuma yazma bilmeyen tek kız çocuğumuz, tek öğrencimiz kalmayıncaya kadar bu kampanya devam edecek. Ben de hep içinde olacağım" diyor. 
Sedat Ergin ise kampanyanın farklı bir yönüne dikkat çekti. "Türkiye bu kampanya ile vicdan sınavından geçiyor" dedi. "Ankara'da, İstanbul'da, İzmir'de rahat koltuklarında oturanlar, Doğu ve Güneydoğu'da olanaksızlıklar içerisinde öğrenim mücadelesi veren çocuklarımızı desteklemek durumundalar" şeklinde konuştu. 
Milli Eğitim Bakanı Çelik ise, devletin eğitim yükünün altından tek başına kalkamadığını, başta medya olmak üzere sivil toplum örgütlerinin de taşın altına ellerini koymaları gerektiğini hatırlattı. 
Canlı yayına telefonla katılan TEV Yönetim Kurulu Başkanı Rona Yırcalı, İSTEK Vakfı Başkanı Bedrettin Dalan, ÖZDEBİR Başkanı İbrahim Arıkan ve Bilfen İlköğretim Okulu Müdürü Nurşen Kayatürk de öğrencilere ve öğretim kurumlarına önemli destekler vaat ettiler. 
Doğan ve Ergin'in, yardımlar en iyi şekilde yönlendirilecek ve her kuruşun hesabı sorulacak yönündeki açıklamaları ve atılan her adımı okuyucularımızla paylaşacağız şeklindeki sözleri de güven unsurunu doruğa çıkardı. 
Beyindeki ve k ğıt üzerindeki projeler, hayata geçtiğinde bazen zaafa uğrayabiliyor. Ama ta en başından beri yakından izlediğim Baba Beni Okula Gönder Kampanyası, bırakın zafiyeti öngörülenlerin de ötesine geçti. 



</TEXT>
</DOC>
