<DOC>
<DOCNO> 306057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun09.html </URL>
<DATE> 2005/01/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Le Pen Nazi işgalini savundu, Fransa birbirine girdi 
</HEADLINE>
<TEXT>

     Fransa'nın aşırı sağcı lideri Jean- Marie Le Pen, 2. Dünya Savaşı sırasındaki Nazi işgalinin ''dikkate değer bir şekilde insanlık dışı'' olmadığını söyledi. 
     Le Pen, sağcı gazete Rivarol'ün 7 Ocak sayısında yayınlanan açıklamasında, ''Ülkemizi kurtarmamız gereken yalnızca Avrupa Birliği ve küreselleşme değil. Aynı zamanda kurtulunması gereken, ülke tarihi hakkındaki yalanlar, olağanüstü tedbirlerle korunan yalanlardır'' dedi. 
     Aşırı sağcı lider, ''550 bin kilometrekarelik bir ülkede kaçınılmaz olarak bazı falsolar yapılsa da, Fransa'daki Alman işgali dikkate değer bir şekilde insanlık dışı değildi'' diye konuştu. 
     Le Pen'in bu açıklamalarına ise hükümetten, Yahudi örgütlerinden ve ırkçılık karşıtı gruplardan tepki geldi. 
     Adalet Bakanlığı, Le Pen'in açıklamalarının yasalara aykırı olup olmadığının saptanması için bir ön polis soruşturması açılmasını istedi. 
     Fransa'nın ırkçılık karşıtı yasaları, Nazi soykırımını inkar etmeyi suç sayıyor. 
     Yahudi örgütlerin şemsiye kuruluşu CRİF de, Le Pen'in açıklamalarından ''şoke olunduğunu'' belirtti. 
     Lep Pen daha önce de Nazi soykırımını tarihteki ''bir detay'' olarak nitelendirmişti. 
     Nazilerin Fransa'yı işgal altında tuttuğu 1940-1944 arasında 76 bin Yahudi sınırdışı edilmişti. 
     
</TEXT>
</DOC>
