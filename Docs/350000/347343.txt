<DOC>
<DOCNO> 347343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/siyaset/siy04.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD ile ilişkiler değişti' 
</HEADLINE>
<TEXT>


Meclis Başkanı Arınç, "Biz ABD ile dostuz ama bu, her isteğini yerine getireceğimiz anlamına gelmez" dedi 

SİNAN TOROS İstanbul 


TBMM Başkanı Bülent Arınç, önceki gün Chicago'da, şehrin en yüksek yapılarından John Hancock Binası'nın 95. katındaki kahvaltılı toplantıda Türklere konuştu. "ABD ile ilişkilerin tarzının değiştiğini" söyleyen Arınç, "Biz ABD ile dostuz ama bu ABD'nin her isteğini yerine getireceğimiz anlamına gelmez" dedi. 
"Bir kara sevdadan bahsetmiyoruz" diyen Arınç, şöyle devam etti "Yeni Türkiye eşit şartlarda, başı dik, alnı açık olarak 'Gelin, oturalım konuşalım ortak paydada buluşalım' demiştir. Bizim ABD ile olan ilişkilerimiz dürüst olmalı, samimi olmalı ve her iki ülkenin çıkarlarını gözeterek ortak bir noktada buluşmalı." 

'Fransa'nın iç sorunu' 
Arınç, dün de dönüşte Atatürk Havalimanı'nda soruları yanıtladı. Fransa'nın AB Anayasası'na "hayır" demesinin, Türkiye için olumsuz etkiler bırakacağını düşünmediğini söyleyen Arınç, Hollanda'da düzenlenecek referandumda da muhtemelen aynı sonucun çıkacağını vurguladı. "Referandum sonuçlarının öncelikle Fransa iç siyasetini etkileyeceğini, sonra da AB kendi iç bünyesinde birtakım rahatsızlıklara sebep olacağını düşünüyorum" diye konuşan Arınç, Türkiye'ye etkilerini ise çok daha uzakta gördüğünü belirtti. 



</TEXT>
</DOC>
