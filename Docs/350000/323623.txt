<DOC>
<DOCNO> 323623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun34.html </URL>
<DATE> 2005/03/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Rafsancani adaylık için hazır 
</HEADLINE>
<TEXT>

     Eski İran Cumhurbaşkanı Ali Ekber Haşimi Rafsancani, haziran ayında yapılacak cumhurbaşkanlığı seçiminde ''adaylık için hazır'' olduğunu söyledi. 
     İRNA'nın haberine göre, Düzenin Yararını Teşhis Heyeti DYTH Başkanı Rafsancani, bir haber ajansının açılış töreninde yaptığı konuşmada, ''Cumhurbaşkanlığı seçiminde adaylık için tamamen hazırım, ancak karar vermek için çok erken olduğuna inanıyorum'' dedi. 
     Rafsancani, 17 Haziran'da yapılacak seçimde göreve dönmesi için üzerinde daha fazla baskı hissettiğini söyleyerek, şunları kaydetti 
     ''Bu sorumluluk bana kalır ve halkın katılmam için bana ihtiyacı olduğunu hissedersem bunu reddetmem. Seçime yaklaştıkça sorumluluğumun daha da arttığını hissediyorum.'' Rafsancani, adaylar arasında yetenekli ve halkın taleplerine yanıt verecek biri çıkarsa iyi olacağını, ancak böyle bir kişi olmazsa geri döneceğini belirtti. 
     Kendi yandaşlarınca İran'ın Batı ile sorunlarını çözebilecek siyasi dirayete sahip biri olarak gösterilen 70 yaşındaki Rafsancani, 1989-1997 yıllarında üst üste iki dönem cumhurbaşkanlığı yaptı. Rafsancani, İran'ın Batı ile ilişkilerini düzeltmiş ve liberal ekonomiyi desteklemiş ılımlı muhafazakar olarak tanınıyor. 
     İRNA'nın 7100 kişiyle 11 kentte yaptığı kamuoyu yoklamasına göre, Rafsancani, oyların yüzde 13.9'unu alırken, Rafsancani'yi yüzde 4.8 ile eski Meclis Başkanı reformcu Mehdi Kerrubi ve yüzde 4.2 ile eski Dışişleri Bakanı muhafazakar Ali Ekber Velayeti izliyor. 
     Kamuoyu araştırması reformcuların diğer adayı eski Bilim, Araştırma, Teknoloji ve Yüksek Eğitim Bakanı Mustafa Moin yüzde 4.1 ve eski İran Radyo ve Televizyon Başkanı muhafazakar Ali Laricani'nin yüzde 3.9 oy aldığını gösteriyor. 
     Cumhurbaşkanlığı seçimine katılacak aday adaylarının muhafazakar Anayasayı Koruyucular Konseyi'nin AKK onayını alması gerekiyor. 
     AKK'nın 20 Şubat'taki milletvekili seçimi öncesi binlerce reformcu adayı elemesi ve önemli reformcu partilerin seçimi boykot etmesi nedeniyle mecliste çoğunluğu ele geçiren muhafazakarlar, cumhurbaşkanlığı seçiminden de zaferle çıkacakları umudunu taşıyorlar. 
     İran'daki yasalara göre, üst üste iki dönem cumhurbaşkanlığı görevini yapan kimse takip eden üçüncü dönemde aday olamadığı için 1997 ve 2001 yıllarında cumhurbaşkanı seçilen Muhammed Hatemi tekrar aday olamayacak. 
     
</TEXT>
</DOC>
