<DOC>
<DOCNO> 327223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/siyaset/siyz1.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



Başbakan'a ofis eleştirisi 

ANKARA Milliyet 

CHP Genel Sekreter Yardımcısı Mehmet Sevigen, 22 CHP milletvekili ile birlikte Dolmabahçe Sarayı'nın Musahiban Bölümü'nün Başbakan Erdoğan'ın kullanması amacıyla Başbakanlık'a devriyle ilgili TBMM'ye araştırma önergesi verdi. Sevigen, Erdoğan'ın "Padişahlık ve saltanat özlemi içinde olduğunu" ileri sürdü. 
Sevigen, başkentin Ankara olduğunu ve bunun Anayasa'nın değiştirilmesi teklif dahi edilemeyecek hükümleri arasında yer aldığını vurguladı. 

AKP'li Başkan'dan Paskalya tebriki 

İSTANBUL Milliyet 

AKP Şişli İlçe Başkanı Emin Haberdar, Türkiye'deki Ermenilerin yayın organı Agos gazetesine verdiği ilanla, Paskalya Yortusu'nu kutladı. Paskalya Yortusu, 27 Mart'ta kutlanacak. Haberdar da, Agos'a "Ermeni toplumunun Paskalya Yortusu'nu en derin duygularımızla kutlarız" ifadesini kullandığı ilanla, kutlamalara katıldı. 2004'te de aynı tebriki yaptığını belirten Haberdar, bu yıla özel bir durum olmadığını belirtti. Haberdar, Paskalya günü partili arkadaşlarının ziyaretler yapacaklarını sözlerine ekledi. 

'Yurttaşlık kursu'na tepki 

DIŞ HABERLER SERVİSİ 

Hollanda, bu ülkede uzun süre kalmayı isteyen tüm yabancı uyrukluların katılması zorunlu bir "yurttaşlık kursu" açacak. 
Bakan Kurulu tarafından önceki gün onaylanan plana göre göçmen adayları kurs ücretini ceplerinden ödeyecek, ancak başarılı olmaları halinde bu paranın bir kısmı kendilerine geri ödenecek. 
Özellikle Fas ve Türkiye asıllı göçmenler, sıkılaştırılan yasaların kendilerini hedef aldığını belirterek hükümete eleştiride bulundu. 

Valiler özel yasa istedi 

TOLGA ŞARDAN Ankara 

Başbakan Erdoğan'ın açış konuşmasını yaptığı Ankara'daki valiler zirvesinde özellikle Ceza Muhakemeleri Kanunu'yla ilgili tereddütler olduğuna dikkat çeken valiler, şu 3 noktada acil düzenleme yapılmasını istedi 
Polis ve jandarma, acil hallerde savcı adına inisiyatif kullanmalı. Suçun işlenmesini önlemek için acil önleyici arama yetkisine sahip olunmalı. "Önleyici Zabıta Yasası" adıyla özel yasa hazırlanmalı. 
Valiler, yasaların caydırıcı olmadığı görüşünde de birleşti. 

Nükleer silah koruması 

ELÇİN ERGÜN Ankara 

Başbakan Erdoğan'ın güvenliği için alınan önlemlere bir yenisi daha eklendi. Başbakanlık korumalarına, Erdoğan'ı nükleer, biyolojik ve kimyasal NBC silahlara karşı korumak amacıyla eğitim verildi. Hıfzıssıhha Genel Müdürlüğü yetkililerinin Gölbaşı'nda verdiği 5 günlük eğitimde korumalara, NBC silahlarıyla karşılaşılması durumunda yapılması gerekenler anlatıldı. Eğitimlerde insanları radyoaktif maddelerden koruyan özel giysiler kullanıldı. 


</TEXT>
</DOC>
