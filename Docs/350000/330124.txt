<DOC>
<DOCNO> 330124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko38.html </URL>
<DATE> 2005/04/04/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
ABD'de petrol şirketleri arasında birleşme... 
</HEADLINE>
<TEXT>

     Exxon Mobil'in ardından ABD'nin ikinci büyük petrol şirketi ChevronTexaco, Unocal'ı 16.4 milyar dolara satın alacağını açıkladı. Unocal'ın 1.6 milyar dolarlık borcu da, ChevronTexaco tarafından üstlenilecek. 
     Satış görüşmelerinde ChevronTexaco'nun danışmanlığını Lehman Brothers, Unocal'ın danışmanlığını ise Morgan Stanley yürüttü. 
     Petrol fiyatlarının rekor seviyelere yükseldiği bir dönemde, uzun süredir satılması gündemde olan Unocal için İtalyan Eni ve Çin Ulusal Petrol Şirketi'yle yarışan ChevronTexaco, birleşmeyle Asya Pasifik bölgesinde petrol ve doğalgaz rezervlerini artırmayı hedefliyor. 
     ABD'nin 9'uncu büyük petrol şirketi olan Unocal, Tayland, Endonezya, Myanmar, Bangladeş, Azerbaycan, Hollanda, Kongo ve Brezilya yanında Meksika Körfezi'nde faaliyet yürütüyor. 
     Unocal'ın özellikle Uzakdoğu açıklarında önemli deniz rezervlerine sahip olduğu ifade ediliyor. Şirketin kanıtlanmış rezervlerinin petrol olarak karşılığı ise 1.75 milyar varile denk geliyor. 
     
</TEXT>
</DOC>
