<DOC>
<DOCNO> 317939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy26.html </URL>
<DATE> 2005/02/23/ </DATE>
<TIME> 19.09 </TIME>
<AUTHOR>  </AUTHOR>
<HEADLINE>
Öğrenci affı yasa tasarısı TBMM'de tartışılmaya başlandı 
</HEADLINE>
<TEXT>

     TBMM Genel Kurulu'nda, üniversitelerden 29 Haziran 2000 tarihinden itibaren her ne sebeple olursa olsun ilişiği kesilen öğrencilere yeni haklar getiren yasa teklifinin görüşülmesine başlandı. 
     Teklifin tümü üzerinde CHP Grubu'nun görüşlerini açıklayan Denizli Milletvekili Mustafa Gazalcı, Meclis'in 10. kez üniversite öğrencilerine affı ele aldığını hatırlatarak, getirilen afların sorunu çözmediğini söyledi. 
     Anayasa gereği sorunun çözümünün üniversitelere ait olduğunu ifade eden Gazalcı, köklü ve kalıcı bir çözümün ancak üniversiteler tarafından sağlanabileceğini ileri sürdü. Gazalcı, ''Bu öğrencileri 77 bin öğretim elemanından daha mı iyi tanıyoruz '' diye sordu. 
     AK Parti adına söz alan İzmir Milletvekili Mehmet Tekelioğlu, görüşülen yasa teklifinin bir ''af'' olarak değerlendirilmesinin yanlış olduğunu savunarak, ''Biz kimseye doktor, mühendis diploması vermiyoruz. Yaptığımız iş, çeşitli nedenlerle başarısız olanlara bir imkan sağlamaktan ibarettir'' diye konuştu. 
     Öğrenci affının, ceza affıyla karşılaştırılmasının yanlış olacağını ifade eden Tekelioğlu, bu yüzden teklifin yasalaşması için nitelikli çoğunluk olan 330 oya gereksinim bulunmadığını söyledi. 
     Tekelioğlu, bütün taleplerine karşın YÖK ve üniversitelerin, yasa teklifine herhangi bir katkı sağlamadıklarını belirterek, ''Biz bundan şunu anladık üniversiteler bundan memnun ve yeni yasa üniversitelere bir yük getirmiyor'' dedi. 
     Sınav hakkı vermenin hiç kimseyi üniversiteden mezun etmek anlamına gelmediği de söyleyen Tekelioğlu, YÖK'ün yaptığı denklikle ilgili seviye tespit sınavından mağdur olanların da yasadan yararlanması için önerge vereceklerini bildirdi. 
     Konuşmalardan sonra TBMM Başkanvekili Sadık Yakut, birleşime ara verdi. 
     
</TEXT>
</DOC>
