<DOC>
<DOCNO> 319708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur01.html </URL>
<DATE> 2005/03/01/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Hırsızı öldüren öğretim görevlisinin yargılanmasına yeniden başlandı 
</HEADLINE>
<TEXT>

     Üsküdar'da oğlunun evine girmeye çalışan hırsızı öldürdüğü gerekçesiyle yargılanan ve beraat eden emekli öğretim görevlisi Mustafa Kandil'in, Yargıtay'ın kararı bozması üzerine yeniden yargılanmasına başlandı. 
     Üsküdar 2. Ağır Ceza Mahkemesi'ndeki duruşmada hazır bulunan sanık Mustafa Kandil, mahkemenin beraat kararında direnmesini istedi. 
     Kandil'in avukatı ise mahkemenin ''ceza tertibine yer olmadığı'' yönündeki kararının, toplumun alkışladığı bir karar olduğunu savunarak, ''Verilecek bir mahkumiyet kararı hırsızları cesaretlendirir. Mahkeme toplum huzuru açısından bir misyon yüklenerek kararında direnmeli'' diye konuştu. 
     Üsküdar Cumhuriyet Savcısı İskender Görgülü de 1 Nisan 2005 tarihinde yürürlüğe girecek yeni Türk Ceza Kanunu'nda ''meşru müdafaa hakkı''nın çok geniş yorumlandığını belirterek, önceki kararda direnilmesini istedi. 
     Mahkeme Heyeti, dosyanın detaylı şekilde yeniden incelenmesini kararlaştırarak, duruşmayı erteledi. 
     
     YARGITAY'IN KARARI 
     Emekli öğretim görevlisi Mustafa Kandil'in beraatine ilişkin mahkeme kararını esastan bozan Yargıtay 1. Ceza Dairesi, hırsızı kaçarken arkadan ateş ederek vurduğuna dikkat çektiği Kandil'in ''ağır tahrik altında kasten adam öldürmek'' suçundan 8 yıldan 12 yıla kadar hapisle cezalandırılmasını istemişti. 
     
     OLAYIN GEÇMİŞİ 
     Marmara Üniversitesi MÜ Atatürk Eğitim Fakültesi emekli öğretim görevlisi Kandil, 7 Eylül 2002 tarihinde Üsküdar Küplüce Mahallesi Doğan Sokak'ta oğlunun oturduğu daireye girmeye çalışan 18 yaşındaki Erhan Biçer'i av tüfeğiyle vurarak öldürmüş ve olayın ardından teslim olmuştu. 
     Üsküdar 2. Ağır Ceza Mahkemesi'ndeki yargılamada, hakkında ceza tertibine yer olmadığına karar verilen Kandil beraat etmişti. 
     
</TEXT>
</DOC>
