<DOC>
<DOCNO> 323712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy23.html </URL>
<DATE> 2005/03/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Patates Araştırma Komisyonu Patatesin sağlığa zararı yok 
</HEADLINE>
<TEXT>

     Patates yetiştiriciliğinin ve patates üreticilerinin sorunlarının araştırılması ve gereken önlemlerin belirlenmesi amacıyla kurulmuş Meclis Araştırma Komisyonu'nun Başkanı, AK Parti Niğde Milletvekili Erdoğan Özegen, komisyonun şu ana kadar yaptığı çalışmalarda, patateste insan sağlığı açısında tehlike arz eden bir duruma rastlanmadığını bildirdi. 
     Özegen, komisyon çalışmaları sırasında dinlenen bilim adamlarına atfen yayınlanan ve ''insan sağlığına zararlı patates üretildiği'' görüşüne yer verilen haberlerin gerçeği yansıtmadığını belirterek, şunları kaydetti 
     ''Komisyon tutanaklarından da anlaşılacağı gibi ülkemizdeki yanlış gübrelemeye dikkat çekmek amacıyla aktarılmış olan bu bilgiler, sadece patates ürünü ile ilgili olmayıp, toprakların analiz edilmeden, yanlış gübrelemenin tehlikesine dikkat çekmek için ortaya konulmuştur. Ancak, konunun Patates Araştırma Komisyonu'nda ele alınmasından dolayı, sanki Türkiye'de mevcut üretilmiş patateslerin insan sağlığına zararlı olduğu gibi bir anlayışla takdim edilmesi son derece yetersiz ve yanlış olmuştur. 
     Toprağa ihtiyaç fazlası azot ve nitrat verilmesi halinde, bütün ürünler için habere konu olan tehlikenin geçerli olacağına dikkat çekmek amacıyla komisyonda bu bilgiler kullanılmıştır. Ancak, komisyonumuzun şu ana kadar yaptığı çalışmaların hiçbir bölümünde, habere konu olan ve patateste insan sağlığı açısından tehlike arz eden bir duruma rastlanmamıştır.'' Açıklamasında, bilim adamlarının komisyona verdiği bilgileri de aktaran Özegen, komisyon tutanakları bir bütün olarak ele alındığında, tüm tarım sektörüne ve bütün ürünlere yönelik tehdit unsurlarının ele alındığı ve bunun, sadece patates ürününe yönelik olmadığının açıkça görüldüğünü ifade etti. 
     
</TEXT>
</DOC>
