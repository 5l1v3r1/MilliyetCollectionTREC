<DOC>
<DOCNO> 336420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko07.html </URL>
<DATE> 2005/04/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hazine yüklü ödeme için 3 ihale yapacak... 
</HEADLINE>
<TEXT>

     Hazine, 8.4 milyar YTL tutarında yüklü iç borç ödemesi yapacağı bu hafta, üç ayrı iç borçlanma ihalesi düzenleyerek borçlanacak. 
     Hazine, yarın, 27 Nisan 2005 valör ve 23 Kasım 2005 geri ödeme tarihli olarak 210 gün vadeli Yeni Türk Lirası cinsinden iskontolu Hazine Bonosu ihalesi yapacak. 
     
     SALI GÜNÜ İKİ İHALE 
     Salı günü ise iki ihale birden düzenlenecek. İlk ihalede, 27 Nisan 2005 valör ve 8 Kasım 2006 itfa tarihli olarak 560 gün vadeli YTL cinsinden iskontolu Devlet Tahvili ihraç edilecek. İhalede, daha önce TRT081106T11 tanımlı olarak ihraç edilen senedin yeniden ihracı yapılacak. 
     Aynı gün, 17 Şubat 2010 itfa tarihli olarak, 6 ayda bir değişken faiz ödemeli YTL cinsinden Devlet Tahvili ihalesi de gerçekleştirilecek. Söz konusu ihalede daha önce TRT170210T15 tanımlı olarak ihraç edilen senedin yeniden ihracı yapılacak. Tahvilin 24 Ağustos 2005 tarihinde yapılacak kupon ödemesi 23 Şubat'ta yapılan 6 ay vadeli referans bono ihalesinde yüzde 10.02 olarak belirlenmişti. 
     
     8.4 MİLYAR YTL'LİK ÖDEME 
     Hazine'nin bu hafta 8 milyar 361 milyon YTL'lik yüklü tutarda iç borç ödemesi bulunuyor. Bu ödemenin 8 milyar 356 milyon YTL'yle neredeyse tamamı 27 Nisan'da yapılacak. Bunun 7 milyar 945 milyon YTL'si piyasaya, 411 milyon doları ise 
     kamu kurumlarına gerçekleştirilecek ödemelerden oluşuyor. 

ANKA 
     
</TEXT>
</DOC>
