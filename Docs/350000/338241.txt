<DOC>
<DOCNO> 338241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur42.html </URL>
<DATE> 2005/04/29/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Fırlayan kale direği başına çarptı 
</HEADLINE>
<TEXT>

     Mardin'in Nusaybin İlçesi'nde, bir ilköğretim öğrencisi, okul bahçesinden kepçe ile sökülmek istenirken fırlayan kale direğinin başına çarpması sonucu ağır yaralandı. 
     Alınan bilgiye göre, Cumhuriyet İlköğretim Okulu yöneticileri okul bahçesindeki demir kale direğinin yerinden sökülmesi için belediyeden kepçe istedi. 
     Okula getirilen kepçeyle sökülmeye çalışılan kale direği, yerinden fırlayarak etrafta toplanan öğrencilerden Mahsun Akdeniz'in başına çarptı. Ağır yaralanan Akdeniz, Mardin Devlet Hastanesi Acil Servisi'ne kaldırıldı. 
     Okul Müdürü Abdulvahap Çelik, kepçe operatörünün direkleri hızla çekmesi sonucu fırlayan demir direğin öğrencilerinin başına çarptığını belirtti. 
     Mardin Devlet Hastanesi Acil Servisi'nde tedavisi devam eden 6. sınıf öğrencisi Akdeniz'in kafatasında kırık olduğu, sağlık durumunun ciddiyetini koruduğu öğrenildi. 
     
</TEXT>
</DOC>
