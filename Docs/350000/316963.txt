<DOC>
<DOCNO> 316963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonsiy08.html </URL>
<DATE> 2005/02/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Prof. Dr. Hurşit Güneş Türkiye'de sol, CHP dışında büyüyemez 
</HEADLINE>
<TEXT>

     ''Yeniden CHP Hareketi'' sözcüsü Prof. Dr. Hurşit Güneş, Türkiye'de solun CHP dışında büyüyemeyeceğini, CHP dışındaki arayışların ''beyhude ve nafile'' olduğunu savundu. 
     ''Yeniden CHP Hareketi'' üyeleri, CHP 13. Olağanüstü Kurultayı'nı ve sonuçlarını değerlendirmek üzere Türkiye Şoförler ve Otomobilciler Federasyonu TŞOF Konferans Salonu'ndaki çalışma toplantısında biraraya geldi. 
     Toplantının açılışında konuşan Prof. Dr. Güneş, bundan sonra CHP'nin ideolojik durumu ve toplum içinde alması gereken konumla ilgili olarak tartışılması gereken noktaların olduğunu ifade etti. 
     CHP'nin yenilenme ihtiyacının zaman zaman ortaya çıktığını belirten Prof. Dr. Güneş, partinin tarihsel süreçte geçirdiği değişim dönemlerini anlattı. 
     CHP'nin ''yaşlı bir parti durumuna geldiğini'' savunan Prof. Dr. Güneş, CHP'nin 2002 seçimlerinde, ekonomik krizin tepki oylarını toplayamadığını, oyların AK Parti ve Genç Parti'ye gittiğini, CHP'nin ise apartman dairelerinin oylarını aldığını kaydetti. 
     CHP'nin bugünkü durumundan tabanın rahatsız olduğunu ve bunun düzelmesi için iki önemli tespit ortaya koyulduğunu ifade eden Prof. Dr. Güneş, bunlardan birinin parti yönetiminin değişmesi, diğerinin de parti içi demokrasi yollarının açılması olduğunu söyledi. 
     Prof. Dr. Güneş, bu iki konu önemli olmakla birlikte, parti politikalarının değişmesine daha çok önem verdiklerini, çünkü halkın partiyi bu noktada değerlendirmeye tabi tutacağını anlattı. 
     Parti içi muhalefetin ve dolayısıyla denetimin, blok liste uygulaması ile ortadan kaldırıldığını belirten Prof. Dr. Güneş, CHP'nin bundan sonra eğitim ve işsizlik olmak üzere iki temel politikasının olması gerektiğini kaydetti. 
     ''Bilgi sahibi olan toplum kalkınır'' diyen Prof. Dr. Güneş ''merkezde olan CHP'yi sola çekmek için uğraştıklarını'' ifade etti. 
     Solun CHP dışında büyüyemeyeceğini, başka arayışların beyhude ve nafile olduğunu kaydeden Prof. Dr. Güneş, CHP'nin geleceğinden umutlu olduğunu söyledi. 
     Prof. Dr. Güneş, ''Yeniden CHP Hareketi'' olarak çıkardıkları ''Açılım'' dergisi hakkında da bilgi vererek, bu derginin bir siyasal hareket olarak algılanması gerektiğini ifade etti. 
     
</TEXT>
</DOC>
