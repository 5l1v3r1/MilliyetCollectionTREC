<DOC>
<DOCNO> 330099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko11.html </URL>
<DATE> 2005/04/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kara listeye iki ayda 40 bine yakın kişi girdi 
</HEADLINE>
<TEXT>

     Bankaların "kara listesi" büyüyor. İlk iki ayda tüketici kredisi ve kredi kartı borçlarını ödemedikleri ya da geç ödedikleri için 39.2 bin kişi "kara liste"ye alındı. 
     Listedekilerin toplam sayısı, 515 bine yaklaştı. 
     ANKA'nın Merkez Bankası'ndan edindiği verilere göre, negatif nitelikli ferdi kredi ve kredi kartı adetlerine ilişkin listeye, ocak-şubat döneminde tüketici kredisi ve kredi kartı borçlarını ödemedikleri ya da geç ödedikleri için 39 bin 192 kişi alındı. Listeye ocak ayında 17 bin 559, şubatta 21 bin 633 kişi girdi. 
     
     BÜYÜK BÖLÜMÜ KREDİ KARTI BORÇLULARI 
     İlk iki ayda "kara liste"ye alınanların 36 bin 182'yle büyük bölümünü kredi kartı borçluları oluşturdu. Kredi kartı borcunu ödemeyenlerin sayısı 35 bin 391, gecikmeli olarak ödeyenlerin sayısı 791 oldu. Kredi kartı borçlularının sayısının yüksek olmasında, kullanımı giderek artan kart faizlerinin hala yüksek düzeylerde seyretmesi önemli bir rol oynadı. 
     Listeye sözkonusu dönemde 2 bin 866'sı bireysel kredi borcunu ödemeyen, 144'ü ise gecikmeli ödeyen olmak üzere toplam 3 bin 10 kişi alındı. 
     
     LİSTEDEKİLERİN TOPLAM SAYISI 
     Sözkonusu listeye alınanların sayısı, şubat ayı sonu itibariyle 514 bin 272'ye yükseldi. Bunların 439 bin 704'ünün borcunu ödemediği, 74 bin 568'inin ise gecikmeli 
     olarak ödediği belirlendi. 
     Şubat sonunda "kara liste"dekilerin 430 bin 89'unu kredi kartı borçluları oluşturdu. Kredi kartı borcunu ödemeyenlerin sayısı 367 bin 178, gecikmeli ödeyenlerin sayısı 62 bin 911 oldu. 
     Tüketici kredisi borçlularının toplam sayısı ise 72 bin 526'sı borcunu ödemeyen, 11 bin 657'si gecikmeli ödeyenler 
     olmak üzere toplam 84 bin 183 olarak gerçekleşti. 
     
     ÖNEMLİ BÖLÜMÜ 2001'DEN KALDI 
     Listedekilerin büyük bölümünü 2001 yılından kalanlar oluşturuyor. "Kara liste"de 2000 yılından kalan 48 bin 755, 2001'den kalan 157 bin 897, 2002'den kalan 56 bin 68, 
     2003'ten kalan 69 bin 197 kişi bulunuyor. 2004 yılında 
     listeye girenlerin toplam sayısı ise 143 bin 163 olmuştu. 
     
</TEXT>
</DOC>
