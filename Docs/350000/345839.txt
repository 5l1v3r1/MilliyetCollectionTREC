<DOC>
<DOCNO> 345839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas24.html </URL>
<DATE> 2005/05/25/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
'Erken boşalma' ilaçla çözülüyor 
</HEADLINE>
<TEXT>

     AP 

      Erkeklerin yüzde 10-30'unu etkileyen erken boşalmaya çare olacak ilk ilaç yolda. Mucize ilaç cinsel ilişki süresini üç-dört kat uzatacak... 
     İktidarsızlık sorunu yaşayan erkekler için devrim yaratan Viagra'dan sonra, yine erkekler için cinsel ilişkinin uzun sürmesini garanti eden yeni bir ilaç ABD'de önceki gün tanıtıldı. Erken boşalma sorununu ortadan kaldıran ve ABD Üroloji Derneği'nin toplantısında tanıtılan 'dapoxetine' için 'Yeni mucize ilaç' denildi. 
     Deneklerin olumlu rapor verdiği dapoxetine için Minnesota Üniversitesi'ndeki araştırmayı yürüten Ürolojik Operasyon Bölümü Başkanı Dr. Jon Pryor, "Erken boşalma erkeklerin yüzde 10 ila 30'unu etkileyen yaygın bir sorun ve ilk kez elimizde bu konuda işe yarayan bir ilaç var" diye konuştu. 
     Hızlı etki ettiği ve yan etkilerinin çok az olduğu açıklanan dapoxetine, ilişkiden iki-üç saat önce alınıyor. Amerikalı Mountain View, Alza Corp. ve Johnson Johnson şirketlerince ortak geliştirilen ilaç ABD İlaç ve Gıda Dairesi'nin FDA onayını bekliyor. 
     
     'Hızlı' Türklere müjde 
     Pryor, denemelerde 30 mg. ya da 60 mg. dapoxetine verilen erkeklerin boşalma sürelerinin üç ya da dört kat geciktiğini, düşük dozu alan erkeklerde boşalma kontrolünün yüzde 51.8, yüksek dozu alanlarda yüzde 58 oranında arttığını açıkladı. Bir süre önce beş ülkeyi kapsayan bir cinsellik araştırmasında Türk erkekleri, üç dakika yedi saniyeyle, en hızlı boşalanlar listesinde ilk sırayı almıştı. İlişkiyi en uzun sürdürenler ise 7 dakika 36 saniyeyle Britanyalı erkekler çıkmıştı. 
     
</TEXT>
</DOC>
