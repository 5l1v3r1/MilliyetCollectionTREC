<DOC>
<DOCNO> 335931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy26.html </URL>
<DATE> 2005/04/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Türkiye Öğrenci Meclisi'nde ayakta alkış... 
</HEADLINE>
<TEXT>

     TBMM Genel Kurul Salonu'nda yapılan 2. Dönem Türkiye Öğrenci Meclisi Başkanlığı seçimini 32 oy alan Eskişehir Temsilcisi Ramazan Bıyık'ın listesi kazandı. 
     TBMM ile Milli Eğitim Bakanlığı'nın ''Demokrasi Eğitimi ve Okul Meclisleri Projesi'' çerçevesinde 81 ilden seçilen temsilcilerin oluşturduğu Türkiye Öğrenci Meclisi'nde başkanlık seçimi yapıldı. 
     Seçimden önce konuşan adaylardan Niğde Temsilcisi Burhan Akbaş, meslek liselerinin üniversiteye girişlerindeki katsayı sorununun çözümü ile ezbere dayalı eğitim sisteminin iyileştirilmesi için çalışacaklarını söyledi. Akbaş, öğretmen atamalarına da düzenleme yapacaklarını bildirdi. 
     Adaylardan Artvin Temsilcisi Aysel Öztürk, ''Öğrencilerin ÖSS kabusu''nu gidermeye çalışacaklarını belirterek, ''Yıllarca verilen emeğin 2-3 saatte değerlendirilmesi büyük bir haksızlık. Kademeli sınav sisteminin getirilmesi için girişimlerde bulunacağız'' diye konuştu. 
     
     AYAKTA ALKIŞLANDI... 
     Başkan adaylarından Aydın Temsilcisi Fatih Mehmet Bakırtaş, seçimlerden önce kamuoyunda temsilciler arasında bir bölünme varmış gibi anlaşıldığını ileri sürdü. 
     ''Türk gençiliğinin mevki ve makam peşinde olmadığı''nı göstermek için adaylıktan çekilme kararı aldığını açıklayan Bakırtaş, temsilciler tarafından ayakta alkışlandı. Bakırtaş, ''Atatürk gençliği, vatanına, milletine sahip çıkar ve bölünmeye fırsat vermez'' dedi. 
     
     TARTIŞMALI ADAY... 
     Geçici Divan Başkanı tarafından altıncı bir aday olduğunun açıklanması, tepkilere neden oldu. Adaylık için verilen önerge sayısının 5 olduğunu belirten temsilciler, altıncı aday olan İzmir Temsilcisi Aziz Mücahit Fakır'ın konuşma talebinin yerine getirilmemesi talebinde bulundu. 
     Konuşmak için kürsüye çıkan Fakır, temsilci üyelerin aralıksız alkışlarıyla konuşturulmadı. Tepkilerin sürmesi üzerine birleşime verilen aradan sonra konuşan Fakır, demokrasinin kilidinin seçimler olduğunu söyledi. 
     Öğrenci Meclisi'ni izleyen bazı veli ve öğretmenler ise ''Ceylan derisi koltuklara oturanların hırçınlaştığı'' yönünde yorumda bulundular. 
     
     SEÇİMİ BIYIK KAZANDI 
     Gizli oylama ile yapılan seçimlerde, kullanın 80 üyeden 32'sinin oyunu alan Eskişehir Temsilcisi Ramazan Bıyık, Türkiye Öğrenci Meclisi Başkanlığı'na seçildi. İlhan Cavit Kaya Başkanvekilliği'ne seçilirken, Nurullah Can ile Aslan Parmaksız da katip üyeliğe seçildi. 
     Görevi devralan Bıyık, yaptığı teşekkür konuşmasında, Türk eğitim sisteminin daha da geliştirilmesi, hakların korunması ve daha da iyileştirilmesi yönünde çalışacaklarını bildirdi. 
     Daha sonra birleşime ara verildi. 
     
</TEXT>
</DOC>
