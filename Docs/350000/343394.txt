<DOC>
<DOCNO> 343394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo50.html </URL>
<DATE> 2005/05/17/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Beşiktaş'ta gergin antreman... 
</HEADLINE>
<TEXT>

     Beşiktaş, Kayserispor ile oynayacağı lig maçının hazırlıklarını, bir günlük iznin ardından bu akşam yaptığı antrenmanla sürdürdü. 
     Teknik direktör Rıza Çalımbay yönetiminde, BJK Nevzat Demir Tesisleri’nde gerçekleştirilen antrenmana, sakatlıkları süren 9 futbolcu katılmadı. 
     Sakat olan İbrahim Üzülmez, Mustafa, Ahmet Dursun, Ali ve Sergen yan sahada koşu yapıp idmanı bırakırken, artroskopi olan Ramazan, sakatlıkları bulunan Berkant, Juanfran ve Pancu çalışmada yer almadı. 
     Pancu, Sergen ve Ali’nin yarından itibaren takımla birlikte çalışacakları bildirildi. 
     Bu arada, koşu sırasında sağ dizinden sakatlanan Tayfun, çalışmayı yarıda bıraktı. 
     
     GERGİN ANTRENMAN 
     Yaklaşık 1.5 saat süren antrenmanda, siyah-beyazlılar kondisyon çalışmasının ardından çift kale maç oynadı. 
     Maçta futbolcuların son derece hırslı olduğu gözlenirken, zaman zaman ufak tartışmalar yaşandı. Bir pozisyonda kaleci Murat ile Fatih arasında gerginlik oldu. Takım arkadaşları araya girerek olayı sonlandırırken, iki futbolcu idman bitiminde birbirlerine sarılarak özür diledi. Maçın hakemliğini yapan antrenör Gökhan Keskin ile Emre arasında da yine ufak bir gerginlik yaşanırken, teknik direktör Rıza Çalımbay ortamı sakinleştirdi. 
     Antrenmanı Asbaşkan ve Futbol Şube Sorumlusu Kıvanç Oktay da izledi. 
     Siyah-beyazlılar, yarın yapacakları antrenmanla Kayserispor maçı hazırlıklarını sürdürecek. 
     
</TEXT>
</DOC>
