<DOC>
<DOCNO> 325034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun16.html </URL>
<DATE> 2005/03/19/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Kırgızistan'da seçim sonrası protestolar sürüyor... 
</HEADLINE>
<TEXT>

     Kırgızistan'da genel seçimlerin üzerinden bir hafta geçmesine rağmen protesto gösterileri sürerken, muhalefetin idari binaları işgal eylemleriyle alternatif yöneticiler seçme uygulaması genişliyor. 
     Akipress'in haberine göre, ülkenin ikinci başkenti Oş'ta Valilik binasını dün işgal eden muhalefet, bugün de alternatif vali seçimi için halk kurultayını topladı. Eski dışişleri bakanlarından Atacurt Partisi lideri Roza Otunbayeva, valilik binasını çalışma ofisi olarak kullanıyor. 
     Kent meydanında bu sabah toplanan kurultay, Calalabad Eyaleti'nde olduğu gibi resmi valiye karşılık alternatif vali seçecek. Kurultay ayrıca, tüm güney bölgelerinde seçilen alternatif valilerle kaymakamların çalışmalarını görüşecek. 
     Sabah saatlerinde başlayan kurultay nedeniyle Batken Eyaleti'nden binden fazla polisin Oş'a sevk edildiği ve kent merkezinde konuşlandığı bildirildi. 
     Azatlık Radyosu'nun internet sitesinde yer alan habere göre, Toktogul ilçesinde kaymakamlık binasındaki işgallerini sürdüren göstericiler, kaymakamla savcıyı ellerinde tutmaya devam ederken, kalp rahatsızlığı bulunan Sağlık Bakan Yardımcısı Gülcigit Aaliyev'i serbest bıraktı. 
     Eyalete bağlı ilçesinde de yaklaşık bin kişi, protesto gösterilerini sürdürüyor. 
     Calalabad Eyaleti'nde göstericilerin valilik işgali sürerken, aynı eyalete bağlı Bazarkorgon ilçesinde kaymakamlığı ellerinde bulunduran göstericilerin, ileride ''binaya zarar vermekle suçlanmamak'' için binada koruma merkezi oluşturduğu öğrenildi. 
     Narın Eyaleti'nde valiliği işgal eden göstericilerin sadece 6-12 Mart tarihleri arasında binaya verdiği maddi zararın boyutunun 500 bin Som'a yaklaşık 12 bin 500 dolar ulaştığı belirtilirken, göstericilerle güvenlik güçleri arasında zaman zaman sürtüşmeler sonucu yaralananlar olduğu bildiriliyor. 
     Eyalete bağlı Koçkor ilçesinde kaymakamlığı işgal eden göstericiler, eylemlerini sürdürüyor ve kaymakamı binaya sokmuyor. Halk Kurultayı tarafından kaymakamlık görevine getirilen kişiyse ülkedeki diplomatik temsilciliklerle uluslararası örgütlere, ilçedeki olaylar hakkında bilgi gönderdi. 
     Bişkek'te, halk kurultayları tarafından resmi valilere alternatif olarak seçilen valilerle kaymakamların çalışma esaslarını belirlemek ve Kırgızistan'daki mevcut iktidarın değiştirilmesine anayasal zemin hazırlamak amacıyla Halk Konseyi kurulacağı açıklandı. 
     Talas'ta muhalefet tarafından 18 Martta düzenleneceği açıklanan halk kurultayıysa toplanamadı. Kurultayın, kente ulaşan yolların güvenlik güçlerince ulaşıma kapatılması ve bu yüzden delegelerin bir kısmının kente gelememesi nedeniyle toplanamadığı bildirildi. 
     Kırgız Haber Ajansı KABAR ise bugünkü haberlerinde, Calalabad Eyaleti'nin Taşkömür kentindeki gösterilerin sona erdiğini, eylemcilerin işgal altında tuttukları valilik binasını boşalttıklarını duyurdu. 
     Ülkenin çeşitli bölgelerinde süren eylemlerin Issık Göl Eyaleti'nin Karakol kentinde düzenlenen bir mitingle protesto edildiğini de duyuran KABAR, mitingde, gösterilerin devam etmesi halinde ülke ekonomisine ve siyasi istikrara olumsuz etki yapabileceğine dikkat çekildiğini bildirdi. 
     KABAR ayrıca, ülkenin çeşitli bölgelerindeki gösterilerle ilgili olarak iktidara şikayet dilekçeleri geldiğini belirtti. Habere göre, söz konusu dilekçelerde ülke genelinde istikrarın sağlanması için hükümetin görevini yapması isteniyor. 
     
</TEXT>
</DOC>
