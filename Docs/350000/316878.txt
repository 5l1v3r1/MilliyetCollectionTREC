<DOC>
<DOCNO> 316878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/yasam/ayas.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ya hırsızlık yapın ya da öldürürüz ..' 
</HEADLINE>
<TEXT>


İş umuduyla İstanbul'a gelen 3 genç, hırsızlık ve kapkaca zorlandı. Reddedince, işkence görüp ölümle tehdit edildi 

Şükran Özçakmak 

Gaziosmanpaşa Asliye Ceza Mahkemesi'nde açılan dava dosyasında yer alan bilgilere göre, Diyarbakırlı H. Ç. 16 , Necdet Körük 23 ve Osmaniyeli Ahmet Pala, iş umuduyla İstanbul'a geldi. 
Eminönü'nde işportacılık yapan Cafer isimli hemşerileri, gençleri iş bulma vaadiyle Gaziosmanpaşa'daki evine götürdü. İfadelere göre, evde 10 kişi vardı. Gençler, "Bundan sonra hırsızlık yapacaksınız. Yoksa sizi öldürür, cesedinizi de denize atarız" diye tehdit edildi. 

En küçüğü yalvardı 
Necdet Körük, H.Ç.'nin çocuk olduğunu söyleyerek, ona dokunmamaları için yalvardı. Bunun üzerine, soyulan Körük'ün el ve ayakları bağlandı. Ayaklarından sopayla askıya alınıp falakaya yatırıldı. Kanlar içinde kalan Körük ile Pala, daha sonra bir banyoya kapatıldı. 
Zanlılar, iddiya göre, Ç.'ye de temizlik yaptırdı. Üçüncü gün, sigara alması için bakkala gönderilen Ç., kaçarak karakola sığındı. Durumu fark eden zanlılardan Kadir Karakaş da, "Polis gelmeden bu ikisini öldürüp kurtulalım" dedi. 

Bıçağa rağmen kaçtı 
Ancak sokağa çıktıklarında, zanlıların telaşından yararlanan Körük ve Pala, koşmaya başladı. Pala 2 bıçak darbesi aldığı halde koşmayı sürdürürken, Körük falakadan şişmiş ayaklarıyla koşamayınca yakalandı. Zanlılar, sopayla onu sokak ortasında dövmeye devam etti. Vatandaşların müdahalesi üzerine zanlılar kaçarken, Ç.'nin ihbarı üzerine eve giden polis, Körük'ü yarı baygın yerde yatarken buldu. Doktorların, 25 gün iş görmez raporu verdiği Körük'ün kulak zarı da patladı. 
Yakalanan sanıklardan Bingöllü Yakup Güç 19 ile Diyarbakırlı Bekir Köylü 19 , İlhan Kaya, İsmail Sancak 21 tutuklanarak cezaevine gönderildi. Diyarbakırlı Kadir Karakaş 19 , Sinan Akdemir 21 ve İdris Börü 17 de aranıyor. Yakalanan ve ikisinin aftan yararlandığı anlaşılan zanlılar hakkında, savcılık, 'hırsızlık yaptırmak amacıyla işkence yapmak ve alıkoymak' suçlarından dava açtı. 


</TEXT>
</DOC>
