<DOC>
<DOCNO> 333822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonyas12.html </URL>
<DATE> 2005/04/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Lise çağındaki ilkokul öğrencileri... 
</HEADLINE>
<TEXT>

     Diyarbakır'ın Kulp İlçesi'nde 5 ile 16 yaş arası çocuklar aynı sırada eğitim görüyor. 
     Saltuk Köyü'ne bağlı Koşkar Mezrası'nda geçen yıl hizmete giren 4 derslikli Şehit Öğretmen Mehmet Fidan İlköğretim Okulu'nda, lise çağındaki öğrenciler ile yaşıtları, okul öncesi eğitim gören 5 yaşındaki çocuklar, 2. sınıfta birlikte eğitim alıyor. 
     Okul Müdürü Şafak Bilir, aralarında yaş farkı bulunan öğrencilerin eğitimlerinde bazen sıkıntıyla karşılaştıklarını söyledi. 
     Dört derslikli okulda 160 öğrencinin bulunduğunu belirten Bilir, ''Şehit Öğretmen Mehmet Fidan İlköğretim Okulu, geçen yıl hizmete girdi. Ulaşım sıkıntısı çekilen bölgeye lise mezunu vekil öğretmenler atanmış. Müfredatı bilmedikleri için 4 yaşındaki ve 15 yaşındaki çocuklar birlikte 1. sınıfa kayıt ettirilmiş'' dedi. 
     
     LİSE ÇAĞINDAKİ ÇOCUKLAR ÖNLÜK GİYMİYOR 
     Okulda kendilerinden 10 yaş küçük sınıf arkadaşlarıyla birlikte eğitim gören çocuklar, günlük kıyafetleriyle eğitimlerini sürdürüyorlar. 
     Giyebilecekleri boyutta önlük bulamadıklarını belirten lise çağındaki ilkokul öğrencileri, ''Köyümüzde okul yoktu. Biz de eğitim görmedik. Geçen yıl okul açılınca kayıt yaptırdık. Biraz geç kalmış olabiliriz ama eğitimin yaşı yoktur'' diye konuştular. 
     
     ''KONUYU İNCELEMEYE ALDIK'' 
     Diyarbakır Milli Eğitim Müdürü Mustafa Tekdemir, Saltuk Köyü'ne bağlı Koşkar Mezrası'ndaki okulda 4 ile 15 yaş arasındaki çocukların birlikte okula kayıt ettirilmesi olayını incelemeye aldıklarını belirterek, ''Konuyu incelemeye aldık. Eğer kaydı silinmesi gereken öğrenciler varsa kaydı silinecek, kaydının silinmesine gerek olmayan öğrenciler de eğitimlerini sürdürecek'' dedi. 
     
</TEXT>
</DOC>
