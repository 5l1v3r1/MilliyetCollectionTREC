<DOC>
<DOCNO> 327746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun40.html </URL>
<DATE> 2005/03/28/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Hamas, FKÖ'ye katılmaya olumlu bakıyor 
</HEADLINE>
<TEXT>

     Radikal örgüt Hamas, Filistinli örgütleri bünyesinde toplayan Filistin Kurtuluş Örgütü'ne FKÖ katılmaya olumlu baktığını açıkladı. 
     Hamas yetkilisi Mahmud Zahar, Filistin Devlet Başkanı ve FKÖ lideri Mahmud Abbas ile yaptığı görüşmeden sonra Gazze'de düzenlediği basın toplantısında, ''FKÖ'ye katılma kararımız yeni değil. Eski ve açık bir karar söz konusudur'' dedi. 
     FKÖ şartıyla ilgili görüş ayrılıklarının, Hamas'ın temsili gibi konuların katılımı geciktirdiğini belirten Zahar, Mısır'ın başkenti Kahire'de Filistinli gruplar arasında yapılan görüşme sırasında bu sorunlarda ilerleme kaydedildiğini söyledi. 
     Zahar, ''Bu meseleyi incelemek için Filistinli grupların genel sekreterlerini bir araya getiren bir komisyon kuruldu ve sonuçlar, Hamas ve diğer grupların FKÖ'ye girişinin yolunu açacak'' dedi. ''Hamas'ın FKÖ'ye katılımının, İsrail'i de içine alan tarihi Filistin'den vazgeçtikleri anlamına gelmediğini'' belirten Zahar, ''Bir avuç Filistin toprağından bile vazgeçmiş değiliz, ancak diğer hareketlerle geçici uzlaşmalara varabiliriz'' dedi. 
     Filistinli örgütleri toplayan çatı niteliğindeki FKÖ, 1964 yılında Yaser Arafat liderliğinde kurulmuş ve Filistin halkının ana yönetim organı olmuştu. Hamas ve İslami Cihad, bu şemsiye örgüte dahil değil. 
     Abbas, Filistin'in efsanevi lideri Arafat'ın ölümünden sonra FKÖ'nün başına geçmişti. 
     
</TEXT>
</DOC>
