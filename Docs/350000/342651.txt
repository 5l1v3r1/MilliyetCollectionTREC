<DOC>
<DOCNO> 342651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/guncel/gun01.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Felsefeyi hayatın içine taşımıştı 
</HEADLINE>
<TEXT>


Türk düşünce hayatı bu tür zenginliklerden yana şanslı sayılmaz. Nadir bulunur bir dost, seçkin bir felsefeci olan Hilav'ın aramızdan ayrılmasıyla yarattığı boşluk, zamanla daha çok hissedilecektir 

Konuk Yazar - FÜSUN AKATLI 

Selahattin Hilav'ı da kaybetti Türkiye. Zaten değerini bilmek anlamında, "bulmuş" olduğu da söylenemez. İstanbul Üniversitesi'nde felsefe okumuş, 1951'de mezun olmuş. Yüksek Tahsil Gençlik Derneği üyesi olduğu için komünist diye biliniyor ve henüz çok genç olan demokrasimizin ilk geniş kapsamlı aydın kıyımı olarak tanımlayabileceğimiz 51 tevkifatında, 23 yaşındayken içeri alınıyor. O yıllar korku yılları. 
Artık ona ülkesinde özgürce sürdürebileceği bir entelektüel yaşam haramdır. Ama şanslıdır yine de. 1953'te kapağı Fransa'ya atmayı başarır. Özgür ve zengin bir düşünce ortamında kendini geliştirme fırsatını bulması, ülkemizdeki sayılı felsefecilerden biri olmasında önemli bir rol oynamıştır. Ne var ki gerek yetenekleri, gerek entelektüel donanımı ve birikimi bakımından çok özel biri olan Hilav'dan, Türk üniversiteleri maalesef yararlanamamıştır. 

Farklı perspektifler 
Öğrenci yetiştirme durumunda olabilseydi, bugün Türkiye'de Hilmi Ziya Ülken, Nusret Hızır, Macit Gökberk, Nermi Uygur gibi sayıları onu aşmayan çok değerli hocaların izini taşıyan ve misyonunu sürdüren felsefeciler arasına Hilav'ın "rahle-i tedrisinden" geçmiş olanlar da katılabilecekti. Bunun da, Marksizmin ve diyalektik materyalist düşüncenin, toplum ve ekonomi bilimlerinde uzmanlaşanlar dışında, felsefi formasyon alanlar tarafından da kavranmasında ve çağdaş düşünce yaşamına farklı perspektifler kazandırılmasında paha biçilmez etkileri olabilecekti. 
Bu olanağı biz bugün, Hilav'ın ölümüyle değil, ta 50 yıl önce rotasını değiştirmek zorunda kalmasıyla yitirdik. 
Ama kuşkusuz, Hilav çapında bir düşünce ve kültür adamının, etkinlik alanı sınırlanmış da olsa, günümüz aydınlarına ve aydın adaylarına ulaştırabildiği farklı bir ses vardır. 
Onun "100 Soruda Felsefe" adlı son derece işlevsel yapıtı, vazgeçilmez bir kaynak değerindedir. 
"Diyalektik Düşüncenin Tarihi", "Felsefe Yazıları" ve "Edebiyat Yazıları" okunduğunda, bu çok yönlü düşün adamının, işaret ettiği sorunların tartışılmasına yepyeni ve özgün yollar açtığı görülecektir. 
Hilav'ın özgün düşünsel veriminin yanı sıra, Meydan Larousse'un hazırlanmasındaki katkıları ve Sartre'dan Kojeve'e pek çok düşünür ve yazarı dilimize kazandırmış olması da göz ardı edilmemesi gereken çabalardır. 
Hemen burada, felsefenin 'yabancılaşma' gibi anahtar bir kavramını dilimize Hilav'ın armağan ettiğini sonra da bu anahtarın maymuncuk gibi kullanılmasının onu çileden çıkarttığını söylemeden geçmeyelim. 
Gençlik yıllarında Kemal Tahir'in düşünsel çizgisiyle yakınlık kurdu. Edebiyata bir felsefecinin sistematik çözümleyiciliğiyle yaklaştı. 
Ahmet Hamdi Tanpınar'ın edebi mirasını yorumlayan yazıları okunduğunda, sağlam bir kuramsal yaklaşımın yalnızca edebiyat eleştirisine değil, kültür yapılarının çözümlenmesine ve yorumlanmasına nasıl yeniden üretici bir katkı sağladığı açıklıkla görülür. 
Selahattin Hilav felsefeyi, insanın doğaya yaratıcı katkısını kavramanın ve kavratmanın bir aracı olarak kullanmış, somut insan verimlerinin her alanına, hayatın ta içerisine taşımıştır. Türk düşünce hayatı bu tür zenginliklerden yana çok şanslı sayılmaz. O nedenle de, Hilav'ın hayatının verimli bir döneminde aramızdan ayrılmasının yarattığı boşluk zamanla daha çok hissedilecektir. 

Hoşgörülü sayılmazdı 
Bütün bunlar bir yana, Selahattin Hilav'ı dost olarak tanımanın, gün ışımadan noktalanmayan sofra sohbetlerine katılmanın zenginlikleri öbür yana... 
Doğu'yu da çok iyi bilen Batılı bir aydının sohbetindeki doyurucu lezzet daima damakta kalır. Divan edebiyatı içinde kendi bahçesindeymiş gibi gezinirken Baudelaire'i dilinden düşürmeyen, Bach'ın, Mozart'ın, Wieniavski'nin ses dünyalarını mezür mezür takip etmekten aldığı doyumu, Hacı Arif Bey'in, Şerif İçli'nin bestelerinden duyduğu zevkle aynı 'ruh' içinde bağdaştırabilen, nadir bulunur bir dosttu Selahattin. 
O, 'ruh'un rasyonel yönünü insan içine çıkarmaktan hiç çekinmez ama hep parlayan öfkelerin, keskin, neredeyse zalimce ironilerin örtüleri altına gizlediği duygu ve coşku adamını, ilgilerden kıskançlıkla ve bir çeşit kibirle esirgerdi. 

En çok 'insan'ı sevdi... 
Hoşgörülü biri sayılmazdı. Hoşgörü kavramından da pek hoşlanmazdı zaten. En çok 'insan'ı sevdi, en çok 'insan'dan nefret etti. Sorgulayıcı, eleştirel felsefi yaklaşımını hayatı boyunca birinci tabiatı olarak taşıdı. Kalp, sahte, uydurma olanın sahih, has, hakiki olandan ayırt edilmesine çok önem verdi. Dostlarını hep bu ölçütle seçti. 
Hayati önemde gördüğü bir diğer şey de, hayatın hakkını vermek, dünyadan k m almayı adeta görev edinmekti. Bu görevi istemeye istemeye terk etmiş olsa gerektir. 
Gerçek anlamda seçkin bir aydının ardında bırakacağı boşluğun zamanın akışına meydan okuyacağı bir düşünce ve kültür ikliminde yaşamak isterdi Selahattin Hilav. Özlemlerini paylaşanlar, onun çevresinde yarattığı pırıltılı atmosferi kolay unutmayacaklar. 


</TEXT>
</DOC>
