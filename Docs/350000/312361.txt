<DOC>
<DOCNO> 312361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko24.html </URL>
<DATE> 2005/02/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ömer Sabancı Ocak ayı enflasyon verileri memnuniyet verici 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, Kıbrıs konusunda ''Türkiye açısından, Türk hükümeti, Kuzey Kıbrıs Türk hükümeti gerekli adımları bugüne kadar atmış olduğuna göre, artık Avrupa Parlamentosu'nun da Türkiye için vermiş olduğu birtakım sözleri hayata geçirmesi gerekiyor'' dedi. 
     Sabancı, ''Yani tek taraflı devamlı taviz vererek bir noktaya varmanız oldukça zordur. Bu konular karşılıklı görüşmelerle, yeri geldiğinde karşılıklı tavizlerle çözülebilir'' görüşünü dile getirdi. 
     ''Uluslararası Rekabet ve Türk Gıda Sanayi'' konulu konferans sırasında basın mensuplarının sorularını yanıtlayan Sabancı, şu anda TÜSİAD olarak gündemlerinde iki ana büyük proje bulunduğunu ifade ederek, bunlardan biri olan ''Türkiye'nin Önümüzdeki 5-20 Yıl İçerisinde Büyüme Stratejisi, Özellikle Sanayi Sektörlerinde Nasıl olmalı '' çalışmasını geçen yılın 4. çeyreğinde başlattıklarını söyledi. 
     Sabancı, Koç Üniversitesi ile beraber yaptıkları çalışmanın ilk bulgularını bu yılın Nisan ve Haziran aylarında kamuoyu ve hükümetle paylaşacaklarını belirterek, gündemlerindeki diğer büyük ikinci projenin de tarım sektörü olduğunu vurguladı. 
     Tarıma bağlı gıda sanayinin rekabet gücünün çok önemli olduğunu kaydeden Sabancı, ''Biz AB normlarına uyma arayışı içerisinde olmalıyız. Tarım sektöründe yapacağımız çalışmalarla, tarımın girdi sağladığı sektörlerde rekabeti ve kaliteli ürünleri sunabilir hale gelmeliyiz'' diye konuştu. 
     Türkiye'de hala devam eden bir işsizlik olduğunu vurgulayan Sabancı, şöyle devam etti 
     ''Türkiye son 2-3 yıldır ciddi büyüme rakamlarını yakalamıştır. Fakat hepimizin bildiği gibi bu büyüme rakamları istenilen seviyede işsizlik sorunumuza çözüm bulacak hale gelmemiştir. Dolayısıyla özellikle tarım dışı işsizlik oranlarımızın da yüksek olması ve tarım sektöründeki yeniden yapılandırmanın getireceği ilave işsizlikler konusunda Türkiye'nin belli bir strateji çerçevesinde bir çözüm üretmesi gerekmektedir. Tarım konusundaki çalışmalarımızı kamuoyu ve hükümetle paylaşmamız Haziran'ı bulacaktır. Orada işin bu bacağı da olacak.'' Türkiye'de hala ciddi oranda kayıtdışı ekonomi bulunduğunu vurgulayan Sabancı, Gelirler İdaresi'nin, IMF anlaşmasının imzalanması için kanunlaşması gereken üç konudan biri olduğunu ve TÜSİAD olarak bunu çok sıkı takip ettiklerini anlattı. 
     
     KIBRIS 

     Sabancı, Kıbrıs'la ilgili bir soru üzerine, ister Türk hükümetinin, ister o gün görevde bulunan KKTC hükümetinin bugüne kadar yapılanları gerekli şekilde gerçekleştirdiğini ve cesur adımlar attığını ifade ederek, şöyle konuştu 
     ''Farkındayız, 3 Ekim'den önce Ankara anlaşmasının genişletilmesi isteniyor. Bunun içine Kıbrıs eklenmek isteniyor. Bu, AB yönünden, kendileri açısından bir yaklaşım olabilir. Ama Türkiye açısından, Türk hükümeti, Kuzey Kıbrıs Türk hükümeti gerekli adımları bugüne kadar atmış olduğuna göre, artık Avrupa Parlamentosu'nun da Türkiye için vermiş olduğu birtakım sözleri hayata geçirmesi gerekiyor. Yani tek taraflı devamlı taviz vererek bir noktaya varmanız oldukça zordur. Bu konular karşılıklı görüşmelerle, yeri geldiğinde karşılıklı tavizlerle çözülebilir.'' Bir basın mensubunun enflasyon sepetindeki değişiklik ve Ocak ayı enflasyonunu nasıl değerlendirdiğine ilişkin sorusu üzerine de Sabancı, ''Eğer bu işlere yakın olan insanlar, yani DİE eğer böyle bir değişikliği ileriye dönük, Türkiye'nin menfaatine olduğunu düşünmüşse şimdi biz kalkıp Yok eski sistem olsaydı oran bu olurdu, yeni sistem olsaydı oran bu olurdu ... Bu çekişmelerden çıkıp, bu işlerin içindeki insanlara, profesyonellere güvenip, onların ortaya getirdiği rakamlara da güvenip buna göre bir pozisyon almamız lazım'' diye konuştu. 
     Sabancı, Ocak ayı enflasyon rakamlarının memnuniyet verici olduğunu da belirterek, ''Bunun devamını diliyorum'' dedi. 

     
</TEXT>
</DOC>
