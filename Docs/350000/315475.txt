<DOC>
<DOCNO> 315475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo17.html </URL>
<DATE> 2005/02/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Beşiktaş'da Pancu'nun Gaziantepspor maçında oynaması zor... 
</HEADLINE>
<TEXT>

     Beşiktaş, Gaziantepspor ile 18 Şubat Cuma günü yapacağı lig maçının hazırlıklarını yaptığı antrenmanla sürdürdü. 
     Teknik direktör Rıza Çalımbay yönetiminde, BJK Nevzat Demir Tesisleri'nde gerçekleştirilen idmanda siyah-beyazlı futbolcular, kondisyon, dayanıklılık, istasyon ve pas çalışmasının ardından çift kale maç yaptı. 
     Çalımbay'ın yaptırdığı dayanıklılık çalışması sırasında, birbirleriyle yarışan futbolcuların son derece neşeli ve istekli oldukları gözlendi. 
     Sakatlığı süren Pancu antrenmana katılmazken, Emre ile Tayfun ise takımdan ayrı koşu yapmakla yetindi. Çalışmaya PAF takımdan kaleci Onur ile Rıza da katıldı. 
     Bu arada ülkesinden dönen Juanfran antrenmanda yer alırken, kulüp başkanı Yıldırım Demirören de idmanı izledi. 
     
     PANCU'NUN OYNAMASI ZOR 

     Kulüp doktoru Ayhan Optur, Rumen futbolcu Daniel Gabriel Pancu'nun Gaziantepspor maçında forma giymesinin zor olduğunu söyledi. 
     Dr. Optur, sağ ayak arka adalesinde gerilme olan Pancu'nun ağrılarının devam ettiğini belirterek, ''Şu an için oynaması zor gözüküyor'' dedi. 
     Dr. Optur, Tayfun'un yarından itibaren takımla birlikte çalışmalara başlayacağını, Emre'nin ise Gaziantepspor maçında da oynayamayacağını belirtti. 
     
     RONALDO'YA ÖDÜL 

     Işık Sigorta tarafından düzenlenen ''11 Altın Adam Yarışması''nın jürisi tarafından teşvik ve destek ödülüne layık görülen Beşiktaş'ın Brezilyalı futbolcusu Ronaldo'ya antrenman öncesi plaketi verildi. 
     
     ÇALIMBAY YARIN BASIN TOPLANTISI YAPACAK 

     Beşiktaş Teknik Direktörü Rıza Çalımbay, yarın BJK Nevzat Demir Tesisleri'nde basın toplantısı düzenleyecek. 
     Çalımbay, siyah-beyazlıların sabah yapacağı antrenmanın ardından, basın mensuplarıyla biraraya gelerek, Gaziantepspor maçı öncesi takımla ilgili bilgiler verecek. 

     
</TEXT>
</DOC>
