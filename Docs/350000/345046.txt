<DOC>
<DOCNO> 345046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy08.html </URL>
<DATE> 2005/05/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
AİHM Türkiye'ye karşı açılmış 8 davayı yarın sonuçlandıracak 
</HEADLINE>
<TEXT>

     Avrupa İnsan Hakları Mahkemesi AİHM , Türkiye aleyhinde açılan 8 davada kararını yarın açıklayacak. Bu davalar arasında adil yargılanma, mülkün korunması ve yaşam hakkına ilişkin davalar da yer alıyor. 
     Strazburg’da kurulu AİMH, Güneydoğu’daki Çalpınar köyündeki 10 kişinin Avrupa İnsan Hakları Sözleşmesi’nin yaşam hakkı ve aile hayatına saygıyla ilgili maddelerinin ihlal edildiği gerekçesiyle açtığı davayı yarın sonuçlandıracak. 
     Abdullah Dereci ve Gıyasettin Altun’un adil yargılanmadıkları iddiasıyla açılan davaya ilişkin karar da yarın açıklanacak. Atilla Ekşinozlugil ve Mine Ekşinozlugil ile Emin Bülent Tiryakoğlu ve Nuriye Tiryakoğlu’nun mülk korunması hakkına ilişkin olarak açtıkları davaları da karara bağlanıyor. 
     Yarın sonuçlandırılacaklar arasında Ferit İntiba ve Abdurrahman Tunç’nun adil yargılanma hakkına ilişkin şikayetleri üzerinde açılan davalar da bulunuyor. 
     
     PARASIZ TERCÜMAN 

     Batman’da oturan Ahmet Özden’in, adil yargılanmadığı ve parasız tercüman sağlanmadığı gibi şikayetlerine ilişkin davada da kararını açıklayacak AİHM ayrıca, iltica ettiği İsviçre’de yaşayan Kürt kökenli Süheyla Aydın’ın yaşam, toplantı ve örgütlenme ile ayrımcılık yapılmaması haklarının ihlali iddiasıyla açılan davayı da sonuçlandıracak. 
     
</TEXT>
</DOC>
