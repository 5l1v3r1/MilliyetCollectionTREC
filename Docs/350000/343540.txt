<DOC>
<DOCNO> 343540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/spo12.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya'da gerilim 
</HEADLINE>
<TEXT>



Yeşil - Siyahlı takımda Kayserispor maçının ardından yaşanan futbolcu - taraftar tartışması dünkü antrenmana da yansıdı. Kayserispor deplasmanında yenilgi üzerine bir grup taraftar, Emre Toraman ve Fatih Şen ile tartışmıştı. 
Sakaryaspor, haftanın ilk antrenmanı için sahaya inerken, Rüstemler Tesisleri'ne gelen yaklaşık 10 kadar taraftar futbolcularla tartıştı. Ortamın gerginleşmesi üzerine, Teknik Sorumlu Şaban Yıldırım ve Futbol Şube Sorumlusu İsmail Yenice, araya girip oyuncuları sahaya gönderdi. İkili, grupla bir süre konuşarak, Emre ve Fatih Şen'i taraftarlarla barıştırdı. Taraftarlar daha sonra getirdikleri çiçeği futbolculara verdi. 
Bu arada Sakaryaspor, Akçaabat Sebat ile oynanacak maça taraftarın ilgi göstermesi için bilet fiyatlarını bir milyon liraya indirdi. Sadece kapalı tribün fiyatının 5 milyon lira olacağını açıklayan Başkan Selahattin Aydın, "Taraftarımızın takıma sahip çıkmasını bekliyoruz" dedi. 


</TEXT>
</DOC>
