<DOC>
<DOCNO> 324281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yasam/yas03.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Songül'ü kör eden tedavi mi 
</HEADLINE>
<TEXT>


Songül Üğüdür, tüberküloz tedavisi için yattığı hastanede, iki gözünü de kaybetti 

ESKİŞEHİR DHA 

Osmangazi Üniversitesi Tıp Fakültesi Hastanesi'nde tüberküloz tedavisi gören Songül Üğüdür'ün 21 , kullandığı ilaç nedeniyle kör olduğu iddia edildi. 
Üğüdür'ün avukatı Çiğdem Sülükoğlu, İstanbul'da ailesiyle birlikte yaşayan müvekkilinin 2003'te Osmangazi Üniversitesi Tıp Fakültesi Hastanesi Klinik Bakteriyoloji ve Enfeksiyon Bölümü'nde tüberküloz tedavisi gördüğünü bildirdi. 
Sülükoğlu, Üğüdür'ün, doktorları tarafından verilen 'Ethambutol' adlı ilaç nedeniyle iki gözünü kaybettiğini öne sürdü. Sülükoğlu, hastane aleyhine 600 bin YTL'lik manevi tazminat davası açtıklarını ve savcılığa da suç duyurusunda bulunduklarını ifade etti. 

600 bin YTL istiyor 
Songül Üğüdür'e tedavisi için verildiği ileri sürülen 'Ethambutol' adlı ilacın göz ve göz sinirleri üzerinde ciddi hasarlara yol açtığının bilindiğini, ancak yine de kullanıldığını iddia eden Sülükoğlu, Adli Tıp Vakfı'ndan aldıkları raporda da, Üğüdür'ün doktorlarının kusurlu olduğunun belirtildiğini söyledi. 


</TEXT>
</DOC>
