<DOC>
<DOCNO> 319760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur53.html </URL>
<DATE> 2005/03/01/ </DATE>
<TIME> 18.41 </TIME>
<AUTHOR>  </AUTHOR>
<HEADLINE>
İlköğretim müdürüne suç duyurusu... 
</HEADLINE>
<TEXT>

     Beykoz'da bir ilköğretim okulu müdürü, makamında tabancayla tehdit edilip dövüldüğü iddiasıyla savcılığa suç duyurusunda bulundu. 
     Beykoz Hükümet Tabipliği'nden 10 günlük iş göremez raporu alan Karlıtepe İlköğretim Okulu Müdürü Korkmaz Gülen, AA muhabirine yaptığı açıklamada, Türkiye genelinde sürdürülen ''Haydi Kızlar Okula Kampanyası'' kapsamında bölgedeki velilere tebligat yaparak çocuklarını okula göndermelerini istediğini anlattı. 
     Gülen, 5'inci sınıf öğrencisi M.O'nun okula gelmemesi üzerine, yaptığı tebligat sonucu okulda görüştüğü velisinin, ''Ben çocuğumun başını açarak okula gelmesini istemiyorum'' demesinin ardından aralarında tartışma yaşandığını belirterek, şöyle devam etti 
     ''M.O'nun annesiyle konuştuk. Kendisi, çocuğunu başını açarak okula gönderemeyeceğini belirtti. Ben de ona kılık kıyafet yönetmeliğini hatırlatarak başka türlü okulda öğretimini sürdüremeyeceğini söyledim. Çocuğun kaydını başka bir okula aldılar. Daha sonra da 22-23 yaşlarında 2 genç, makamıma izinsiz girerek, 'Biz, Çengelköy'den geliyoruz. Sen bizim annemize nasıl hakaret edersin' diyerek, tabanca gösterip üzerime çullandı ve beni feci şekilde dövdü. Dişlerim kırıldı. Ardından da çekip gittiler.'' Yaşanan gelişmelerin ardından polise başvurduğunu ifade eden Gülen, ''İlçe Milli Eğitim Müdürlüğü beni Hükümet Tabipliği'ne gönderdi. Yediğim dayak yüzünden 10 günlük iş göremez raporu aldım. Beni dövenlerden davacı olduğumu savcılığa da suç duyurusunda bulunarak bildirdim'' dedi. 
     Korkmaz Gülen'in polis merkezinde konuyla ilgili ifade verdikten sonra Beykoz Cumhuriyet Savcılığı'na suç duyurusunda bulunduğu öğrenildi. 
     
</TEXT>
</DOC>
