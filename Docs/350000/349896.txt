<DOC>
<DOCNO> 349896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yazar/sazak.html </URL>
<DATE> 2005/06/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Pentagon köprüsü 
</HEADLINE>
<TEXT>


WASHINGTON 

Beyaz Saray'daki Bush-Erdoğan zirvesi öncesinde Türk-Amerikan Konseyi ATC toplantısı, Irak işgali ertesinde askeri ilişkilerin onarılmasında etkin rol oynayan Genelkurmay İkinci Başkanı İlker Başbuğ ile yakında ABD Genelkurmay Başkanlığı'nı devralacak Peter Pace'i bir araya getiriyor. 
'Türkiye'den ABD'ye Stratejik Bakış' konulu panelin yapıldığı Mandarin Otel'de Başbuğ ve Pace 'baş başa' görüştükten sonra Irak'ın geleceği ve PKK terörünün sona erdirilmesi konusunda net mesajlar veriyorlar. 
İlker Başbuğ, "Sokaktaki insan, ABD dostluğunun göstergesi olarak PKK'ya karşı harekete geçilmesini bekliyor" derken Pace, "Bu sorun Türkiye için olduğu kadar bizim için de çok net PKK bir terör örgütüdür ve yakında bu teröristlerle daha iyi uğraşacağımız bir durumda olacağız." 
ABD'li general, "Bizi anlamaya çalışın Irak'ta işler askeri açıdan sıkıntılı, bu şartlarda Kuzey Irak'ta yeni bir cephe açma şansımız şu anda yok" mesajını veriyor. 
Pace'in panelde yaptığı değerlendirme de bu açıdan dikkat çekiciydi 
"Umutsuzluğa kapılmış ve kendisine nefretten başka bir şey öğretilmemiş kişilerle mücadele zaman alıcı ve çok yönlüdür." 
Başbuğ ise Pace'in sözlerine, "ABD ile terörle mücadeleye bakış açımızda fark yok. Tek fark, zamanlamadır" diye yanıt verirken, "Harekete geçmenin şimdi tam zamanıdır" diyor. 
Ankara'nın bu beklentisi Başbakan Erdoğan tarafından da ABD Başkanı Bush'a iletilecek. 
PKK üzerinde bu kadar durulması, 'ABD'nin Türkiye'den yeni istekleri mi olacak ' şeklinde arka plandaki pazarlıkları akla getiriyor. İncirlik'le ilgili bir yıllık uzatma kararı, hükümetin elini güçlendirdi. 

Gizli ajanda 
Panel sonrası Orgeneral İlker Başbuğ'a bu olasılığı soruyorum 
"Hayır" diyor "Gizli bir ajandamız yok " 
1 Mart tezkeresinin reddi Pentagon'da en çok Genelkurmay'ın tutumu açısından düş kırıklığı yaratmıştı. İşgal sonrası Kerkük rahatsızlığı ve 'çuval' skandalıyla dibe vuran ilişkilerin askeri düzeyde hayli iyileştirildiği gözleniyor. 
Pace ve Başbuğ, ödül töreninde kol kola girerek bu sıcaklığı yansıttılar. 
Genelkurmay İkinci Başkanı'nın, İran'ın nükleer çalışmalarından duyulan kaygıyı ifade etmesi ve ABD ile aynı duyarlılığı sergilemesi, Irak'ta düzen sağlanmadan ABD askerlerinin ülkeyi terk etmesinin bölgede kaosa yol açacağını söylemesi, Suriye'nin, ABD'nin Irak ile ilgili endişelerini gidermeye çalışacağına olan inancını ifade etmesi, 'Washington'un duymak isteyeceği' mesajlardı. 
ATC toplantısı bu açıdan ilginç bir platform oldu. 
Ankara'nın 'duymak istemeyeceği' mesajları ise Bush'un Ulusal Güvenlik Danışmanı Stephen Hadley verdi 
"Türkiye-ABD ilişkileri Soğuk Savaş'ın sona ermesiyle zayıflamadı. Bizi birbirimize bağlayan değerleri göz ardı ettik. Son aylarda yaşanan zorluklar iki ülkenin çıkarlarının ayrıldığına dair yorumlara yol açtı. Türkiye'nin Amerikalı dostları dimdik ayakta durarak yapılan haksız suçlamalara karşı Türkiye'yi savunmalıdır." 

Nereden başlayacak 
Türkiye-ABD ilişkilerinde 'yeni bir sayfa açma' iradesi Erdoğan'ın Beyaz Saray ziyaretinden sonraki açıklamalarına ne ölçüde yansıyacak Bu süreç nereden başlayacak 
Başbakan Erdoğan, 'Bush'la görüşmeyi isteyen taraf' olarak 'kriz'e yol açan politika ve üslup farkına açıklık getirecektir. Ancak 30 dakikalık sürede sorunların ne kadarı konuşulacak 
ABD, Irak ve bölge politikalarında, Türkiye'den 'müttefikliğin gereği' yeni rol modeline uygun destek isterse Erdoğan bunu karşılayabilecek mi 
Bush'un danışmanı Hadley'i dinleyen önemli bir diplomatın yorumu çarpıcıydı 
"Bu konuşma bizim için sürpriz değil, ABD yönetiminin kafasında ılımlı İslam modeli var. Erdoğan hükümetini de bunun için desteklediler. Ancak Felluce operasyonu ve Irak seçimleri ardından gelinen nokta Bush yönetimini yeniden düşünmeye itti. 
Beyaz Saray ziyareti öncesinde Stephen Hadley'in bu kadar açık konuşması, Erdoğan'ı Washington'a niye geldiğini hatırlatmaya dönük. Bush, daha net mesajlar verecek." 

AB desteği 
Washington'da şu ana kadar ABD sözcülerinin Türkiye'ye desteğinin en çok netleştiği alan AB sürecine ilişkin. 
ATC'nin düzenlediği panele Büyükelçi Murat Sungar ile birlikte katılan ABD Dışişleri Bakanlığı eski Avrupa Masası Başkanı Büyükelçi Elizabeth Jones, Fransa ve Hollanda referandumlarının ekimde başlayacak Türkiye-AB müzakerelerini etkilememesi gerektiğini söyledi. 
Almanya'daki seçimlerde Hıristiyan Demokratlar'ın iktidara gelmesi olasılığının, 'hayır' oylarından daha önemli olacağını belirterek, büyük fotoğrafın gözden kaçırılarak, genişlemenin Türkiye'yi dışlamasının hata olacağını söyledi. 
Konferansın açılış oturumunda Türk-Amerikan İş Konseyi Başkanı Yılmaz Argüden'in Türkiye için 'AB'nin viagrası' benzetmesini yapması salondakileri güldürdü. 



</TEXT>
</DOC>
