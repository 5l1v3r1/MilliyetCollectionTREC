<DOC>
<DOCNO> 335235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo33.html </URL>
<DATE> 2005/04/20/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Şampiyonlar Ligi kupasının İstanbul'a gelişi nedeniyle tören düzenlenecek 
</HEADLINE>
<TEXT>

     İstanbul'da 25 Mayıs'ta yapılacak Avrupa Şampiyonlar Ligi'nin final maçı öncesi, Şampiyonlar Ligi kupasının İstanbul'a getirileceği 22 Nisan Cuma günü düzenlenecek törende, Galatasaraylı futbolcu Bülent Korkmaz'a, UEFA özel ödül verecek. 
     Geçen yılın şampiyonu Portekiz'in Porto takımının futbolcu ve yöneticilerinin özel bir uçakla getirecekleri kupa, Atatürk Havalimanı'ndan, içinde UEFA Asbaşkanı Şenes Erzik ve UEFA yetkililerinin yer alacağı üstü açık bir otobüsle Lütfi Kırdar Uluslararası Kongre ve Sergi Sarayı'na götürülecek, saat 13.00'te düzenlenecek törenle de İstanbul Büyükşehir Belediye Başkanı Kadir Topbaş'a teslim edilecek. 
     Törende, A Milli Takım'ın eski teknik direktörü Sepp Piontek, Milli Takım ve Galatasaray'ın kaptanı Bülent Korkmaz'a onur ödülü verecek. UEFA da 100'den fazla Avrupa Kupası maçı oynadığı için Bülent'e özel ödül verecek. Bu arada, UEFA'nın Bülent için hazırladığı bir video gösterisi sunulacak. 
     Beşiktaş, Fenerbahçe, Galatasaray ve Trabzonspor teknik direktörlerinin yanı sıra Bulgaristan Milli Takım Teknik Direktörü Hristo Stoitchkov, Fatih Terim, Hakan Şükür ve Rüştü Reçber'in de katılacağı törende, Sefahad Grubu bir konser verecek. 
     Akşam Taksim Meydanı'nda düzenlenecek organizasyonda ise ses, ışık ve havai fişek gösterileri yapılacak. Sporseverler, saat 21.00'de Mustafa Sandal konserini ücretsiz izleyebilecek. 
     Bu arada, yaklaşık 1 ay İstanbul'da kalacak Şampiyonlar Ligi kupası, 24 saat özel güvenlikle korunacak ve çeşitli belediyelerde vatandaşların izlenimine sunulacak. 
     
</TEXT>
</DOC>
