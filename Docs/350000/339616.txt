<DOC>
<DOCNO> 339616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo27.html </URL>
<DATE> 2005/05/04/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Akçaabat Sebatspor, ligden düşmenin kaldırılmasını istiyor 
</HEADLINE>
<TEXT>

     İstanbulspor’dan sonra Akçaabat Sebatspor da, ligden düşmenin kaldırılmasını istedi. 
     Kulüp asbaşkanı Yavuz Karan, A.A muhabirine yaptığı açıklamada, Futbol Federasyonu Merkez Hakem Kurulu seçimlerinin iptalinin Yargıtay tarafından onandığını dile getirerek, "Seçim tarihinden sonra MHK’nın aldığı kararlar geriye dönük olmak üzere hükümsüz hale geldi. Futbol Federasyonu’na bir yazı göndererek ligden düşmenin kaldırılmasını talep edeceğiz. Hazırlıklarımız sürüyor. Hafta sonuna kadar olmazsa gelecek hafta başında başvuruda bulunacağız. Bu konuda mahkemeye de gideceğiz" dedi. 
     Karan, İstanbulspor Kulübü ile de iletişim durumunda olduklarını belirterek, "İstanbulspor, Türkiye’nin en iyi hukukçularına sahip bir kulüp. Yapabileceğimiz başvurunun sağlıklı olabilmesi için gerekli dökümanları hazırlıyoruz. İstanbulspor’dan örnek dosyalar istedik. 
     Avrupa’dan da örnekler arıyoruz. Trabzon veya Ankara’dan açacağımız davada bu örnekleri göstereceğiz" diye konuştu. 

     
</TEXT>
</DOC>
