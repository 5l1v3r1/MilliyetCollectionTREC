<DOC>
<DOCNO> 314979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/siyaset/siy01.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir anda unuttular 
</HEADLINE>
<TEXT>


'Enerji yolsuzluğu'nda isimleri geçen Üst, bürosundaki saati kimin verdiğini müteahhit Selçuk, 'Kendisiyle görüştüm' diyen müsteşarı hatırlamadı. Avukatı da 'Üst, unutma hastası' dedi 

TÜRKER KARAPINAR Ankara 


Enerji operasyonu kapsamında tutuklanan Elektrik Üretim A.Ş. EÜAŞ Genel Müdür Yardımcısı Servet Üst, bürosunda bulunan Rolex saati, göreve atandığı 2003'te adını hatırlamadığı bir arkadaşının getirdiğini savundu. Üst, "Arkadaşımın kurumla ilişkisi olmadığını biliyorum. İlişkisi olsaydı kabul etmezdim. 29 yıllık memuriyet hayatımda hiç yolsuzluk ve usulsüzlük yapmadım. Haramı helali bilen bir insanım" dedi. 
Ezgi İnşaat'ın sahibi İbrahim Selçuk, savcılık ifadesinde, "Kendisiyle görüştüm" diyen Enerji Bakanlığı Müsteşarı Sami Demirbilek'i tanımadığını ileri sürerek, "Bu nedenle kendisine gıyabında baskı yapmam mümkün değildir" dedi. 
Erzurum Doğubayazıt Boru Hattı'nda yapılan yolsuzlukla ilgili hazırlanan müfettiş raporunun adliyeye sevkedilmemesi yönünde girişimde bulunmadığını söyleyen Selçuk, Soma Termik Santralleri'ndeki 5 milyon dolarlık ihale ile ilgili Ezgi İnşaat'ın ortaklarından Cengiz Hasmer'le ilişkiye girmediğini de savundu. 
Türkiye - Yunanistan doğalgaz boru hattına ilişkin görüşmeleri hatırlamadığını belirten Selçuk, "Böyle bir ihaleyi hatırlamıyorum. Sadece bir tarihte Ankara Büyükşehir Belediyesi'nin peyzaj işlerini yaptım. Halen Kırkkonaklar'da kat karşılığı yap - satçılık yapıyorum" dedi. 
EÜAŞ'a ait hiçbir ihale ile ilgilenmediğini belirten Selçuk, Üst ve operasyonun firari isimlerinden Teknotes A.Ş.'nin sahibi Oral Baytok'la dosya incelemediğini söyleyerek, "Ancak Baytok, Bağdat'ta enerji ihalesi almıştı. Bu ihale dosyasına baktık. Ancak anlamadık. Bir enerji mühendisimiz aracılığıyla dosyayı incelettik" dedi. 

Bu işte bir unutkanlık var 
Savcılık sorgusunda Üst'ün yanında bulunan avukatı Murat Demir, müvekkilinin unutkanlık rahatsızlığı nedeniyle tedavi gördüğünü belirterek, 2 Eylül ve 28 Eylül 1999 tarihli iki rapor ile 1 Şubat 2005 tarihli unutkanlık hastalığında kullanılan "Tebokan" adlı ilacın yazılmış olduğu reçeteleri savcılığa sundu. 
Serbest kalan EÜAŞ Çevre Daire Başkanı Fuat Kutsal, savcılıkta, Üst ve Özlüce ile Hidroelektrik Santralı'nın işletme ihalesinin deneyimli bir şirket olduğunu düşündüğü EMBİ'ye verilmesi konusunda görüştüğünü söyledi. Kutsal, Özlüce'nin de aralarında bulunduğu 5 santralın işletme ihalesinin, EPDK'den lisansları olmasına rağmen EÜAŞ Genel Müdür Vekili Önder Piyade ve ihale komisyonu üyeleri tarafından iptal edildiğini belirtti. 


</TEXT>
</DOC>
