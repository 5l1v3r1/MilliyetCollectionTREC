<DOC>
<DOCNO> 337398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy10.html </URL>
<DATE> 2005/04/27/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
DYP, Haka dansını garipsedi 
</HEADLINE>
<TEXT>

     Çanakkale’deki Anzak Günü kutlamaları için Türkiye’de bulunan "Haka" dansçılarının gösterisinin müstehcen olup olmadığı tartışmaları sürerken, bir tepki de DYP’den geldi. 
     DYP Genel Sekreteri Kamil Turan, yaptığı değerlendirmede, müstehcenliğin bakış açısına göre değiştiğini, her milletin bir kültür anlayışı bulunduğunu, aynı konuya farklı milletlerin farklı şekilde bakabileceğini kaydetti. 
     Bir de örnek veren Turan, "Doğu toplumlarında canciğer iki erkek arkadaşın kolkola girmesi normal karşılanır, ama batı toplumlarının birçoğunda bu kötü anlamlara taşınır" dedi. 
     Turan, şöyle devam etti 
     "Haka dansında da Türk kültürüne ve doğu kültürüne pek yakışmayan birtakım anlamlara sebebiyet verecek motifler var. ’Körlerin köyüne gittiğiniz vakit bir gözünüzü kapatacaksınız’ diye bir söz var. Bir ülkede merasim yapıyorsanız o ülkenin kültürel özelliklerine saygı gösterilmesi lazım. Yeni Zelandalılar’ın buna saygı duymaları, tabi karşılamaları lazım. 
     Gerçekten Türk halkı tarafından garipseniyor. Yeni Zelandalılar’ın başka dansları, kültürel motifleri var. 
     Şehitlik gibi bir ortamda onlara ağırlık vermeleri daha uygundur. Taziyeye giderken arya söylenmez." 
     
</TEXT>
</DOC>
