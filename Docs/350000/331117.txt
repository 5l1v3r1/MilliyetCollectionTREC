<DOC>
<DOCNO> 331117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko43.html </URL>
<DATE> 2005/04/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
BMW satışları arttı, Mercedes satışları geriledi... 
</HEADLINE>
<TEXT>

     Alman otomobil üreticileri arasındaki lüks sınıfı satışları yarışında geçen yıl birinciliği Mercedes'ten devralan BMW, 2005 yılına da hızlı başladı. 
     BMW'den yapılan açıklamada, toplam satışların yılın ilk çeyreğinde, bir önceki yılın aynı dönemine göre yüzde 8.2 artışla 292 bin 207 adede ulaştığı bildirildi. 
     Açıklamada, Eylül ayında piyasaya sunulan BMW 1 serisinin satışların bu denli artmasında önemli rol oynadığı ifade edildi. 
     Şirketin yayınladığı verilere göre ilk çeyrekte grup markalarından Mini satışları yüzde 10.3 artışla 52 bin 694'e, BMW markalı otomobil satışları yüzde 7.8 artışla 239 bin 387'ye çıkarken, yüzde 9.4 gerileyen Rolls-Royce satışları 139'a indi. İlk çeyrekte BMW'nin motosiklet satışları ise yüzde 18.8 arttı. 
     Söz konusu dönemde BMW'nin en büyük pazarları ise 65 bin 680 adetlik satışla Almanya ve 65 bin 6 adetlik satışla ABD oldu. 
     Lüks sınıfında BMW'nin geleneksel rakibi Mercedes ise kalite ve karlılık problemleriyle uğraşıyor. 
     Şirket, yılın ilk çeyreğinde grup markaları Mercedes, Smart ve Maybach satışlarının yüzde 4.5 düşüşle 261 bin 700'e gerilediğini duyurdu. 
     Yılın ilk iki ayındaki olumsuz satış performansının Mart ayıyla birlikte atlatıldığını bildiren şirket, pazara sunacağı yeni modellerle yılın geri kalan aylarında yakalayacağı performansla satışlarını artırmayı umuyor. 
     Mercedes, geçen hafta tarihinin en büyük geri çağırma kararına imza atarak teknik problemlerle ilgili 1.3 milyon otomobili kontrole başlamıştı. 
     Öte yandan Mercedes'in Brezilya'daki Juiz de Fora tesisini kapatacağı iddia edilirken, şirketten yapılan açıklamada söylentiler yalanlandı. 
     Mercedes'in A ve C sınıfı otomobillerini üreten ve bin 500 çalışanı bulunan tesisin 70 binlik kapasitesine rağmen geçen yıl sadece 17 bin adetlik üretim yapması, fabrikanın kapatılabileceği söylentilerinin artmasına neden olmuştu. 
     
     MAN, YENİ FABRİKA YARIŞINDA TÜRKİYE'Yİ ELEDİ 

     Öte yandan dünyanın önde gelen kamyon şirketlerinden MAN'ın kuracağı yeni fabrikayla ilgili yarışta Türkiye elendi. 
     Şirket tarafından Münih kentinde yapılan açıklamada, yurtdışında kurulması düşünülen yeni kamyon fabrikasıyla ilgili olarak 4 yerin düşünüldüğü, bunların Polonya'nın Wroclaw ve Starachowice kentleri ile Slovakya'nın Kosice ve Macaristan'ın Miskolc kentleri olduğu belirtildi. 
     Açıklamada, söz konusu şehirlerin eşit şanslara sahip oldukları ifade edilirken, MAN Başkanı Hakan Samuelsson'un Polonya'yı tercih ettiği yönünde haberler yayınlandı. 
     İlk aşamada her yıl yaklaşık 15 bin kamyonun üretilmesinin planlandığı yeni fabrikanın 2007 yılı sonunda faaliyete geçmesi bekleniyor. 
     Şirketin bir sözcüsü, Türkiye'nin neden yarıştan çıktığı konusunda ayrıntılı bilgi veremeyeceğini belirterek, şirket yöneticilerinin biraraya gelerek çeşitli ülkelerdeki maliyet avantajlarını tarttıklarını söyledi. 
     
</TEXT>
</DOC>
