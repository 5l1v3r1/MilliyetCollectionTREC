<DOC>
<DOCNO> 310892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/yasam/ayas.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul hayali 3 günde yıkıldı 
</HEADLINE>
<TEXT>


Baba Osman Gezener'in tek isteği iş bulabilmekti. Eşi ve 2 çocuğunu alarak 3 gün önce Tokat'tan göç etti. Gecekondudaki kömür sobası, baba ve 2 çocuğunu uykuda öldürdü 

M. AKİF ERDEM İstanbul 

İş bulma umudu ile Tokat'tan gelerek Sultanbeyli'ndeki gecekonduya yerleşen Gezener ailesi kömür sobasının kurbanı oldu. Hayalleriyle İstanbul'da üç gün geçirebilen ailenin ikisi çocuk üç üyesi sobadan sızan karbonmonoksit gazından zehirlenerek hayatını kaybetti. 
İşsizlik ve parasızlıktan bunalan Osman Gezener 28 ailesiyle birlikte 27 Ocak'ta Tokat'tan İstanbul'a göçtü. 
Sultanbeyli Ahmet Yesevi Mahallesi'nde bir gecekondu kiralayan aile, önceki gün eşyalarını taşıdı. Gezener dün akşam 4 yaşındaki kızı Cansu ve 2 yaşındaki oğlu Hüseyin'le birlikte sobanın bulunduğu odada uykuya daldı. 

Anne uyumamıştı 
Gece boyunca eşyaları eve yerleştirmek için uyumayan anne Fatma Gezener 25 , sabah eşi ve çocuklarını uyandırmak için odaya girdiğinde korkunç bir manzarayla karşılaştı. 
Komşuların ihbarı ile olay yerine gelen sağlık ekiplerinin yaptığı muayene sonucu Osman, Cansu ve Hüseyin Gezener'in, sobadan sızan karbonmonoksit gazından zehirlenerek öldükleri belirlendi. 

'İstanbul neyimize' 
İstanbul maceralarının üçüncü gününde eşi ve iki çocuğunu kaybeden Fatma Gezener de, "İstanbul bizim neyimize, ben şimdi ne yapacağım " diyerek gözyaşı döktü. 




</TEXT>
</DOC>
