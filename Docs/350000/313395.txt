<DOC>
<DOCNO> 313395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun13.html </URL>
<DATE> 2005/02/08/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İran, ABD ile sorunları çözmek istiyor 
</HEADLINE>
<TEXT>

     Selahattin Oğuz bildiriyor 

      İran Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani, ABD ile sorunları çözmek istediklerini söyledi. 
     İran televizyonunun haberine göre, Tahran yönetiminin nükleer program konusunda uluslararası arenadaki başgörüşmecisi Ruhani, ''ABD ile gerginlik aramıyoruz. ABD ile sorunlarımızı çözmek istiyoruz. Ancak Amerikalılar sorunların çözülmesini istemiyorlar. Bugünün dünyasında çözülemeyecek sorun yok'' dedi. 
     İran'ın nükleer teknolojisinin, bilim adamlarıyla ülkenin çeşitli yerlerindeki merkezlerde himaye edildiğini belirten Ruhani, bilim adamları ile bu merkezlerin santrifüj üretebilme kabiliyetine sahip olduğunu, bu yüzden ABD'nin askeri saldırı düzenleyerek İran'ın nükleer tesislerini yok edemeyeceğini kaydetti. 
     Ruhani, İran'ın, Nükleer Silahların Yayılmasının Önlenmesi anlaşması çerçevesinde, haklarından taviz vermeyeceğini ve nükleer programlarından asla vazgeçmeyeceğini söyledi. 
     Ruhani, İran'ın, uranyum cevherinden zenginleştirilen nükleer yakıt devrinin tam kontrolünü sağlayan teknolojiye sahip olduğunu da belirtti. 
     UYGK Genel Sekreteri Ruhani daha önce yaptığı açıklamada, ABD ve İsrail'in, İran'ın nükleer tesislerine saldırması halinde karşılık verecekleri ve nükleer yakıt dönüşümü tamamlama çalışmalarını hızlandıracakları uyarısında bulunmuştu. 
     ABD ile İsrail, İran'ı nükleer silah elde etmeye çalışmakla suçlarken, İran, nükleer programının enerji elde etmeye yönelik barışçıl amaçlar taşıdığında ısrar ediyor. 
     
</TEXT>
</DOC>
