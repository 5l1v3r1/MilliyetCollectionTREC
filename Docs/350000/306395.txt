<DOC>
<DOCNO> 306395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun22.html </URL>
<DATE> 2005/01/14/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Balkenende Van Gogh cinayetinden sonra olumlu enerji açığa çıktı 
</HEADLINE>
<TEXT>

     Hollanda Başbakanı Jan Peter Balkenende, Müslümanlara karşı görüşleriyle tanınan film yapımcısı Theo van Gogh'un geçen Kasım'da Amsterdam'da öldürülmesinden sonra, toplumda olumlu bir enerjinin açığa çıktığını söyledi. 
     Balkenende, katıldığı bir televizyon programında, bu olaydan sonra her kesimde, ülke ve toplumun güvenliğinin tartışılır hale geldiğini, bu tartışmaların insanları daha olumlu bir noktaya taşıdığını kaydetti. 
     Theo van Gogh cinayetinden sonra insanların çevrelerini daha yaşanılır ve güvenli hale getirmek için görüş ürettiğini, tartıştığını, ortaya çıkan tehdit havasını bertaraf edebilmek için çaba gösterdiğini, fikir özgürlüğünün gereğini daha iyi anladığını belirten Balkenende, tüm bu gelişmelerin, toplum adına olumlu belirtiler olarak değerlendirilmesi gerektiğini anlattı. 
     Balkenende, gençler arasında görülen radikalleşmenin önlenmesinin ise bu gençlerin iş bulabilmelerine ve bu sayede toplum tarafından kabul edilmelerine bağlı olduğunu söyledi. 
     Başbakan Balkenende, toplumda oluşan olumlu havanın etkisini, Güney Asya depreminden etkilenenlere yardım amacıyla açılan kampanyada da gösterdiğini, Hollandalıların bugüne kadar görülmemiş düzeyde, bu felakete duyarlı davrandığını kaydetti. 
     
</TEXT>
</DOC>
