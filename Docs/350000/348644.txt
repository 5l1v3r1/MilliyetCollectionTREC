<DOC>
<DOCNO> 348644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo20.html </URL>
<DATE> 2005/06/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Trabzon'dan 3 bomba transfer... 
</HEADLINE>
<TEXT>

     Adnan SUNGUR DHA 

      KADROSUNU güçlendirmek için yönetici Murat Bozoğlu, yardımcı antrenör İhsan Derelioğlu, futbolcu izleme komitesi üyesi Lemi Çelik ve menajer Ayhan Yeşilbaş ile Brezilya’da çalışmalarını yoğunlaştıran Trabzonspor transferde sona yaklaştı. 
     Botafogo’nun 22 yaşındaki kalecisi Jefferson de Oliviera Galvao, yine aynı takımın stoperi Rafael Marquez Pinto ve Sao Paulo’nun forveti Edinaldo Batista Libanio Grafite için kulüplerin yöneticileriyle sürdürdüğü görüşmeler sonunda belli bir noktaya geldi. Grafite’nin 4 milyon euroyu bulan bonservisinin 3 milyon euroya kadar düşürüldüğü kaydedildi. 
     
     PAZARLIK KIZIŞTI 
     Galvao ve Pinto’nun toplam bedellerinin 5 milyon doları bulduğu ve bunda da indirime gitmek için yoğun çaba harcandığı ifade edildi. Bu 3 futbolcuyla ilgili görüşmelerin hafta sonuna kadar sonuç vermesi bekleniyor. Santos’un santraforu Deivid de Souza ile aynı takımın orta saha oyuncusu Fabinho Jesus, Corinthians’ın stoperi Celeber Beraldo Anderson da yedekte tutuluyor. Trabzonspor’un bir başka forvet adayı Wisla Krakowlu Maciej Zuravski için de verilen 1 milyon 800 bin euroluk son teklifin olumlu karşılanması bekleniyor. Bu arada Polonya’nın Legia Varşova takımında oynayan forvet Marek Saganowski için de girişimler devam ediyor. 
     
     RÜŞTÜ-MONDRAGON İDDİASI 
     Trabzonspor’un Petkoviç’in yerini dolduracak bir kaleci ararken, gözünü Türkiye’deki isimlere de dikti. Bordo mavililer öncelikli olarak Brezilya ve Danimarka’da daha önce tesbit ettiği isimler üzerinde dururken, Fenerbahçe’de kiralık oynayan Rüştü ile Galatasaraylı Mondragon gündeme geldi. Şenol Güneş’in bu iki isme sıcak baktığı ve Eğer Rüştü’nün Barcelona’dan ayrılması söz konusu olur, şartları uyarsa alabiliriz. Takıma da büyük katkısı olur. Mondragon da Türkiye’deki en iyi yabancı kaleci. Onun da şartları uyarsa alınabilir'' dediği ifade edildi. 
     
     HAMİT’TEN VAZGEÇMİYORLAR 
     Yurt dışındaki transfer çalışmaları yoğun bir şekilde sürürken, Schalke 04’de forma giyen milli futbolcu Hamit Altıntop yeniden gündeme geldi. Milli Takım Teknik Direktörü olduğu günlerde Hamit’le çok yakın ilişki kuran Güneş’in, bu futbolcuyu ikna etmeye çalıştığı belirtildi. Hamit Altıntop, Kulübümle sözleşmem devam ediyor. Schalke 04’ün ikna edilmesi gerekir'' derken, Trabzonspor’un da Alman kulübüyle bağlantıya geçtiği öğrenildi. 
     
     TOLGA’DA TAVİZ YOK 
     Ukrayna’nın Shaktar Donetsk kulübünün ısrarla istediği milli stoper Tolga Seyhan için yapılan son öneri de kabul görmedi. Ukrayna kulübünün, Trabzonspor’a yeni önerisi 3 milyon euro olurken, bordo mavili yöneticiler, bunun kabul edilemez olduğuna işaret ettiler. Daha önce, 3,5 milyon dolar ve stoper Benitez’i takas olarak vermek isteyen Shaktar Donetsk’in 3 milyon euroluk teklif getirmesinin çok önemli bir artı değer taşımadığı dile getirildi. Trabzonspor yöneticileri, Şampiyonlar Ligi için mücadele edeceğiz. Tolga Seyhan gibi milli futbolcumuzu bu kulübün önerdiği rakamlara veremeyiz. Önerdikleri rakam bizim beklentilerimizin altında. Eğer bu rakamı 4 milyon euro civarına çıkarmazlarsa Tolga ile biz oturup yeniden anlaşacağız ve sözleşmesini uzatacağız'' ifadesini kullandılar. 
     
     GÜVEN AÇIKLAMASI 
     İki gün önce Trabzonspor ile 3 yıllık sözleşme imzalayan İstanbulspor’un başarılı orta saha oyuncusu Güven için yaşanan polemik sıkıntıya yol açarken, Başkan Atay Aktuğ, Güven’in transferinde herhangi bir sorun yok'' dedi. Şenol Güneş’in, Güven’in transferinden benim de imza atıldıktan sonra haberim oldu. Mutlaka gerekli transfer değildi. Orta sahada zaten bir zenginliğimiz söz konusu. Öncelikli transfer olarak kabul edilmemeli'' demesine karşın, Başkan Atay Aktuğ, Şenol Hoca’ya, Güven’i almak istiyoruz dendi. Maliyetinin olmadığını, bonservisinin elinde bulunduğunu ve oynarsa para alacağı anlatıldı. O da buna evet dedi. Şenol Hocayla konuşmadan da onun sözleriyle ilgili bir değerlendirmede bulunmam'' şeklinde konuştu. 
     
     GURBETÇİLERDEN TRANSFER SÖZÜ 
     Trabzonspor’un bir süre önce Almanya’da yaptığı gecede gurbetçilerin Önümüzdeki sezon için yapılacak kaliteli bir transferin parasını biz ödeyeceğiz'' diye söz verdikleri öğrenildi. Trabzon Belediye Başkanı Volkan Canalioğlu, Almanya’da yapılan gecede çok güzel sahnelerin yaşandığını belirtirken, Gurbetçilerimiz kulübe büyük ilgi gösteriyor. Her konuda destek veriyorlar. Almanya’da yapılan gecede, Gurbetçiler olarak Trabzonspor yönetiminin istediği bir futbolcunun tüm maliyetini karşılarız. Yeter ki bu konuda bir talep gelsin dediler. Bu bizi duygulandırdı'' şeklinde konuştu. 
     
     GÜNEŞ AVRUPA YOLCUSU 
     Bordo mavili takımın teknik direktörü Şenol Güneş, hem kamp yeri sorununu çözmek, hem de transferde yeni açılımlar sağlamak için Avrupa seferine çıkıyor. Güneş bugün İstanbul’a giderken, yarın da buradan Almanya’ya geçerek kendilerine önerilen kamp yerlerine son kez bakacak ve organizatörlerle maç programını yapacak. Şenol Güneş, Avusturya ve İsviçre’de daha önce belirlenen kamp yerlerini gezecek. Güneş kamp yeri sorununu çözdükten sonra Kuzey Avrupa ülkelerine gidip daha önce beğenilen kalecileri bir kez daha görecek. 
     
</TEXT>
</DOC>
