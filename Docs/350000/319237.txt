<DOC>
<DOCNO> 319237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko02.html </URL>
<DATE> 2005/02/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türk limonuna Yunan markası 
</HEADLINE>
<TEXT>

     Mustafa SARIİPEK DHA 

      MUĞLALI üreticiler alıcı bulamadıkları için portakal ve limonu dalında çürümeye bıraktı. Bazı Yunanlı tüccarların düşük fiyata satın aldıkları narenciye ürünlerini Avrupa ülkelerine ihraç ettiği ileri sürüldü. 
     Köyceğiz'den Fethiye'ye kadar yaklaşık 200 kilometrelik şeritte bulunan narenciye bahçelerinde son yılların en kötü üretim sezonunun yaşandığı belirtildi. Bahçede portakal ve limonu tüccara 20- 30 Ykr'ye 200 - 300 bin lira zor satan üreticiler, ürünü toplayıp çöpe dökmeye ya da dalında bırakmaya başladı. Üreticiler, kendilerinden sudan ucuza fiyata portakal ve limon almaya nazlanan tüccara isyan etti, ürünün manav ve marketlerde kilosu 1- 1.5 YTL 1- 1.5 milyon lira arasında satıldığını söyledi. 
     Yol kenarında kurdukları tezgahlarda sıkmalık portakalı 10 Ykr'ye 100 bin lira , diğerlerini ise 30 Ykr'ye 300 bin lira satan üreticiler kan ağlıyor. Köyceğizli bir üretici, "Gübre, sulama ücreti, işçi ücretleri yüksek. Bu para maliyeti bile karşılamıyor. Kendi toplayabildiğimiz kadarını toplayıp yol kenarında bedavaya denilecek fiyatla satıyoruz, kalanı dalında bırakıyoruz ya da çöpe döküyoruz. Portakal riskli ürün. Elma gibi beklemez, birkaç gün içinde elimizden çıkarmazsak asitlenip çürüyor. Bu koşullarda, toplamaya ve taşımaya değmiyor. Bizden 25 Ykr'ye 250 bin lira alınan portakal ve limon, nasıl olur da manavda 1.5 YTL'ye 1.5 milyon lira satılır Aracının bu hırsı yüzünden üretici de tüketici de mağdur oluyor'' diyerek sıkıntılarını dile getirdi. 
     Köyceğiz'deki 100 üyeli Toparlar Tarımsal Kalkınma Kooperatifi de 60 işçi istihdam edilen tesislerinde, üreticinin ürünlerini getirmemesi yüzünden çalışan sayısını 25'e düşürdü. Tesislerde portakal ve limonun yıkanıp kurutulduğu, parlatılıp boylarına göre ayrıldıktan sonra paketlendiği belirtildi. 
     Kooperatif Başkanı Ahmet Gökpınar, sadece Köyceğiz bölgesinde 3 fabrika olduğunu, ancak hiç birinin tam kapasiteyle çalışamadığını belirtti. Gökpınar, "Toptancı malını istediği fiyata satamadığı için getirmiyor. Mal gelmeyince biz para kazanamadığımız için işçi sayısını düşürüyoruz. Ne yapacağımızı şaşırdık. Limon toplandıktan sonra özel ısılı odalarda 72 saat bekletilerek sarartılması gerekiyor. Bunlar maliyeti yükseltiyor. İhracat ölü. Devlet desteği olmadığı için Fransa, İspanya ve İtalya ile rekabet edebilme şansımız yok. Yurt içine de arz fazla olduğu için ürün dalında çürüyor'' dedi. 
     
     YUNANLI TÜCCAR ALIM YAPIYOR 
     Ankaralı toptancı 40 yaşındaki Mehmet Yücel de, bahçeden ürününe göre 20- 30 Ykr'ye 200 - 300 bin lira aldığı portakal ve limonu nakliye, fabrikada işleme ve satış yerine götürme aşaması boyunca 45 Ykr'ye 450 bin lira mal ettiğini söyledi. Özellikle limonda durumun içler acısı olduğunu söyleyen Yücel, "Dünyanın en iyi limonu bizde, ancak ihracat yapamıyoruz'' dedi. Yücel şöyle devam etti 
     "Yunanlı tüccar devletten ihraç ettiği limonun tonuna 120 dolar teşvik alıyor. Bu miktarda olmasa da bize de teşvik uygulanmalı. Yunanlı toptancılar buraya gelip limonu üreticiden kabzımalları vasıtasıyla ucuza alıyor. İthal ettiği bu ürünleri kendi ülkesinde işledikten sonra üzerine kendi markasını vurup dünyanın her yerine pazarlıyor. Ürünü ucuza maleden, bir de üstüne teşvik alan Yunanistan'la, İspanya ve İtalya ile rekabet şansımız yok. Devlet üretimden ihraca kadar her aşamada iyi bir politika uygulayıp dünyaya açılmamıza yardımcı olmalı.'' İlçe Tarım Müdürlüğü yetkilileri de Finike portakalı ve limonunun kısa süre öncesine kadar yurtdışında ünlü olduğunu belirterek "Bizim bölgemizdeki limon ve portakallar da bu isimle ihraç edilirdi. Şu anda aldığımız duyumlara göre maliyetlerin yüksek olması nedeniyle Yunanlılar Türkiye'deki aracı kişilere limon toplatıyor, ülkesine götürüp kendi mallarıymış gibi ihraç ediyorlar'' diye konuştu. 
     
</TEXT>
</DOC>
