<DOC>
<DOCNO> 334668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/spor/spo08.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beraberlik yeter 
</HEADLINE>
<TEXT>


Hafta sonu Federasyon Kupası maçları oynanmasa idi, yine zirvedeki dörtlü birbiriyle karşılaşacaktı. Çarşamba gecesi için eşler değişti, derbiler değişmedi. Zirvedeki Londralılara beraberlik yeterli görünüyor 


Bitime 6 hafta kala 11 puan farkla önde olan Chelsea'nin şampiyonluğuna artık kimsenin itirazı yok. Ama sezon boyunca ağız dalaşını sürdüren Ferguson ve Wenger için mücadele bitmedi. Önce ligde ikinci olup Şampiyonlar Ligi'ne ön eleme oynamadan gitmenin hesaplarını yapıyorlar, sonra da Federasyon Kupası finalinde kozlarını paylaşacaklar. 
Chelsea, 11 puanlık avantajına rağmen kendi evinde Arsenal'e kolay teslim olmaz. Ama Arsenal de bu maçı kaybederse ikinci basamak için büyük yara alacak. Dolayısıyla Londralı komşulara birer puan yeterli olacaktır. İkinci ihtimal olarak, yine yılın takımı Chelsea düşünülmeli. 

Portsmouth-Liverpool 
Gerek dipteki dörtlünün üst üste kaybettiği maçlar, gerekse Portsmouth'un son iki maçta kazandığı 4 puan Mavi-Beyazlılar'ı düşme potasından uzaklaştırdı. Liverpool'sa Şampiyonlar Ligi'nde yarı finale kaldığı maçların ertesinde kaybettiği 5 puanla önümüzdeki yılın Devler Ligi kontenjanını zora soktu. Deplasmanda da olsa puana daha çok ihtiyacı olan Liverpool, galibiyete daha yakın. Sonra beraberlik. 

Norwich-Newcastle 
Manchester United'ı yenip zorlu Palace deplasmanından da 1 puan çıkaran Norwich, Premier Lig umuduna tekrar tutundu. Son 6 haftada alttaki dörtlüden üçünün düşeceğine kesin gözüyle bakılıyor, ama şu anda West Bromwich Albion'la Norwich arasında sadece 4 puan fark olması, ikisinin de ligde kalma umudunu canlı tutuyor. Dyer ve Bowyer'ın kavgasıyla sarsılan Newcastle, UEFA'dan da elendi ve çok zor günler geçiriyor. Ev sahibi Norwich, galibiyete yakın taraf. 

Tottenham-West Bromwich 
İki takım da yükselen form grafikleriyle hedef büyüttüler. Gary Megson'ın West Brom'u Championship'ten beraber çıktığı Norwich ve Palace'ın arasından sıyrıldı ve sezon başından beri ilk kez düşme potasının üstünde yer alıyor. Son 4 haftada içeride kazanıp, dışarıda yenilmeyen Tottenham da UEFA Kupası'na katılmayı planlıyor. Premier Lig'de gerçekten çok kritik ve uzak durulması gereken maçlar oynanıyor, bu da onlardan biri. 



</TEXT>
</DOC>
