<DOC>
<DOCNO> 330452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo16.html </URL>
<DATE> 2005/04/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gaziantepspor Konyaspor maçına mutlak galibiyet için hazırlanıyoruz 
</HEADLINE>
<TEXT>

     Gaziantepspor, Konyaspor maçının hazırlıklarını sürdürüyor. 
     Teknik Direktör Nurullah Sağlam, AA muhabirine yaptığı açıklamada, Fenerbahçe maçını unuttuklarını, Konyaspor maçına mutlak galibiyet için hazırlandıklarını söyledi. 
     Konyaspor'un güçlü bir ekip olduğunu ve sahaya da galibiyet için çıkacağını ifade eden Sağlam, ''Futbolcularım, bu maçın ne kadar önemli olduğunun bilincinde. Rakibimize, çok sıkı hazırlanıyoruz. Her iki takım da sahaya galibiyet için çıkacak. Ancak, bizim için rakip değil, bizim düşüncemiz önemli. Biz, güzel futbol oynayıp, sahadan galibiyetle ayrılmak istiyoruz'' diye konuştu. 
     Konyaspor maçı öncesinde tek dezavantajlarının 4 futbolcunun sakatlığı olduğunu belirten Sağlam, şöyle devam etti 
     ''Sakat olan futbolcularımızdan Bekir, Konyaspor maçında forma giyemeyecek. Jaziri, Ettayeb ve İlhan'ın durumu ise maç günü belli olacak. Saha ve seyirci avantajını kullanıp, haftayı galibiyetle tamamlayıp, istikrarlı bir çıkış yakalamak istiyoruz. 
     Tüm hesaplarımız galibiyete yönelik. Konyaspor maçından galibiyetle ayrılmak için taraftarlarımızdan da tam destek bekliyoruz.'' 
     
</TEXT>
</DOC>
