<DOC>
<DOCNO> 328104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun50.html </URL>
<DATE> 2005/03/29/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Kırgızistan'da Akayev seçimlere katılmıyor 
</HEADLINE>
<TEXT>

     Kırgızistan'ın devrik Devlet Başkanı Askar Akayev, 26 Haziran'da yapılması planlanan devlet başkanlığı seçimine katılmayacağını söyledi. 
     Akayev, Ekho Moskova radyosuna yaptığı açıklamada, istifa etmek için herhangi bir neden görmediğini ve 26 Haziran'da yapılacak devlet başkanlığı seçimine katılmayacağını belirterek, ''Şu anda ben Kırgızistan halkı tarafından seçilmiş, Kırgızistan'ın meşru devlet başkanıyım. İstifamı vermedim, vermeyeceğim. Benim görevim 30 Ekim 2005'te sona eriyor'' diye konuştu. 
     Durumun normale dönmesi ve anayasal düzenin sağlanmasından sonra ülkesine döneceğini söyleyen Akayev, ''Şu anda Rusya'da, Moskova'ya yakın bir yerde kalıyorum. Sayın Devlet Başkanı Vladimir Putin'in bir süre kalmam için yaptığı davet nedeniyle kendisine müteşekkirim'' diye konuştu. 
     Muhalefetin başından beri barışçıl gösteriler için değil, iktidarı ele geçirmek için uğraştığını belirten Akayev, ''Muhalefetin müzakerelere oturmak gibi bir niyeti yok. Yeni parlamento ilk oturumunda bir komisyon oluşturarak müzakereleri başlatmak istedi. Ancak muhalefet müzakere başlatmayı reddetti'' dedi. 
     ''Çok iyi hazırlanmış 10 bin haydudu anında toplamak mümkün değil'' diyen Akayev, ''Bunların hepsi ülkenin değişik bölgelerinden getirildiler ve içlerinde Bişkek'te yaşayan tek bir kişi bile yoktu. Binayı bastıklarında ben ofisimdeydim. Muhalefet barışçıl bir gösteri düzenleyeceği sözü vermişti. Oysa aksine hükümet binasına saldırdılar ve güç kullanarak ele geçirdiler'' diye konuştu. 
     Kırgızistan'daki yeni parlamentonun etkinliğini artırmaya ve yeni Parlamento Başkanı Ömürbek Tekebayev'e yardım etmeye hazırlandığını belirten Akayev, ''Bişkek'te meşru tek bir kurum var, o da parlamento. Ömürbek Tekebayev milletvekillerimizin yaptığı en iyi tercih. Eski seçimlerin hepsine katıldı ve başkanlık yarışında adil bir şekilde yarıştık. Kendisiyle meşru parlamentonun başkanı olarak görüşmeye hazırım'' dedi. 
     Ülkesindeki mevcut iktidar kurumlarının meşru olmadığını savunan Akayev, ''Muhalefet liderleri durumu anayasal çerçevede tutmayı beceremedi ve iktidarı ele geçirmeye çalıştı. Halka iki tane elektronik posta gönderdim, çünkü diğer medyaya bir türlü erişemiyordum. Bilgisayarım her zaman yanımda ve açıklamalarımı kendi ellerimle yazdım'' diye konuştu. 
     
</TEXT>
</DOC>
