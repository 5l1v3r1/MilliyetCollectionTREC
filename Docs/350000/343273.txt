<DOC>
<DOCNO> 343273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun41.html </URL>
<DATE> 2005/05/17/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Kerimov'dan sivillere ateş açılmadı iddiası 
</HEADLINE>
<TEXT>

     Özbekistan Başsavcısı Raşid Kadirov, Andican’da çıkan şiddet olaylarında 169 kişinin öldürüldüğünü söyledi. 
     Kadirov, Devlet Başkanı İslam Kerimov ile düzenlediği basın toplantısında ölenlerden 32’sinin asker olduğunu söyledi. 
     "Askerlerin tek bir sivili bile öldürmediğini" ileri süren Başsavcı, "askerlerin barışçı göstericilerin üzerine ateş açtığı" haberlerini "saçmalık" olarak niteledi. 
     Başsavcı Kadirov ayrıca "50’den fazla kişiyi rehin tutan teröristlerin Andican’ı terk ederken 3 kadın ve 2 çocuğu öldürdüklerini" söyledi. 
     Kadirov, öldürülenlerin 50’den fazlasının yabancı olduğunu, aralarında 2 Kırgız bulunduğunu belirtti. Başsavcı, 5 Kırgız vatandaşının da tutuklandığını kaydetti. 
     Kerimov ise yabancı gazetecilere kızarak, Andican olaylarıyla ilgili haberleri "saptırmakla" suçladı. Gazetecilerin Andican’a gitmelerinin engellenmesinin kendi güvenlikleri için olduğunu ileri süren Kerimov, "Sizin güvenliğinizden kişisel olarak ben sorumluyum" dedi. 
     Askerlerin sivilleri öldürdüğü iddialarını reddeden Kerimov, kendilerini sivilleri öldürmekle suçlayan İngiltere Dışişleri Bakanı Jack Straw’un da yanlış bilgilendirildiğini ileri sürdü. 
     Özgür Çiftçiler partisi lideri Nigara Hidayetova ise Andican’da 542, Paktabad’da 203 kişinin öldürüldüğünü ileri sürdü. 
     Hidayetova Paktabad’daki kurbanların neredeyse tamamının Kırgızistan’a sığınmak isteyen kadınlar ve çocuklar olduğunu da söyledi. 
     Kırgızistan’a geçip orada bir çadır kamp kuran 500’den fazla Özbeğin ise "mülteci olarak görülmemesi gerektiğini" belirten Kerimov, "Kimse onları buradan dışarı atmadı’ dedi. 
     Kerimov, Kırgız yetkililerin kendi topraklarına geçen Özbeklerde 73 silah ele geçirdiğini de ileri sürdü. 
     
</TEXT>
</DOC>
