<DOC>
<DOCNO> 301651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo20.html </URL>
<DATE> 2004/12/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Beşiktaşlı Veysel, memleketinde çanak tezgahı başında stres atıyor 
</HEADLINE>
<TEXT>

     Devre arası tatilini memleketi Nevşehir'in Avanos İlçesi'nde ailesi ile geçiren Beşiktaş'ın golcü oyuncusu Veysel Cihan, birinci yarıda hak ettikleri yere gelemediklerini, bunun da takımda moral bozukluğuna yol açtığını söyledi. 
     Veysel, Avanos'ta, teyzesinin oğlu Bekir Kaşifoğlu'na ait çanak-çömlek atölyesinde tezgahın başına geçti. Basın mensuplarına çanak tezgahı başında poz veren Veysel, çanak-çömlek işi ile stres attığını, Nevşehir'de boş vaktinin büyük bölümünü atölyede geçirdiğini anlattı. 
     Ligin ilk yarısını da değerlendiren Veysel, bu dönemdeki yenilgilerin Beşiktaş'ı olumsuz yönde etkilediğini kaydetti. 
     2004 yılının Beşiktaş ve kendisi açısından kötü geçtiğini ifade eden Veysel, ''Mağlubiyetlerden taraftarlar da rahatsız oldu. Birinci yarıda hak ettiğimiz yere gelemedik, bu da takımımızda moral bozukluğuna yol açtı. Ancak 2005 yılında Beşiktaş hak ettiği yere mutlaka gelecek'' dedi. 
     
     ''TEKLİF VAR AMA GİTMEYECEĞİM'' 

     Veysel Cihan, hakkında ''transfer olacağı'' yolunda haberler çıktığını ve hiçbir yere gitmeyeceğini söyledi. Cihan, şöyle konuştu 
     ''Bazen öyle oluyor ki nereye transfer olacağımı hep gazetelerden okuyor, basından takip ediyorum. Çoğundan benim haberim olmuyor. Ama menajerim aracılığıyla bana bildirilen transfer teklifleri de var. Ancak, kulüp yönetimi ile yaptığım görüşmeler, hiçbir yere gitmeyeceğim yolundadır. Çünkü, Beşiktaş'a çok şeyler kazandıracağıma inanıyorum. Şimdilik transfer diye bir şey yok.'' Veysel Cihan, Teknik Direktör Vicente Del Bosque ile arasında hiçbir sorunun olmadığını da belirterek, şöyle devam etti 
     ''Hocanın da benimle ilgili bir sorunu yok. Ama elbette benim hakkımdaki görüşleri de değişmiş olabilir. Beni oynatmaması benim açımdan sorun değil. Ben kendimi, yaptığım çalışmalarla her zaman oyuna hazır tutuyorum. Hocanın, son iki maçta benimle ilgili görüşlerinin değişmiş olabileceğine inanıyorum.'' 
     
     ''SON OLAYLARIN BİZİM STADIMIZDA OLMASI BİZİ ÜZDÜ'' 

     Futbol terörüne de değinen Veysel, sahaya girmeden önce polisin yaptığı aramalarda elde edilen satır ve bıçakların bir araba dolusu olduğunu gördüklerini, bu manzaraya sık sık rastladıklarını kaydetti. 
     Avrupa'da da şiddet yaşandığını, ancak en alt düzeylerde olduğunu ifade eden Veysel, şunları söyledi 
     ''Son olayların bizim stadımızda olması bizi üzdü. Çünkü bazı kesimler bu olayları bizim kulübümüze mal etti. Bu sadece bizde değil, her statta olabilir. Önemli olan bunu engelleyebilmek. Futbol göze hitap eder. Bu yüzden hedef, taraftarımızın statta hoş vakit geçirmesini sağlayabilmek. Bu olaylar bizim toplum olarak futbola ve spora bakış açımızı gösteriyor ve bu konuda çok eksikliklerimiz var.'' Endonezya'da meydana gelen deprem sırasında orada olan takım arkadaşı Emre'ye de geçmiş olsun dileğinde bulunan Veysel, ''İyi ki o sırada dışarıdaymış. Telefon ile aradım, ama bir türlü ulaşamadım. Öğrendiğim kadarıyla dışarıya alış veriş için çıktığı sırada deprem olmuş'' dedi. 
     
</TEXT>
</DOC>
