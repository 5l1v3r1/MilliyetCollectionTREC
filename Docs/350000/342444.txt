<DOC>
<DOCNO> 342444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo30.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



TENİS 
Williams geliyor 

Crown Plaza Kortları'nda eleme müsabakalarıyla başlayacak olan WTA İstanbul Cup Turnuvası'nda raket sallayacak olan Venus Williams, bugün İstanbul'a geliyor. Yarın trafiğe kapatılacak Boğaziçi Köprüsü'nde milli sporcumuz İpek Şenoğlu ile saat 07.00'de gösteri maçı yapacak olan Venus, 16 Mayıs'ta da ana tablo müsabakalarında korta çıkacak. 

VOLEYBOL 
Bulgaristan'a yenildik 

2006 Dünya Erkekler Voleybol Şampiyonası Avrupa 2. tur eleme grubu ilk maçında Türkiye, deplasmanda Bulgaristan'a 3-0 25-21, 25-21, 25-18 mağlup oldu. Varna kentinde düzenlenen organizasyonda, Ay - Yıldızlı ekibimizin yer aldığı E Grubu'nda ev sahibi Bulgaristan'ın yanı sıra Slovakya ve Romanya da yer alıyor. Millilerimiz grupta bugün 20.00'de Romanya ile karşılaşacak. 

FUTBOL 
Dokuz kulüp lisans aldı 

Futbol Federasyonu Kulüp Lisans Departmanı'nın, mart ayı sonundan bu yana sürdürülen denetim çalışmalarını tamamladığı ve 9 kulübün lisans almaya hak kazandığı açıklandı. Büyükşehir Belediyesi Ankaraspor, Beşiktaş, Denizlispor, Fenerbahçe, Galatasaray, Gençlerbirliği, İstanbul Büyükşehir Belediyespor, Malatyaspor ve Trabzonspor kulüpleri, Futbol Federasyonu Yönetim Kurulu'nun onayıyla 2005-2006 sezonunda lisans sahibi oldular. 

MARAKEŞ 
Yılmaer, AIPS yönetiminde 

Dünya Spor Yazarları Birliği'nin AIPS 68. genel kurul toplantısı Fas'ın Marakeş kentinde yapıldı. TSYD'nin aday gösterdiği Esat Yılmaer, 44 oy alarak yönetime girdi ve genel sekreter yardımcısı oldu. AIPS Genel Başkanlığı görevini 3 dönem sürdüren ve bu dönem aday olmayan Togay Bayatlı'nın yerine ise İtalyan Gianni Merlo getirildi. 

FUTBOL 
Top toplayıcılar bugün seçilecek 

Şampiyonlar Ligi'nde İtalya'nın Milan ile İngiltere'nin Liverpool takımları arasında İstanbul Atatürk Olimpiyat Stadı'nda 25 Mayıs Çarşamba günü yapılacak finalde Türkiye'den görev alacak 10 top toplayıcı çocuk bugün seçilecek. Kasımpaşa Spor Tesisleri'nde, Adidas'ın organizasyonunda gerçekleştirilecek seçmelerde 14 - 16 yaş arasındaki gençler kıyasıya mücadele edecekler. 

KADIKÖY'DE RANDEVU 
Sarıyer - Sivas Saracoğlu'nda 

Gelecek sezon Süper Lig'de mücadele edecek olan 2. Lig A Kategorisi lideri Sivasspor'un yarın Sarıyer ile deplasmanda oynayacağı maç Şükrü Saracoğlu Stadı'na alındı. Daha önce Yusuf Ziya Öniş Stadı'nda yapılacağı duyurulan karşılaşmanın, Kadıköy'de oynanacağı bildirildi. Sivassporlu taraftarların saat 14.00'te başlayacak maça büyük ilgi göstermesi bekleniyor. Bilet fiyatlarının numaralı ve maraton alt tribün için 50'şer, maraton üst tribün için 20 ve kale arkası tribünler için 10 YTL olarak belirlendiği öğrenildi. 

DİYARBAKIRSPOR 
Kongre kararı 

Süper Lig'de kötü günler geçiren Diyarbakırspor, olağanüstü kongreye gitme kararı aldı. 4 Haziran'da yapılacak genel kurulda Başkan Ahmet Göksu'nun yeniden aday olup, olmayacağı yolunda henüz karar vermediği bildirildi. Öte yandan ligden düşme korkusunu ensesinde hisseden Yeşil - Kırmızılı takımda Konyaspor karşılaşması öncesi alarm verildi. Bu sezon ilk deplasman zaferine ulaşmak isteyen futbolcular galibiyet yemini etti. 

2. LİG A KATEGORİSİ 
Erciyesspor'un maçı Dereli'nin 

İkinci Lig A Kategorisi'nde 33. hafta maçlarını yönetecek hakemler açıklandı. Süper Lig için gün sayan Kayseri Erciyesspor'un yarın deplasmanda Karagümrük ile oynayacağı maçı FIFA kokartlı hakem Selçuk Dereli yönetecek. Kayseri ekibi bu maçı kazanması halinde Süper Lig'e yükselen son takım olacak. Bugün Altay - Yimpaş Yozgat Murat Söylemez, Türk Telekom - Adanaspor Serkan Utku. Yarın Mersin İdmanyurdu - Karşıyaka Serkan Çınar, Elazığspor - İstanbul B.Bld. Koray Gençerler, Mardinspor - Bursaspor Zafer Önder İpek, Vestel Manisa - Kocaelispor Derya Ahmet Kocabaş, Antalyaspor - Çanakkale Dardanel Nihat Akman, Sarıyer - Sivasspor Hakan Özkan. 

ATLETİZM 
Yazıcı'dan rekor 

Bursa'da yapılan deneme yarışlarında sahaya çıkan Fatih Yazıcı, gülle atmada 18.73'lük derecesiyle yeni Türkiye rekorunun sahibi oldu. Ekrem Ay'a ait 10 yıllık gülle rekorunu tarihe gömen Yazıcı, bu derecesiyle İspanya'da gerçekleştirilecek olan Akdeniz Oyunları barajını da geçti. 

KICK BOKS 
Nefesler tutuldu 

Profesyonel Dünya A1 Kick Boks Şampiyonası bugün İstanbul BJK Akatlar Spor ve Kültür Kompleksi'nde gerçekleştirilecek. 16 sporcunun mücadele edeceği organizasyonda eleme usulüyle yapılacak maçlar sonunda finalistler belli olacak. Organizasyonu şampiyon tamamlayan A1 World Combat Cup İstanbul Şampiyonu unvanını alacak. 

BADMİNTON 
Türkiye 4 - Rum Kesimi 1 

Çin'in başkenti Pekin'de gerçekleştirilen Dünya Takımlar Badminton Şampiyonası'nda milli takımımız ilk galibiyetini aldı. Kıbrıs Rum Kesimi'yle karşılaşan Ay - Yıldızlı ekimiz, müsabakadan 4-1 galip ayrılmayı başardı. Şampiyonada 2 yenilgi ve bir galibiyet alan millilerimiz, genel klasmanda 41. sıradan, 37'liğe yükseldi. 

Obi Mikel savaşı 

Nijeryalı genç yıldız John Obi Mikel, İngiltere'nin iki ünlü kulübü M.United ile Chelsea'yi birbirine düşürdü. M.United, Norveç'in Lyn takımıyla 18 yaşındaki oyuncu için 7 milyon karşılığında anlaştı. Mikel ise kesinlikle Manchester'a gitmek istemediğini ve gönlünde yatan aslanın 10 gün denenmeye çıktığı Chelsea olduğunu söyledi. Alex Ferguson, Mikel'i almak için Norveç'e uçmaya hazırlanırken, Nijeryalı yıldızın Londra'ya gittiği ve Chelsea ile anlaşmak üzere olduğu haberleri ortalığı karıştırdı. M.United, transfer hakkında soruşturma başlatılması için Premier Lig'e başvurdu. 

'Favori Ukrayna' 

Dünya Kupası Elemeleri'nde 4 Haziran'da kritik bir maça çıkacağımız Yunanistan'da Teknik Direktör Rehhagel ilginç açıklamalar yaptı. Rehhagel grupta favorinin Ukrayna olduğunu söyledi. Alman çalıştırıcı, "Şimdilik 2006 için plan yapmıyoruz. İkinci sıradayız ve pozisyonumuzu korumamız gerekiyor. Şu anda Türkiye maçından başka bir şey düşünmüyoruz" dedi. 

Rivaldo'ya destek 

Efsanevi yıldız Pele, Rivaldo'nun Brezilya Milli Takımı'na alınması gerektiğini söyledi. Olympiakos'ta forma giyen 33 yaşındaki süperstarın Allah vergisi yeteneklere sahip olduğunu belirten ünlü futbol adamı, "Milli takımda onun pozisyonunda oynayan çok futbolcu var. Ama o ilerlemiş yaşına rağmen çok özel" dedi. Rivaldo da "Kaka ve Alex yetenekli ama ben de Almanya'da olmak istiyorum" dedi. 

Loeb, Kıbrıs'ta uçtu 

Dünya Ralli Şampiyonası'nın altıncı yarışı olan Kıbrıs Rallisi'nin ilk gününü Sebastien Loeb, 2 01 10.08 ile lider olarak kapattı. Citroen'in Fransız pilotu, altı özel etabın beşinde en iyi zamanlara imza attı. Şampiyonada Loeb'ü bir puan geriden takip eden Petter Solberg, turbo ve elektrik problemleri yaşayınca yarıştan çekildi. Özel katılımcı Manfred Stohl, 2 dakika 4 saniye farkla ikinci olurken, Henning Solberg, Markko Martin'in 15 saniye önünde yarışı üçüncü sırada bitirdi. 

Rossi'nin gözü F1'de 

Son 4 yılın Dünya Motosiklet Şampiyonu İtalyan Valentino Rossi, 2007'den itibaren Formula 1'de yarışmak istiyor. Yamaha Takım Direktörü Davide Brivio, La Gazzetta dello Sport'a sözleşmesini 1 yıl uzattıklarını Rossi'nin 2007'den itibaren Formula 1'de olacağını açıkladı. Daha önce Ferrari ile pistlere çıkan İtalyan yarışçının, Alman Michael Schumacher'in yerini alacağı konuşuluyor. 


</TEXT>
</DOC>
