<DOC>
<DOCNO> 304218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/siyaset/axsiy02.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rüşvetin kasedi var' 
</HEADLINE>
<TEXT>


YDK üyesi Dursun, Baykal'ın, Sarıgül aleyhine oy kullanması için bir aracıyla kendisine, 'Seni milletvekili yapalım' dediğini iddia etti. Dursun, görüşmeyi kasede aldığını belirtti 

ANKARA Milliyet 


Mustafa Sarıgül'ün ihracını önlemek amacıyla Yüksek Disiplin Kurulu YDK üyesi Ergun Aydoğan'a rüşvet verdiği iddia edilen YDK üyesi Cafer Dursun, Deniz Baykal'ın, YDK Başkanı İsmet Çanakçı aracılığıyla kendisine, "Seni milletvekili yapalım" diye siyasi rüşvet teklif ettiğini iddia etti. Dursun, bu görüşmeyi kasede aldığını da açıkladı. Çanakçı da görüşmeyi doğrularken siyasi rüşvet iddiasını yalanladı. Rüşvet iddiasının, "poşet, çuval, çikolata kutusu, dolar, TL" gibi değişiklikler göstererek çeliştiğine dikkat çeken Dursun, "27 Aralık'ta genel başkan bu iddiayı duyduysa, neden savcılığa vermedi ya da neden beni çağırıp aslını sormadı İhraç kararı çıksaydı bunlar gündeme gelecek miydi " diye sordu. 

'Geleceğin parlak olur' 
Dursun, Çanakçı'nın Baykal için tetikçilik yaptığını da iddia etti. Baykal ile Çanakçı'nın YDK'da defalarca görüştüğünü, taktik geliştirdiklerini, bazı üyeleri odalara çektiklerini öne süren Dursun, bir üyenin, "Beni çağırıyorlar. Bir odaya kilitleyebilirler, haberiniz olsun" diye uyarıda bulunduğunu ifade etti. 
Dursun, 3 Ocak'ta yapılan YDK toplantısından bir gün önce de Çanakçı'nın kendisini Parlamenterler Evi'ne çağırarak, "Genel Başkan görüşmek istiyor. İstersen şimdi götüreyim, istersen yarın toplantıdan önce görüştüreyim. Sarıgül ihraç edilmezse Genel Başkan rencide olacak. İhraç çıkarsa, geleceğin parlak olur milletvekilliğin garanti" dediğini iddia etti. "Ben emir eri değilim, hani YDK bağımsızdı" diye tepki gösterdiğini ve konuşmaları kasede aldığını belirten Dursun, Baykal hakkında açacağı tazminat davasında görüşmeyi delil olarak kullanacağını bildirdi. 




</TEXT>
</DOC>
