<DOC>
<DOCNO> 339070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/siyaset/siy03.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalı kuşları İsrail'den alıyoruz 
</HEADLINE>
<TEXT>


Türkiye, İsrail'den 48 adet 'bomba yüklü insansız hava aracı' alma kararı aldı. HARPY - 2 diye bilinen uçaklar 150 km ötedeki hedefe uzaktan kumandayla saldırı düzenleyebiliyor 

Utku Çakırözer - İsrail 


Başbakan Recep Tayyip Erdoğan'ın gezisi öncesinde IAI Elbit firmalarından sınır ötesi faaliyetleri kamerayla tespit etmek için 10 adet casus uçak insansız hava aracı alım anlaşması imzalayan Türkiye, hava kuvvetlerinin ihtiyacı olan "bombalı insansız hava araçlarını" da İsrail'den alma kararı aldı. 
HARPY-2 HAROP adı verilen sistemler de ihale açılmaksızın İsrail'in IAI İsrail Havacılık Sanayi şirketinden alınacak. Yaklaşık 48 mini uçak için 80 milyon dolar ödenmesi öngörülüyor. 
İsrail gezisine katılan Milli Savunma Bakanı Vecdi Gönül, Erdoğan yurda döndükten sonra 2 gün daha bu ülkede kalarak silah teknolojilerini yerinde inceleyecek. Bugün ve yarın yapacağı temaslar çerçevesinde IAI, IMI, Elbit ve Rafael tesislerini gezmesi planlanan Gönül, İsrail ile yürümekte olan projelerin bedelinin 880 milyon dolar olduğunu belirtti. Gönül, geçen hafta imzalanan 183 milyon dolarlık insansız hava araçları projesiyle bu rakamın 1 milyar doların üzerine çıkacağını kaydetti. Milli Savunma Bakanlığı gelecek günlerde İsrail şirketini alım görüşmeleri için teklif vererek pazarlıklara başlamaya davet edecek. Alınacak sistemler füze radarlarının yanı sıra, füze rampalarının ve mobil bataryalarının vurulmasında etkili olacak. 

5-6 saat havada 
Düşman hattı üzerinde 5 - 6 saat havada kalma özelliğine sahip uçaklar, karadan - havaya füze bataryalarının radarlarının çıkardığı elektromanyetik sinyalleri algıladığı anda bataryaya üzerinde yüklü bulunan patlayıcı maddeyle saldırı düzenleyebiliyor. Kumanda merkezinden 150 km kadar uzaklıkta 5 - 6 saat havada kalabilme özelliğine sahip, 135 kg ağırlığındaki uçaklar saatte 185 km hız yapabiliyor. Uçaklar kumanda merkezi tarafından yönlendirildikleri başka hedeflere de saldırı düzenleyebiliyor. 
Uzmanlar uçakların ihtiyaç duyulması durumunda Güney Kıbrıs'taki Rum füze bataryalarına, Ege'de silahlandırılan adalar üzerindeki Yunan bataryalarına ve Kandil Dağı ve etrafındaki PKK militanlarının elinde bulunan omuzdan atılan karadan - havaya füze sistemlerine karşı kullanılabileceğine işaret etti. 



</TEXT>
</DOC>
