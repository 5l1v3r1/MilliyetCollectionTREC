<DOC>
<DOCNO> 300072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/guncel/axgun01.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardin Valisi görevden alınmalı 
</HEADLINE>
<TEXT>


12 yaşındaki Kaymaz'ın öldürülmesiyle ilgili olarak Mardin Valisi'ni suçlayan TBMM Komisyonu, Genelkurmay'a Kulp'taki toplu mezarı soracak 

GÜNSELİ ÖNAL Ankara 

TBMM İnsan Haklarını İnceleme Komisyonu, Mardin Kızıltepe'de Ahmet Kaymaz ve 12 yaşındaki oğlu Uğur Kaymaz'ın öldürülmesi olayında, yöneticilerin ve güvenlik güçlerinin "ağır ihmali" olduğu görüşüne vardı. Mardin Valisi Temel Koçaklar'ın da görevden alınmasını isteyen Komisyon, ayrıca Genelkurmay Başkanlığı'na Diyarbakır Kulp'ta toplu mezarda bulunan 11 kişinin öldürülmesi olayına ilişkin ne yapıldığının da sorulmasına karar verdi. 
Komisyon üyeleri, dün yaptıkları görüşmede, Kızıltepe olayının derinlemesine araştırılmasını, CHP'nin ve İçişleri Bakanlığı müfettişlerinin raporları değerlendirilerek hazırlanacak raporun kamuoyuna açıklanmasını kararlaştırdı. 

Savcıya suç duyurusu 
Komisyonda, alt komisyon üyelerinin duruşmalara katılması, balistik raporun istenmesi, soruşturmada yapılanların resmen sorulması kararlaştırıldı. CHP Mersin Milletvekili Hüseyin Güler, ailenin kalan fertlerine terör mağdurları yasasına göre tazminat ödenmesini önerdi, ancak diğer üyeler sıcak bakmadı. 
Dışişleri Bakanı Abdullah Gül de, Kızıltepe soruşturmasının bağımsız bir kurula bırakılmasını isteyen İnsan Hakları Derneği yöneticilerine, hükümetin bu konuda eksikleri ve endişeleri olduğunu itiraf etti. 
Komisyon, Kulp'ta 11 kişinin kemiklerinin bulunduğu yere gitmeyen Kulp Savcısı hakkında görevi ihmalden suç duyurusunda bulunulmasını da kararlaştırdı. 




</TEXT>
</DOC>
