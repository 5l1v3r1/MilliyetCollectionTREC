<DOC>
<DOCNO> 347312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/ekonomi/eko07.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turizmde fiyatla rekabet bitsin' 
</HEADLINE>
<TEXT>


DİLEK TAŞ ANTALYA 

Türkiye Oteller Birliği Başkanı Ahmet Barut, turizmde otellerin artık sadece fiyat ile rekabet etme anlayışından vazgeçilmesi gerektiğini söyledi. 
Sahibi olduğu Barut Oteller Zinciri'nin beşinci oteli olan Lara Resort Spa Suites otelinin açılışında konuşan Ahmet Barut, 35 yıl önce Antalya'da muz üretimi ile ticarete başlayan ardından başarılı olamayınca 1971 yılında 36 odalı Cennet otelini açarak turizme atılan Barut Oteller Zinciri'nin beşinci halkası olan otelin 30 milyon euro'ya malolduğunu kaydetti. 
110 bin metrekarelik alana kurulu Lara Resort Spa Suites 222 standart oda, 95 junior suit ve 84 residance olmak üzere 401 oda ve bin yatak kapasitesini sahip. 

Sırada golf oteli var 
Barut, önümüzdeki yıllarda İskandinav pazarına hitap eden 320 apart daireden oluşan dört yıldızlı bir tesis ve 2007 ekiminde açılacak olan 27 delikli golf oteli projelerinin de müjdesini verdi. Golf otellerinin çevredeki diğer otellerin değerini yükselttiğini söyleyen Barut "Side'de golf oteli açılacak diye 300 İngiliz'e ev satıldı" dedi. 
Lara Resort Spa Suites ile yatak kapasitelerinin bu yıl 3 bine çıktığını kaydeden Barut, iki yeni projeyle kapasitelerini 4 bine çıkaracaklarını açıkladı. 


</TEXT>
</DOC>
