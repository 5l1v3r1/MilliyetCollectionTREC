<DOC>
<DOCNO> 301696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur32.html </URL>
<DATE> 2004/12/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İstanbul'da "medyum" operasyonu... Polis suçüstü yakaladı 
</HEADLINE>
<TEXT>

     Para karşılığı İstanbul'un çeşitli ilçelerinde ''medyumluk'', ''falcılık'' ve ''muskacılık'' yaptıkları öne sürülen 6 kişi yakalandı. 
     Bir ihbarı değerlendiren Güvenlik Şube Müdürlüğü'nde görevli 2 polis memuru, işadamı gibi davranarak Bakırköy'deki Carousel alışveriş merkezinde faaliyet gösteren ve kendisini ''medyum'' olarak tanıtan Cemil G.'nin bürosuna gitti. 
     Yıllardır epilepsi hastası olduğunu, birçok kez doktora ve hocaya gittiğini, ancak bu hastalıktan kurtulamadığını belirten polis memurlarından biri, G.'den kendisine nasıl yardım edebileceğini sordu. 
     Bu rahatsızlığı 20 seansta sona erdireceğini söyleyen G., seans başına 30 milyon lira istedi. 
     Seri numaraları alınmış 2 adet 20 milyon lirayı G.'ye veren sözde işadamı, paranın üstünü almadan dışarıda bekleyen ekip amirini cep telefonuyla arayarak ''Arabayı getir gidiyoruz'' diyerek operasyonun başlatılması işaretini verdi. 
     Bunun üzerine büroya giren polisler, 677 sayılı ''Tekke ve Zaviyelerle Türbelerin Seddine ve Türbedarlıklar ile Birtakım Unvanların Men ve İlgasına Dair Kanun'a aykırı hareket ettiği'' gerekçesiyle G.'yi gözaltına aldı. 
     Operasyonun genişletilmesi sonucu, internet aracılığıyla G.'ye müşteri bulduğu ve danışmanlığını yaptığı öne sürülen Cihan T. de yakalandı. 
     Polisteki işlemleri tamamlandıktan sonra Bakırköy Adliyesi'ne sevk edilen zanlılardan Cemil G., görüntü almaya çalışan basın mensuplarına, yaptığı işin yasadışı olmadığını ve vergisini ödediğini söyledi. 
     Bu arada, ''fal bakarak gelecekten haber verdiği'' öne sürülen Münci Ö. de, düzenlenen ayrı bir operasyonla gözaltına alındı. 
     Öte yandan, muska yazarak insanları dertlerinden kurtaracağını öne süren ve çevresinde ''Mahmut Hoca'' olarak tanınan Mahmut I. da Üsküdar'da yakalandı. 
     Muska yazdırmaya gelen kadınlara sarkıntılık ettiği de öne sürülen I. ile aynı kanuna muhalefetten gözaltına alınan diğer 2 kişi hakkında yasal işlem uygulandı. 
     
</TEXT>
</DOC>
