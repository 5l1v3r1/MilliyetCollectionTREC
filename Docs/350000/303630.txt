<DOC>
<DOCNO> 303630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun36.html </URL>
<DATE> 2005/01/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Orta okulda öğrencilere uyuşturucu testi... 
</HEADLINE>
<TEXT>

     İngiltere'nin Kent bölgesindeki The Abbey adlı ortaokul, her hafta kurayla belirlenecek bir grup öğrencisine uyuşturucu testi uygulaması başlattı. 
     Velilerin yüzde 85'inin onayıyla başlatılan uygulama çerçevesinde, seçilen bazı öğrencilerden tükürük örnekleri alınarak, uyuşturucu kullanıp kullanmadıklarının tespit edilmesine çalışılacak. 
     Her hafta 20 öğrencinin teste tabi tutulacağını belirten okul müdürü Peter Walker, okul yönetimi ve velilerin işbirliğiyle uyuşturucuyla etkin mücadele yolunda önemli bir adım atıldığını bildirdi. 
     Hükümetin okullarda uyuşturucu kullanımıyla mücadele yolunda attığı hiçbir adımın sonuç vermediğini, okul olarak öğrencilerine uyuşturucu testi yapmaktan başka çareleri kalmadığını da savunan müdür Peter Walker, 11-19 yaş arasındaki öğrencilerinin uyuşturucu çetelerine karşı direnebilmeleri için yanlarında olmaya çalıştıklarını da vurguladı. 
     Testler sonucunda uyuşturucu kullandıkları tespit edilen öğrencilerine her türlü danışmanlık ve destek hizmetini vereceklerini belirten Walker, başlattıkları uygulamanın diğer orta dereceli okullar tarafından da izleneceğini umduklarını bildirdi. 
     Okulun bağlı olduğu Kent belediyesi yönetimi de okul müdürünün attığı adımı son derece cesur bir adım olarak niteledi ve okula her türlü desteğin verileceğini belirtti. 
     
</TEXT>
</DOC>
