<DOC>
<DOCNO> 318950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/guncel/gun03.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
1136 sakıncalıya müjde 
</HEADLINE>
<TEXT>


TOLGA ŞARDAN Ankara 

Emniyet Genel Müdürlüğü EMG , AB'ye uyum çerçevesinde, bugüne dek "genel güvenlik sakıncası" nedeniyle pasaport verilmeyen kişilere uygulanan yasağı kaldırdı. Kayıtlarında sakıncalı olarak görülen yaklaşık 2000 kişiden 1136'sının pasaport alması sağlandı. 
Pasaport Kanunu'nun 22. maddesindeki, "Pasaport verilmesi veya yurtdışına çıkması yasaklananlarla, yurtdışında kalmaları genel güvenlik bakımından mahzur bulunduğu tespit edilenlerin, süreleri dolan pasaportları yenilenmez" hükmü nedeniyle yaklaşık 2000 kişiye pasaport verilmiyordu. 
"Genel güvenlik" kavramını yeniden yorumlayan Emniyet, bir süre önce il valiliklerine genelge gönderdi. Genelgede, tahdit nedenlerinin ortadan kalkması halinde, vatandaşların seyahat özgürlüğünü kullanabilmeleri için nüfusa kayıtlı oldukları valiliklerin "sınırlamanın kaldırılması" teklifinde bulunabileceği bildirildi. Bu çerçevede, valiliklere başvuru yapan kişilerin dosyaları Ankara'ya bildirilmeye başlandı. 


</TEXT>
</DOC>
