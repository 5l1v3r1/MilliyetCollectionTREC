<DOC>
<DOCNO> 313874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo15.html </URL>
<DATE> 2005/02/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Muhittin Boşat Mutlu Çelik'i dava edeceğim... 
</HEADLINE>
<TEXT>

     Merkez Hakem Kurulu MHK Hakem Atama Alt Komisyonu Başkanı Muhittin Boşat, bazı gazetelerde yer alan, eski hakem Mutlu Çelik'in ''Muhittin Boşat bana 'Gün gelir Beşiktaş ile hesaplaşırız' dedi'' şeklindeki iddialarını sert bir şekilde yalanlarken, bu açıklamaları nedeniyle Çelik'i dava edeceğini söyledi. 
     Bu haberleri üzüntüyle okuduğunu anlatan Boşat, yaptığı yazılı açıklamada, Mutlu Çelik ile aralarında ya da söylediği gibi üçüncü bir şahsın yanında böyle bir konuşmanın olmadığını ifade etti. 
     Görevini, sorumluluklarını, nerede nasıl konuşulması gerektiğini iyi bilen ve futbol camiasında kişiliği, tutarlığıyla belli bir noktada duran bir kişi olduğunu kaydeden Muhittin Boşat, açıklamasında şu görüşlere yer verdi 
     ''Mutlu Çelik'in futbola bakışıyla, benim futbola bakışım arasında derin uçurumlar olduğunu düşünüyorum. Aynı tarzın, aynı frekansın insanları olmadığımızı kamuoyu da biliyor. Hangi amaca hizmet ettiğini anlamakta güçlük çektiğim bu iğrenç senaryoda, benim rolümün olması zaten düşünülemez. MHK'yı ve Muhittin Boşat'ı yıpratıp, kaos ortamı oluşturmaya yönelik bu açıklamayı, bir düş ürününden de öte, bir paranoyanın yansıtılması gibi algılıyorum.'' Çelik'in şahit olarak MHK Başkanı Sabri Çelik'i gösterdiğini vurgulayan Hakem Atama Alt Komisyonu Başkanı Boşat, açıklamasında şöyle dedi 
     ''Buyursunlar, ona da sorsunlar. Mutlu Çelik ile hakemliğimiz dönemlerinde koşulların gerektiği sınırlı bir görev arkadaşlığı dışında hiçbir yakınlığımız olmadı. Ben MHK'de görev aldıktan sonra, birkaç kez kendisine niye maç verilmediğini sormak için aradı. Sabri Çelik, ben ve Mutlu Çelik baş başa hiçbir ortamda görüşme yapmadık. Tamamen gerçek dışı, tamamen art niyetli olduğuna inandığım bu açıklamanın sonrasında kendisini dava edeceğim ve bağımsız yargı önünde bu karalamaların hesabını vermesini isteyeceğim.'' 

     
</TEXT>
</DOC>
