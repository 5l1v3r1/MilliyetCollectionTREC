<DOC>
<DOCNO> 344936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/yasam/yas05.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, böbrek pazarına döndü 
</HEADLINE>
<TEXT>


Böbrek hastası zenginlerin yeni 'cenneti' Bağdat. Burada 1500 dolara kolayca böbrek satın almak mümkün 

DIŞ HABERLER SERVİSİ 

İşsizliğin yüzde 60 gibi yüksek bir oranda olduğu Irak'ta, ayda 150 dolar gibi düşük bir maaşa ülkenin en tehlikeli işi olan polisliği göze alamayanlar, 1500 dolara böbreklerini satıyor. Bağdat'ın El Karama Hastanesi ve ülkedeki diğer birçok hastanede böbreklerini satan çok sayıda yoksul Iraklı bıçak altına yatıyor. 
Zengin Arap ülkelerinden böbrek hastası zenginlerin Bağdat'a akın ederek, bu düşük rakamlara böbrek satın aldığı bildiriliyor. The Sunday Telegraph'ta yer alan habere göre Türkiye'de 5000 dolara, Hindistan'da 3000 dolara alıcı bulan böbrekler, Irak'ta 1500 dolara kapanın elinde kalıyor. Irak İçişleri Bakanlığı'nın yasadışı böbrek ticaretine karşı kurduğu birimin başı Albay Abdülcabbar Ebu Natiha, "Basra'dan Bağdat'a iş aramak için gelen bir verici yakaladık. Bir grup adam onunla arkadaşlık kurup borç para vermişti. Daha sonra bu borcun karşılığında böbreğini istediler. Sonunda adamın elinde 70 dolar kalmıştı" dedi. 



</TEXT>
</DOC>
