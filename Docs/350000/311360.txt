<DOC>
<DOCNO> 311360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy14.html </URL>
<DATE> 2005/02/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Güneş Kurultaydaki görüntüler çekilme kararımızı haklı çıkardı 
</HEADLINE>
<TEXT>

     ''Yeniden CHP Hareketi'' sözcüsü Prof. Dr. Hurşit Güneş, kurultayda CHP'nin büyük yara aldığını belirterek, ''Adaylıktan çekilmekle ne kadar isabetli karar aldığımız ortaya çıktı'' dedi. 
     Esentepe'deki bürosunda düzenlediği basın toplantısında CHP Olağanüstü Kurultayı'nı değerlendiren Güneş, ''partinin genel başkanı ile belediye başkanı arasındaki çatışmanın partiye zarar verdiğini ve bunun değişmesi için genel başkanlığa aday olduğunu'' ifade etti. 
     Kurultayın bir ''koltuk kavgasına'' dönüşmesi nedeniyle adaylıktan çekildiğini dile getiren Güneş, ''Bu kurultayda CHP büyük yara aldı. Adaylıktan çekilmekle ne kadar isabetli karar aldığımız ortaya çıktı. Ne yazık ki kurultay bizi haklı çıkardı'' dedi. 
     Güneş, CHP'nin sorununun sadece yönetim ve liderlik sorunu olmadığını, parti içi demokrasi sorunu bulunduğunu, partinin izlediği politikaların halktan kopuk olduğunu ve partinin merkeze çekildiğini savundu. 
     
     ''KURULTAY BİZİ GÜÇLENDİRDİ'' 
     ''Kurultayda, Deniz Baykal ve Mustafa Sarıgül taraftarlarının kendi adaylarını diğer adayın seçilmemesi için desteklediğini'' ileri süren Güneş, şunları kaydetti 
     ''İki tarafın da yanlış olduğu ortaya çıktı. Telafisi bunların dışında bir hareketin bu partiyi yönlendirmesidir. Matematik hesaba dayalı siyaset yapmak istemiyoruz. Yeniden CHP Hareketi olarak, kurultaydan en az hasarla ve en az eleştiriyi alarak çıktık. Kurultay bizi güçlendirdi. Siyasallaşmak için Anadolu'ya açılarak mücadeleye devam edeceğiz.'' Güneş, kurultayda kendisine yakın delegelere bir adayın desteklenmesi yolunda telkininin olmadığını belirterek, CHP'de kendilerine yönelik bir tasfiye hareketi beklemediğini kaydetti. Güneş, ''Parti yönetimi kişileri tasfiye edebilir ama fikirleri nasıl tasfiye edecek Beni yolsuzlukla mı, parti üyesi olmamakla mı, disiplin suçu işlemekle mi suçlayacak Ben aileden, kökten, damardan CHP'liyim'' şeklinde konuştu. 
     Bu yıl partinin ilçe ve il kongreleri ile olağan kurultayının olduğuna da işaret eden Güneş, parti içi demokrasinin en iyi şekilde işletilerek, blok liste yerine, çarşaf liste uygulanmasını ve üye yığılmalarının önüne geçilmesini istedi. 
     Güneş, olağanüstü kurultayın ardından CHP'nin yeni açılımlara ''gebe'' olduğunu da öne sürerek, ''CHP'nin yenilenmesi için en doğru zaman. Anadolu'ya açılmak ve birinin 'ben başbakan olacağım' diye değil, 'ben bu partiyi yeniden adam edeceğim' diye yola çıkması gerekiyor'' dedi. 
     
</TEXT>
</DOC>
