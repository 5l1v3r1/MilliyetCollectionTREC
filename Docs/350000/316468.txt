<DOC>
<DOCNO> 316468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy27.html </URL>
<DATE> 2005/02/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Erdoğan, "Türkiye'de durmuyor" eleştirilerini yanıtladı 
</HEADLINE>
<TEXT>

     Başbakan Recep Tayyip Erdoğan, kendisine, ''Türkiye'de durmuyor'' şeklinde yöneltilen eleştirileri yanıtlarken, ''Dolaşmazsanız o zaman içerde kalır, burada oksijen çadırı içinde nefes almaya devam edersiniz'' dedi. 
     Erdoğan, Adana Ticaret Odası'nca düzenlenen ''1. Adana Uluslararası Ekonomik İşbirliği Forumu'' toplantısına katıldı. 
     Başbakan Erdoğan, burada yaptığı konuşmada, Türkiye'nin kalkınması, üretmesi, büyümesi ve zenginleşmesi için emek harcayan, kaynak ortaya koyan, üretim yapan ve değer üreten bir toplulukla bir arada olmaktan memnuniyet duyduğunu ifade etti. 
     Türkiye'de başbakanların, bakanların, yıllar boyunca ülkenin ekonomik yükünü sırtında taşıyan yatırımcı, üretici ve sanayicilerle bir araya gelme konusunda sıkıntılar yaşadığını belirten Erdoğan, ''Çünkü o hükümetlerin bu ülkenin büyük potansiyelini ekonomik değere, gelire, üretime dönüştürme yeteneğine sahip bu kesimlere söyleyebileceği bir sözü, yüzlerine bakacak yüzü yoktu'' diye konuştu. 
     Erdoğan, bu süre içinde üretim ve yatırıma uygun şartların bir türlü oluşturulamadığını, siyasi kurumların Türkiye'nin derdine çare olacak siyaseti ortaya koymaktan uzak, kısır çatışmalarla yerinde sayan bir yapıya büründüğünü ifade etti. 
     Erdoğan, milletin, Türkiye'ye büyük zarar veren ''siyasi gaflet yıllarını'' ve kötü gidişatı durduracak iradeyi 3 Kasım'da ortaya koyduğunu ve hayatın her alanında yeni bir değişim sayfası açıldığını bildirdi. Başbakan Erdoğan, aradan geçen 2.5 yılda, ülkenin kanayan yaralarının sarıldığını, acil meselelerinin yoluna konulduğunu, dengelerin yeniden kurulmasıyla Türkiye'nin üretmeye, büyümeye, güçlenmeye başladığını anlattı. 
     ''Hükümetim ve partim adına bu değişim ve silkiniş döneminde, bu ülkenin yönetiminde olmanın gururunu her zaman taşıyacağım'' diyen Recep Tayyip Erdoğan, ''Bu kısa zaman içinde çok önemli işler başardık, ama bundan sonra da el ele vererek yapacağımız daha çok iş var. Bir kere yakaladığımız bu güven ve istikrar ortamını dikkatle, özenle koruyacağız'' dedi. 
     Başbakan Erdoğan, kendisine, ''çok dolaşıyor, pek Türkiye'de durmuyor'' eleştirilerinin geldiğini ifade ederek, şunları söyledi 
     ''Çünkü alışmamışlar böyle bir performansa. Eğer dolaşırsanız, diğer ülkelerin liderleriyle bir araya gelirseniz, işadamlarını bir araya getirirseniz gelişme sağlanır. Bunları yapmazsanız o zaman içerde kalır, burada oksijen çadırının içinde nefes almaya devam edersiniz. Yatıp durursak bu adımlar atılamaz.'' Türkiye'nin sadece geçen yıl 40 milyar dolar faiz ödemek zorunda kaldığını anlatan Erdoğan, ekonomik alandaki hamleler ile iyileşme sağlandığını ifade etti. Başbakan Erdoğan, yüzde 70 bileşik faiz ödeyen Türkiye'nin bu rakamı yüzde 16-17 seviyelerine indirdiğini, daha fazla inmesi için de çalışmaların sürdüğünü ifade etti. 
     Türkiye'nin artık yurt dışında YTL cinsinden tahvil sattığını anlatan Erdoğan, ''Bu ne demek senin parana güveniyorum demek. Bu bir ayağa kalkıştır. Türkiye bunu başarmıştır'' dedi. 
     Hükümetin tedbiri elden bırakmadan geceli gündüzlü çalışmalarını sürdürdüğünü ifade eden Erdoğan, devletin ekonomiden el çekmesi gerektiğini, özel sektörün önünün açılması için çaba gösterdiklerini söyledi. 
     
</TEXT>
</DOC>
