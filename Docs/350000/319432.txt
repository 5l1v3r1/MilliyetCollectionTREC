<DOC>
<DOCNO> 319432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas26.html </URL>
<DATE> 2005/02/28/ </DATE>
<TIME> 19.06 </TIME>
<AUTHOR>  </AUTHOR>
<HEADLINE>
Moskova'da kent yasakları... Yabancıları rahatsız etmek yasak 
</HEADLINE>
<TEXT>

     Rusya'nın başkenti Moskova'nın kent meclisi, yabancıları rahatsız etmek, kent içinde at sürmek ve mezarlığa köpekle gitmek gibi eylemleri yasaklamayı planlıyor. 
     Basının haberlerine göre, kent meclisinin hazırladığı yasa tasarısı, örneğin tüberküloz olduğu halde hastaneye gitmeyen veya havuz çevresinde şaka yapan kişilerin para cezasına çarptırılmasını öngörüyor. 
     Tasarıda, birçok eylemin failine para cezasının kesileceği belirtiliyor. Örneğin, kent sembollerini uygunsuz bir şekilde kullanan kişilere 10 ile 40 dolar arasında değişen para cezaları kesilecek. 
     Yasa tasarısında, biletsiz yolcuyu otobüsten inmeye zorlayan kondüktörlerin de para cezasına çarptırılacağı kaydedilirken, kondüktörlerden biletsiz yolcuya ya ceza kesmesi veya yolcuyu karakola göndermesi isteniyor. Kondüktörlerle tartışan yolculara da para cezası verilecek. 
     Hukukçular, söz konusu yasakların polisi rüşvet almaya yönlendireceği yönünde kaygılarını dile getirdiler. 
     Bu arada, Rus parlamentosunun alt kanadı Duma, Rus ulusal marşını yanlış okuyanlara para cezası kesilmesini öngören bir yasayı geçen hafta kabul etti. 
     
</TEXT>
</DOC>
