<DOC>
<DOCNO> 349426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo38.html </URL>
<DATE> 2005/06/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
A Millilere Kazakistan'da antrenman sahası problemi... 
</HEADLINE>
<TEXT>

     2006 Dünya Kupası Finalleri öncesinde Avrupa elemeleri 2. Grup’ta 8 Haziran 
     Çarşamba günü deplasmanda Kazakistan ile karşılaşacak A Milli Takım, Almatı’da antrenman sahası problemiyle karşılaştı. 
     Kazakistan Futbol Federasyonu’nun, milli takımın antrenman yapması için verdiği Benazir 2 sahasının zemini kötü olunca, milliler kamp yaptıkları The Regent Hotel’in salonunda çalıştı. 
     Menajer Can Çobanoğlu, otelde yaptığı açıklamada, antrenman sahasını 2 kez kontrol ettiklerini ifade ederek, "Sahanın zemini oyuncular için sakatlık riski taşıması nedeniyle çalışmayı iptal ettik. Daha önce görüşüp ikaz ettiğimiz halde, saha şartlarını düzeltmemişler. Bu yüzden antrenmanı iptal edip, otelin salonunda çalışmaya karar verdik" dedi. 
     Çobanoğlu, bugün Ümit Milli Takım’ın basına kapalı bir idman yapmasına rağmen saha içinin dolu olduğunu belirterek, antrenman sahasında çalışan atletler bulunduğunu söyledi. 
     
     "TUNCAY VE EMRE OYNUYOR" 

     A Milli Takım aday kadrosunda sakatlıkları bulunan oyuncular hakkında da bilgi veren Çobanoğlu, Tuncay ve Emre’nin Kazakistan maçında oynayabileceklerini açıkladı. 
     İki oyuncunun da MR’larının çekildiğini kaydeden Can Çobanoğlu, şöyle devam etti 
     "Tuncay’ın sol el bileğinde problem vardı. Emre’nin de sol alt baldırında adale spazmı bulunuyordu. Ama iki oyuncu da maçta oynayabilecek. Dizinde problem olan Okan da yarın antrenmana çıkacak. 
     Tedavisi devam eden Ayhan’ın durumu henüz netleşmedi. Kırmızı kart cezalısı olan Yıldıray’ın sol omuz bağında ayrılma var. O da tedavisini Türkiye’de yaptırıyor." 
     
     "ÇARŞAMBA GÜNÜ GRUP İKİNCİSİ OLABİLİRİZ" 

     Can Çobanoğlu, Yunanistan maçının ardından Türkiye’deki olumsuz havanın milli takıma yansımaması gerektiğini ifade etti. 
     Kampta oyuncularının havasının iyi olduğunu vurgulayan Çobanoğlu, "Grupta iddaamız devam ediyor. Çarşamba günü yapılacak maçların sonunda Türkiye grup ikincisi olabilir. Böyle bir durum varken olumsuz bir havanın futbolcuları etkilemesine izin vermeyiz" diye konuştu. 
     Yunanistan maçı sonunda taraftarların yaptığı tezahüratları da değinen Çobanoğlu, "Tezahüratlarla sahada görev yapan oyunculara saygısızlık yapılmaması gerekir. Onlar gögüslerinde ay-yıldız taşıyorlar. Verilen görevi en iyi şekilde yapmaya çalışıyorlar. Bu futbolcuların emeğine saygı göstermek lazım" dedi. 
     Can Çobanoğlu, 8 Haziran Çarşamba günü Almatı’da Kazakistan ile yapacakları maça gurbetçilerin büyük ilgi gösterdiğini belirterek, Türkler için ayrılan 5 bin biletin tükendiğini sözlerine ekledi. 
     Bu arada, Türkiye’nin Almatı Büyükelçisi Taner Seben de, milli takım onuruna konutunda bir resepsiyon verdi. Resepsiyona teknik heyet ve oyuncular katılmazken, Futbol Federasyonu Yönetim Kurulu Üyesi Osman Çağalıkoç ve diğer ilgiler yer aldı. 

     
</TEXT>
</DOC>
