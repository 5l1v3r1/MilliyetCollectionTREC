<DOC>
<DOCNO> 312018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko24.html </URL>
<DATE> 2005/02/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Koç Holding 7 yıllık hedefimize 2 yılda ulaştık 
</HEADLINE>
<TEXT>

     Koç Topluluğu, 2004 yılı konsolide cirosunu yüzde 23 büyüme ile 21.8 milyar YTL'ye 16.2 milyar dolar çıkardı. 
     Koç Topluluğu CEO'su Bülend Özaydınlı, 7 yıllık hedeflerine 2 yıl içerisinde ulaştıklarını açıkladı. 
     Özaydınlı, 12.'si düzenlenen Koç Topluluğu basın ve kamuoyunu bilgilendirme toplantısında yaptığı konuşmada, Türkiye'nin vizyonu Avrupa Birliği'ne tam üyelikse, Koç Holding'in vizyonunun da hızlı ve karlı büyüme ile Avrupa'nın lider şirketlerinden biri olmak olduğunu söyledi. 
     Bu vizyon ile önlerine koydukları birinci temel hedeflerini, ''bugünkü ve gelecekteki hisse değerimizi artırmak ve uzun vadeli liderlik için yüzde 12 karlılık ortamında yıllık ortalama yüzde 14 büyüme'' olarak belirlediklerini aktaran Özaydınlı, stratejik planlarında 2002 yılında 6.8 milyar dolar olan konsolide cirolarını 7 yılda yani 2009 yılında 16.3 milyar dolar düzeyine getirmeyi hedeflediklerini anımsattı. Özaydınlı, şunları kaydetti 
     ''7 yıllık hedefimize 2 yıl içerisinde ulaştık. 2004 yıl sonu itibari ile elde ettiğimiz 21.8 milyar YTL konsolide ciro, 16.2 milyar dolara karşılık gelmektedir. 
     Aynı şekilde 2002 yılında 22.6 milyar YTL 10.6 milyar dolar, 10.2 milyar euro olan kombine ciromuz da 2004 yılında 37.8 milyar YTL'ye 28.1 milyar dolar, 20.7 milyar euro ulaştı. İki yılda sağlanan bu büyüme, yıllık ortalama yüzde 29, iki yılda yüzde 67 artışa denk geliyor ve hedefimizin oldukça üzerindedir. Söz ettiğim bu büyüme, enflasyondan arındırılmış sabit TL bazında büyümedir.'' Sermaye maliyeti üzerinde kar etme hedeflerine de ulaştıklarını belirten Özaydınlı, kar rakamını açıklamadı, ancak 2003'te olduğu gibi 2004'te de pozitif ekonomik kar elde ettiklerini söyledi. 
     Koç Holding'in hisse değerinin borsadaki iniş çıkışlara rağmen 2002 yılı sonunda 3.5 milyar YTL'den, 2004 sonunda 7 milyar YTL'ye ulaştığını belirten Özaydınlı, ''Bu rakamlar, Koç Topluluğu'nun vizyonuna, yani karlılığını ve hisse değerini artırarak Avrupa'nın lider şirketlerinden biri olma hedefine doğru ilerlediğini gösteriyor'' dedi. 
     Temel hedeflerinden birinin de gelirlerinin en az yüzde 50'sini yurt dışı satış ve faaliyetlerinden elde etmek olduğuna işaret eden Özaydınlı, stratejik planlarına göre, riski dağıtmak için sektörel çeşitlilik yerine coğrafi yayılımı tercih ettiklerini kaydetti. 
     
     KOÇ'UN YURTDIŞI GELİRLERİ 7.5 MİLYAR DOLAR 
     Özaydınlı, iç piyasada lider konumda bulundukları bir çok sektörde, pazar paylarını artırarak içeride büyüme imkanı çok kısıtlı olduğundan, hedefledikleri büyümeyi sağlamak için yurt dışına açılmanın bir zorunluluk haline geldiğini vurguladı. 
     Cirolarının giderek artan kısmını ihracattan ve yurt dışı faaliyetlerden elde etmek istediklerini ifade eden Özaydınlı, şunları söyledi 
     ''Koç Topluluğu kendisini bir Avrupa şirketi olarak tanımladığı için bu konuda da önemli gelişmeler kaydedebildik. 
     Toplam gelirlerimizin yaklaşık üçte birini yurt dışı satış ve gelirlerimiz oluşturuyor. 157 şirketimizden 55'i yurt dışında faaliyet gösteriyor. 
     2000 yılında 1.4 milyar dolar olan yurt dışı gelirlerimiz, 4 yılda 5 katına çıkarak 2004 yılında 7.5 milyar dolar olmuştur. Aynı dönemde ihracatımız ise 865 milyon dolardan 5.7 milyar dolara ulaştı. Bu rakamlar sırasıyla yılda ortalama yüzde 52 ve yüzde 60 artışa işaret etmektedir. 
     Önümüzdeki 5-10 yıl içinde de gelirlerimizin yüzde 50'sini yurt dışı satış ve hizmetlerden elde etmeyi hedefliyoruz.'' Koç Topluluğu çalışan sayısının 2004 yılında yüzde 14 artışla bin 900'den 61 bin 600'e çıktığını belirten Özaydınlı, çalışanlarının neredeyse yüzde 10'unun yurt dışındaki şirketlerinde istihdam edildiğini bildirdi. 
     Bülend Özaydınlı, Koç Topluluğu'nun tek başına, Türkiye'nin 64 milyar dolarlık ihracatının yüzde 9'unu gerçekleştirdiğini kaydetti. 
     
     ''HER AVRUPALININ EVİNE BİR KOÇ ÜRÜNÜ'' 
     Son yıllarda Koç Topluluğu'nun en çok gurur duyduğu, en sık dile getirdikleri hedeflerinden birinin ''Türkiye'nin her hanesinde bir Koç ürünü bulunması'' olduğuna işaret eden Özaydınlı, bugün ulaştıkları noktada artık hedeflerinin ''Avrupa'nın her hanesinde bir Koç ürünü görmek'' olduğunu söyledi. 
     Özaydınlı, ''Biliyoruz ki bu iddialı bir hedeftir. Ancak bu iddiamız gerçekçi temellere dayanmaktadır. Topluluğumuzun son yıllardaki performansı geleceğe yönelik hedefleri için bize güven vermektedir'' dedi. 
     Yurt dışı pazarlardaki etkinliklerinin, artık ''her Avrupalının evinde bir Koç ürünü bulunacak'' hedefini gerçekçi hale getirmekte olduğunu vurgulayan Özaydınlı, şunları kaydetti 
     ''Bu, Topluluğumuz adına bugün sizlere vermek istediğim ana mesajdır. 
     17 Aralık Türkiye için bir dönüm noktasının tescili olmuştur. 2005 yılından itibaren ülkemizin de Koç Topluluğu'nun da önünde yeni, beyaz bir sayfa açılmaktadır. Şimdi ülkemizin tüm kuruluşlarının kendi önüne daha iddialı hedefler koymasının vaktidir. Bu çerçevede, Avrupa'nın en büyük şirketlerinden biri olma vizyonunu taşıyan Topluluğumuz da önündeki performans çıtasını yükseltmektedir. 
     Bugün koşulların izin verdiği en iddialı hedefi kendimize seçiyoruz. 'Her Avrupalı'nın evinde bir Koç ürünü bulunacak' diyoruz. Yurt dışında büyüme stratejimizin, gerçek anlamı da bu olacaktır. 
     Bu hedefimizin, Türkiye'ye karşı sorumluluğumuzun bir parçası olduğuna inandığımızı da bilmenizi istiyorum. 
     Her zaman söylediğimiz gibi bugün de tekrar ediyorum Türkiye'nin geleceğine güveniyor ve bu gelecek için çalışıyoruz.'' 
     
</TEXT>
</DOC>
