<DOC>
<DOCNO> 341311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur11.html </URL>
<DATE> 2005/05/10/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Korucular ev basıp kız kaçırdı 
</HEADLINE>
<TEXT>

     Arif ARSLAN BATMAN, DHA 

      BATMAN merkeze bağlı Zorköy Köyü Soğuksu Mezrası'nda görev yapan 9 korucu, kent merkezinin Beşevler Mahallesi'nde oturan Naif K.'nin evine silahlı baskın yaparak, 17 yaşındaki kızı F.K.'yi zorla minibüse bindirip kaçırdı. Baba Naif K.'nin şikayeti üzerine operasyon düzenleyen güvenlik güçleri, kaçırılan kızı Diyarbakır'ın Bismil İlçesi'ne bağlı Diktepe Köyü'nde bulup kurtardı. Olayla ilgili, koruculardan 1'i tutuklanırken, kaçan 8 köy korucusu aranıyor. 
     Kent merkezinin Beşevler Mahallesi'nde oturan ve kamyon şoförlüğü yapan 36 yaşındaki Naif K.'nin evine, Soğuksu Mezrası'nın korucuları dün saat 21.00 sıralarında silahlı baskın düzenledi. Aileyi ölümle tehdit eden köy korucuları, evin en büyük kızı F.K.'yi zorla 72 M 0167 plakalı minibüse bindirdi. Daha sonra baba Naif K., eşi Aynur ve diğer kızı 15 yaşındaki F.K.'yi de minibüse alarak kaçırdı. Minibüste koruculara direnen ailenin fertleri, Pazaryeri Mahallesi'nde araçtan aşağı atıldı. Çeşitli yerlerinden yaralanan baba ile eşi ve küçük kızları Devlet Hastanesi'nde ayakta tedavi gördükten sonra polise giderek durumu bildirdi ve büyük kızını kaçıranlardan şikayetçi oldu. 
     Polisin yaptığı araştırma sonucu, Batman Lisesi 2'inci sınıf öğrencisi olan F.K.'nin, korucular tarafından kaçırıldığı belirlendi. Genç kızın kaçırılmasında kullanılan minibüsün Diyarbakır'ın Bismil İlçesi Diktepe Köyü yakınlarında bulunduğu ihbarı üzerine, jandarma ekipleri operasyon düzenledi. Diktepe Köyü'nde bir evde alıkonulan F.K. kurtarılırken, onu kaçıran koruculardan Hakim Kaya da yakalandı. Genç kız ailesine teslim edilirken, mahkemeye çıkarılan Hakim Kaya tutuklanarak cezaevine konuldu. Olaya adı karışan ve kimlikleri henüz belirlenemeyen diğer 8 köy korucusunun arandığı, soruşturmanın sürdürüldüğü bildirildi. 
     Olayın şokunu üzerinden atamayan anne Aynur K., Kızımızı gözümüzün önünde kaçırdılar. Bizi de minibüsten attılar. Resmen ölümden döndük. Bu olayı bize yaşatanlardan şikayetçiyizö diye konuştu. 
     
</TEXT>
</DOC>
