<DOC>
<DOCNO> 348228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko36.html </URL>
<DATE> 2005/06/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Pepsi Türkiye'de geçirdiğimiz dönemden çok fazla ders aldık 
</HEADLINE>
<TEXT>

     Pepsi Bottling Group Türkiye Başkanı Jim Zaza, Türkiye'de geçmişte atılan adımlardan çok fazla ders aldıklarını belirterek, ''Ama bundan sonra dinamik anlayışımızla, tüketicilerin tercihlerine en yakın ürünlerin tespitini başarıyla gerçekleştireceğiz'' dedi. 
     Zaza, ''ince belli'' şişelerde 2 ve 2.5 litre Pepsi'nin pazara sunulmasıyla ilgili düzenlenen toplantıda yaptığı konuşmada, satın almaların ardından Türkiye piyasasına duydukları ilginin daha da arttığını, kendileri için büyük fırsatların bu sırada ortaya çıktığını söyledi. 
     Jim Zaza, ''Türkiye piyasasında neler yapabileceğimiz o anda daha iyi gün yüzüne çıktı. FritoLay'den üst düzey yöneticiler Pepsi grubuna dahil oldu. Bu da Türkiye piyasasına ve şirketin büyümesine olan inancımızın bir teyidi'' diye konuştu. 
     Pepsi Türkiye'de geçmişte atılan adımlarla yanlış yönlere gidildiğini ifade eden Zaza, şöyle devam etti 
     ''Biz Türkiye'de geçirdiğimiz dönemden çok fazla ders aldık. Tüketici evriminin yanlış yapılandırılması söz konusu oldu. 1990'lardan itibaren yaklaşık 10 yıl içinde tüketici evrimini çok iyi yakalayamadık. Yerleştirilmiş mekanizmalar ve yeni ekibimiz sayesinde, bu evrimi yakından takip edip kendi lehimize çevirebileceğiz. Ama bundan sonra yeni ekibimiz ve dinamik anlayışımızla, tüketicilerin tercihlerine en yakın ürünlerin tespitini başarıyla gerçekleştireceğiz. Yani çıkardığımız derslerden çok daha kuvvet alarak ilerleyen günlerde faaliyetlerimize devam edeceğiz.'' 
     
     ''500 MİLYON DOLARIN ÜZERİNDE YATIRIM YAPILDI'' 
     Soruları da yanıtlayan Zaza, tatlandırıcı konusundaki tartışmalara ilişkin soruya, ''Tatlandırıcı, hem Coca Cola hem Pepsi hem de Ülker için sektörün önündeki en önemli sorunlardan biri. Bu konuda hükümetle yakın temas içindeyiz. Hükümetin işleyen mekanizmasının, bütün endüstri ve şeker üreticilerinin yararına birtakım çözümler getireceğine inanıyoruz'' yanıtını verdi. 
     Jim Zaza, Türkiye'de toplam gazlı içecek pazarının 1.5 milyar dolar olduğunu ve Pepsi Bottling Group Türkiye'nin geçen yıl 450 milyon dolar civarında ciro yaptığını kaydetti. 
     Yatırımlara ilişkin bir soru üzerine de Zaza, Türkiye'nin küresel anlamda kendileri için çok önemli bir pazar olduğunu vurgulayarak, FritoLay ile birlikte Türkiye'ye şimdiye kadar 500 milyon doların üzerinde yatırım yapıldığını, bundan sonraki büyüme hedefleri içinde yatırımların da önemli yer tuttuğunu söyledi. 
     Bu yılın ilk çeyreğinde yüzde 15'lik büyüme sağladıklarına işaret eden Zaza, yılda 75 milyon kasa şişeleme kapasiteleri bulunduğunu, ileride gazlı içecekler pazarının daralıp meyve suyu pazarına kayma olması halinde meyve suyu üretimi yapmayı düşündüklerini ifade etti. 
     Zaza, en büyüğü Çorlu'da olmak üzere İzmir ve Adana'da da üretim tesisleri bulunduğuna değinerek, yakın zamanda bu tesislerin hepsini her açıdan tam hizmet verecek üretim tesisi haline getireceklerini kaydetti. 
     Jim Zaza, ''Piyasa payları her şey demek değil. Türkiye'de yıllık kola tüketimi 28 litre. Bu rakam, diğer ülkelere göre çok düşük. Biz stratejimizle doğru orantılı olarak pazarı büyütmeyi istiyoruz. Bundan hem Coca Cola hem Pepsi hem de Ülker yararlansın'' diye konuştu. 
     
     ''PAZARIN İKİNCİSİ BİZİZ'' 
     Pepsi Boottling Group Türkiye Pazarlama Başkan Yardımcısı Esra Tarhan Civelek de, Türkiye kola pazarının yüzde 70'ini oluşturan 2-2.5 litrelikler için, tek elle rahatlıkla tutulabilecek ''ince belli'' olarak tasarlanan yeni bir şişe geliştirdiklerini, bu şişe üretimi için yapılan yatırımın 2-2.5 milyon doları bulduğunu belirtti. 
     Civelek, Pepsi'nin bütün dünyada son 50 aydır rakiplerinden daha fazla büyüdüğüne dikkati çekerek, bunda yeni ürün ve konseptlerin büyük etkisi olduğunu, Türkiye'de yaz ayları süresince yeni ürünlerin pazara sunulacağını söyledi. 
     Türkiye kola pazarında yüzde 20'lik paya sahip olduklarına işaret eden Civelek, ''10 yıl önceki payımız yüzde 50'nin üzerindeydi. Gönlümüzden yine bu geçiyor. Gönül ve akıl temasına 1990'lı yılların ortalarından birkaç sene öncesine kadar biraz ara vermiştik. Tekrar Türk tüketicisiyle bu bağlantıyı, iletişimi kurmaya karar verdik. Önümüzdeki 5 yıl içinde yüzde 50'lik pazar payına ulaşmayı hedefliyoruz'' şeklinde konuştu. 
     Pazarın ortalama yüzde 10 büyüdüğünü anlatan Civelek, bir soru üzerine, ''Şu anda pazarın ikincisi biziz'' dedi. 
     Esra Tarhan Civelek, Türkiye'de, diğer ülkelerin aksine birçok üründe olduğu gibi kolada da, vatandaşların daha ekonomik olduğunu düşünmelerinden dolayı büyük boyların çok daha fazla tüketildiğini belirtti. 
     
</TEXT>
</DOC>
