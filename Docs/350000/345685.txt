<DOC>
<DOCNO> 345685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy19.html </URL>
<DATE> 2005/05/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Berlusconi özel uçağı ile İstanbul'a geldi 
</HEADLINE>
<TEXT>

     İtalya Başbakanı Silvio Berlusconi, oğlu Luigi ile birlikte özel bir uçakla İstanbul’a geldi. 
     Berlusconi’yi, Atatürk Havalimanı Devlet Konukevi’nde İstanbul Valisi Muammer Güler, Büyükşehir Belediye Başkanı Kadir Topbaş ve öteki ilgililer karşıladı. 
     Başbakan Recep Tayyip Erdoğan ile biraraya gelecek İtalya Başbakanı Silvio Berlusconi, AC Milan ve Liverpool takımları arasında oynanacak Avrupa Şampiyonlar Ligi final maçını izleyecek. 
     
     ERDOĞAN YEMEK VERDİ 

     Başbakan Recep Tayyip Erdoğan, Avrupa Şampiyonlar Ligi final maçını izlemek için İstanbul’a gelen İtalya Başbakanı Silvio Berlusconi onuruna İstanbul Boğazı’nda özel bir yatta öğle yemeği verdi. 
     Başbakan Erdoğan, Dolmabahçe Sarayı içerisinde bulunan Başbakanlık Çalışma Ofisi’ne saat 13.50’de gelen Berlusconi’yi ofisin kapısında karşıladı. 
     Samimi bir şekilde tokalaşan iki başbakan, daha sonra Başbakanlık Çalışma Ofisi’nin rıhtımına yanaşan Swissotel’e ait "The Istanbul" adlı yata binerek İstanbul Boğazı’na açıldı. 
     Yemeğe, Berlusconi’nin oğlu Luigi, İtalya’nın Ankara Büyükelçisi Carlo Marsili ve öteki davetliler katıldı. 
     Başbakan Erdoğan ile Berlusconi’nin, İstanbul Boğazı’ndaki yemeğin ardından Başbakanlık Çalışma Ofisi’nde ortak bir basın toplantısı yapması bekleniyor. 
     Görüntü için TRT ve bir İtalyan Televizyonu mensuplarının alındığı yata gezi sırasında deniz polisi eşlik etti. 
     
</TEXT>
</DOC>
