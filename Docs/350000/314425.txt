<DOC>
<DOCNO> 314425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko21.html </URL>
<DATE> 2005/02/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Otomotiv 2005'e girerken frene bastı... 
</HEADLINE>
<TEXT>

     Geçen yıl rekorlara imza atan otomotiv sektörü, 2005 yılına araç satışı ve üretimde düşüşle başladı. 
     Otomotiv Sanayii Derneği'nin OSD açıkladığı 2005 yılı Ocak ayı verilerine göre, iç pazardaki toplam taşıt araç satışları 24 bin 300 adet olarak gerçekleşti ve geçen yılın Ocak ayına göre toplam pazar yüzde 38 oranında daraldı. 
     Ocak ayında otomobil satışları geçtiğimiz yılın aynı ayına oranla yüzde 55 azalarak 11 bin 600 adet olarak gerçekleşirken, düşüş yerli otomobil satışlarında yüzde 63, ithal otomobil satışlarında yüzde 51 seviyesinde oldu. 
     Otomobil satışlarında 8 bin 295 adetle ithalatın pazar payı yüzde 72, hafif ticari araç satışlarındaki ithalat payı ise 4 bin 380 adet ile yüzde 42 oldu. 
     
     ÜRETİM 

     Ocak ayında toplam motorlu araç üretimi 2004 Ocak ayına göre yüzde 3 oranında düşüşle 56 bin 208 adete gerilerken, traktör hariç toplam taşıt araçları üretimi yüzde 2'lik daralmayla 54 bin 73 adet oldu. 
     Bu dönemde otomobil üretimi geçen yıla göre yüzde 18 azalarak 27 bin 235 adet olarak gerçekleşti. 
     Kamyonette yüzde 27, büyük kamyonda yüzde 21, minibüste yüzde 9, küçük kamyonda yüzde 8'lik azalma görülürken, otobüste yüzde 32 ve midibüste yüzde 39'luk artış yaşandı. Traktörde ise yüzde 30'luk düşüşle 2 bin adetlik üretim gerçekleşti. 
     
     İHRACAT YÜZDE 2 ARTTI 

     OSD verilerine göre, 2005 Ocak ayında toplam motorlu araç ihracatı yüzde 2 arttı. Üretimin yüzde 69'unu oluşturan 37 bin 567 bin adet araç ihraç edildi. 
     2005 yılının ilk ayında otomobil ihracatı yüzde 19 gerilemeyle 19 bin 510 adete düşerken, ticari araç ihracatı yüzde 46'lık artışla 17 bin 436 adete yükseldi. 
     Ocak ayında otomotiv ana sanayi ihracat cirosu 2004 Ocak ayına göre yüzde 19'luk artışla 540 milyon 862 bin dolar seviyesinde gerçekleşirken, toplam sektör ihracatı ise yüzde 16 oranında artarak 799 milyon 300 bin dolar oldu. 
     Bu dönemde toplam 36 bin 385 olan hafif araç ihracatında Ford Otosan 11 bin 59 adetle ilk sırada yer aldı. Toyota 10 bin 293 adetle ikinci oldu. Bunu 6 bin 631 adetle Tofaş, 5 bin 408 adetle Oyak Renault izledi. 
     
     İHRACAT ARTIŞININ SÜRMESİ BEKLENİYOR 

     OSD açıklamasında, 2004 yılı Aralık ayında yeni vergi artışı beklentisinin yanı sıra özellikle filo satışları nedeniyle talebin öne çekildiği ve pazarda yüksek satışlar gerçekleştiğine işaret edildi. 
     Bunun sonucu olarak geçtiğimiz ay satışların önemli oranda azaldığı ifade edilen açıklamada, bu düşüşte Ocak ayındaki tatilin de etkili olduğu vurgulandı. 
     Açıklamada, önümüzdeki aylarda pazarın yeniden canlanmasının beklendiği, ancak genel olarak 2004 yılının altında bir talep olması ve ihracatın ise 2004 yılına göre artışla sürmesinin öngörüldüğü bildirildi. 
     
</TEXT>
</DOC>
