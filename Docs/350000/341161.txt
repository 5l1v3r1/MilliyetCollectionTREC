<DOC>
<DOCNO> 341161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun27.html </URL>
<DATE> 2005/05/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Taliban, af önerisini reddetti... 
</HEADLINE>
<TEXT>

     Taliban lideri Molla Muhammed Ömer, Afgan hükümetinin af önerisini reddederek, yandaşlarından Afgan hükümeti ve Amerikan güçlerine karşı savaşmalarını istedi. 
     Taliban sözcüsü Abdüllatif Hekimi, bilinmeyen bir yerden telefonla yaptığı açıklamada, "hükümetin güvenlik garantisine ihtiyaçları olmadığını" söyleyerek, Molla Ömer’in saklanmadığını aksine savaştığını belirtti. 
     Molla Ömer’in, savaşçılarından, savaşı sürdürmesini istediğini ifade eden sözcü, "Molla Ömer’in emriyle Amerikan güçlerine karşı saldırıları son haftalarda artırdık ve buna devam edeceğiz" diye konuştu. 
     Afgan Uzlaşma Komisyonu Başkanı Sibgatullah Mücaddedi, hükümetin hazırladığı af tasarısının kabul edilmesi halinde, Molla Ömer ve eski Başbakan Gülbeddin Hikmetyar’ın aftan yararlanabileceğini söylemişti. 
     
</TEXT>
</DOC>
