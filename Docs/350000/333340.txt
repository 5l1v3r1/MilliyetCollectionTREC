<DOC>
<DOCNO> 333340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko46.html </URL>
<DATE> 2005/04/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fortis CEO'su 5 yıl içinde iş hacmimizi iki katına çıkarmayı umuyoruz 
</HEADLINE>
<TEXT>

     Avrupa'nın önde gelen finans gruplarından Fortis'in Üst Yöneticisi CEO Jean-Paul Votron, satın aldıkları Türkiye'nin 7. büyük özel bankası Dışbank'ı daha da ileriye götürmek istediklerini belirterek, ''Türkiye'de pazar payı açısından 5 yıl içinde iş hacmimizi 2 katına çıkarmayı umuyoruz'' dedi. 
     Votron, Fortis'in Dışbank hisselerini satın almasına ilişkin düzenlenen basın toplantısında gazetecilerin sorularını yanıtlarken, sahip olduğu dinamik yapısı, nüfus potansiyeli, genişleyen orta sınıfı ve KOBİ'lerin Türkiye'yi cazip bir pazar haline getirdiğini vurguladı. 
     Jean-Paul Votron, ''Türkiye'nin çevre ülkelerine baktığınızda sizi ürküten bir durum var mı '' sorusu üzerine, ''Dünyanın gidişine ilişkin istediğiniz kadar senaryo oluşturabilirsiniz ama hiçbir zaman tam bir doğru cevabı tutturamazsınız. Bir ülkenin enerjisine, başardıklarına bakmak lazım. Türkiye bu açıdan son 5 yılda çok büyük şeyler başardı, muazzam bir gelişme var. Bizim de aradığımız bu'' diye konuştu. 
     Büyümek için ne şekilde yatırım yapacakları sorusuna Votron, Fortis için yaklaşık 1 milyar avroluk Dışbank yatırımının önemli olduğunu belirterek, ''Bu küçük bir adım değildir. Fiyat açısından da önemlidir. Böyle bir meblağı yatırdığınızda işi daha ileriye götürmek için kendinizi adarsınız. Fortis'te iş planlarımıza göre işe yatırım yapacağız. Şubeler, pazarlama, ürün geliştirmek ve yenilikler için yatırım yapılacak'' yanıtını verdi. 
     Votron, satın almadan sonra izleyecekleri stratejiye ilişkin soruyu ise, ''Bizler Türkiye'de 7. büyük özel bankayı almış bulunmaktayız. Bunu daha yükseğe çıkarmayı, daha fazla şube sayısına ulaşmayı istiyoruz. Pazar payı açısından 5 yıl içinde iş hacmini 2 katına çıkarmayı umuyoruz'' şeklinde yanıtladı. 
     
     ''REKABETTEN KORKMAM'' 
     Jean-Paul Votron, Dışbank'ı satın alarak Türk bankacılık sektöründeki rekabeti ne şekilde etkileyecekleri sorusunu, ''Ben rekabetten korkmam. Fortis'in doğası da budur. Dışbank da öyle bir banka. Rekabet, mali ürünler için ilgiyi artırır. Biz ve Dışbank rekabete hazırız, rekabetle baş edebiliriz. Bu tür hareketten hoşlanıyorum'' diye yanıtladı. 
     Votron, Türk bankacılık sektörüne girmelerinin ardından yabancı yatırımcıların Türkiye'ye ilgisinin artacağını vurgulayarak, şunları kaydetti 
     ''Türkiye, pek çok ülkenin olabileceğini düşündüğümüz bir ülke. Çünkü siz yatırımcılara kapılarınızı açıyorsunuz. Fortis, yasa koyucu ve iş yapılan alanlardaki kontrol mekanizmalarıyla çok takdir görecektir. Çünkü, biz bu konuya son derece dikkatle uyarız. Küresel bir oyuncuyuz ama Türkiye'de yerel olarak saygı gören bir oyuncu olmak istiyoruz. Benelüks ülkelerinden sonra 2. büyük piyasaya giriyoruz.'' 
     
     ''KAZAN-KAZAN DURUMU'' 
     Votron, ''Teklifin biraz yüksek olduğu yönündeki yorumları nasıl değerlendiriyorsunuz '' sorusunu şöyle yanıtladı 
     ''İşlem, iki tarafın bir araya gelerek bir tarafın teklif ettiğini alıcının satıcının karşılıklı kabul etmesidir. Dışbank ile yaptığımız konuşmalar, son derece açık sözlü ve profesyoneldi. Ortak bir noktada, 985 milyon avro, gelecek için her iki tarafı da tatmin etti. Farklı değerlendirmeler her zaman olabilir. Biri çok az der, diğeri çok fazla der. Bizim bilebildiğimiz kadarıyla buna değdiği için ödeme yapıldı. Bu şirketi, gelecekte daha etkili bir kurum yapmak için yatırım yapmak istiyoruz. İki tarafın da kazandığı bir durum söz konusu. Yani kazan-kazan durumu...'' 
     
     ''FORTIS'İ BİR MARKA HALİNE GETİRECEĞİZ'' 
     Votron, yönetime ilişkin bir soru üzerine, Dışbank'ın yöneticileriyle dün gerçekleştirilen toplantıda tanıştığını anlatarak, ''Çok iyi bir iletişim kuruldu. Fortis yönetimi olarak Dışbank yönetimiyle Türkiye'de önemli işler yapacağız. Banka için bir ağ kurmamız çok önemli. Bunu yapıyoruz'' dedi. 
     Banka isminin değişip değişmeyeceği sorusunu ise Votron, şöyle yanıtladı 
     ''Dışbank'ı dünyaya açıyoruz. Fortis, şu anda ülkede bulunuyor. Biz şuna inanıyoruz ve dünyadaki felsefemiz şu bir marka etrafında olmalı. İşte o zaman o marka için uluslararası alanda reklam yapabilirsiniz, uluslararası medyayı, yerel medyayı kullanabilirsiniz. Tek bir kimlik etrafında dünyayı bağlayabilir ve ürünlerinizi sunabilirsiniz. Tabii ki markaya yatırım yapabiliriz. Bugün Türkiye'de Fortis, düne göre daha iyi tanınıyor. Fortis'i insanların tanıyacağı bir marka haline getireceğiz.'' Dışbank'ta küçük hissedarlara yönelik çağrıya ilişkin bir soruyu da Votron, ''Bizim kültürümüz insanlara, hissedarlara saygıdır. Fortis'in temettü stratejisi, hissedarlarımızı mutlu etmek. Bu değerlerimizin bir parçası'' diye yanıtladı. 
     
     ''BURAYA YATIRIM YAPMAYA GELDİK'' 
     Jean-Paul Votron, ''Türkiye'ye ve Dışbank'a ne tür katkılar yapacaksınız '' sorusu üzerine ise şöyle konuştu 
     ''Çok şeyler diyebilirim. Kesinlikle Dışbank'tan daha iyi bildiğimiz iddiasında değiliz. Biz buraya işe yatırım yapmaya geldik. Bu işi daha da büyütmek için yatırım yapacağız. Çok açık sözlü insanlarız ve üretken şekilde dediklerimizi uygulamaya koymak istiyoruz.'' Votron, logoya ilişkin soru üzerine de, Fortis'in logosunun bankacılık sektörünün dinamikliğini ve renkliliğini yansıttığını söyledi. 
     Fortis Finans Yöneticisi Gilbert Mittler ise, ''Halka açık oran için hissedarlardan çağrınıza yüzde 100 cevap gelirse, halka açıklık oranı ortadan kalkacak mı, yoksa halka açıklığı devam ettirecek misiniz '' sorusunu, ''Biz bütün hissedarlara aynı fırsatı sunmak istiyoruz. Parayı mı alırlar, başka bir Fortis yatırımına mı girerler, yoksa Dışbank'ta hissedar olarak mı kalmak isterler Bu onların kararı. Halka arz, şeffaf şekilde iş planımızı sunduktan sonra düşünülebilecek konu'' şeklinde yanıtladı. 
     Doğan Holding Üst Yöneticisi CEO Tufan Darbaz da, gelen paranın ne şekilde kullanılacağı sorusu üzerine esprili bir şekilde, ''Dışbank'ta mevduat olarak değerlendireceğiz'' dedi. 
     
</TEXT>
</DOC>
