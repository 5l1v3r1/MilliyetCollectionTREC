<DOC>
<DOCNO> 326944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun10.html </URL>
<DATE> 2005/03/25/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Bişkek'te yüzlerce gösterici parlamento binasına girdi 
</HEADLINE>
<TEXT>

     Kırgızistan'ın başkenti Bişkek'te Akayev rejiminin devrilmesinin ardından bu sabah yüzlerce göstericinin, milletvekillerinin toplanması beklenen parlamento binasına girdiği bildirildi. 
     Parlamento binasına giren göstericilerin, yeni parlamenterlerin meşruiyetini vurgulamak amacıyla ''Bakiyev, Bakiyev'' diye bağırdıkları belirtiliyor. 
     Parlamento dün olağanüstü toplanarak, muhalif milletvekili İçenbay Kadirbekov'u yeni meclis başkanı ve vekaleten devlet başkanı, muhalif liderlerden Kurmanbek Bakiyev'i de vekaleten başbakanlığa atamıştı. 
     Parlamento ayrıca, muhalefetten yeni hükümet kabine için adaylarını bu sabah meclise sunmasını istemişti. 
     Muhalefetin oluşturduğu Ulusal Birlik Koordinasyon Konseyi'ne, önde gelen muhalif liderlerden Kurmanbek Bakiyev başkanlık ediyor. Devlet Başkanı Askar Akayev'in nerede olduğu ise kesin olarak bilinmiyor. 
     Bugün toplanacak milletvekilleri, nasıl bir yol izleyeceklerine karar verecekler. 
     
</TEXT>
</DOC>
