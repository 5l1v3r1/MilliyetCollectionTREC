<DOC>
<DOCNO> 349367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy02.html </URL>
<DATE> 2005/06/06/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
AB'deki kargaşa Türkiye'yi olumsuz etkilemeye başladı 
</HEADLINE>
<TEXT>

     Fransa ve Hollanda’da yapılan referandumların sonrasında Avrupa’da yaşanan kargaşanın Türkiye’yi olumsuz etkilemeye başladığı bildirildi. 
     ABHaber’in AB gözlemcilerine dayanarak yaptığı bir analizde, Avrupa Anayasası’nın Fransa ve Hollanda’da reddedilmesinin ardından Avrupa’da bazı temel sorunların ortaya çıktığı, bunların Türkiye açısından olumsuz etkilerinin olduğu vurgulanıyor. 
     AB ülkelerinde ekonomik gelecekleri hakkında belirsizlik yaşandığı, Fransa, Almanya ve Hollanda’nın ekonomik sorunlarını çözemediği, kurumsal konularla çok fazla uğraşılıp ekonomik ve sosyal konularla hiç ilgilenilmediği görüşlerine yer verilen analizde, Euro Bölgesi’nde de ekonomik ve politik birlik sağlanamadığı değerlendirmesi yapılıyor. 
     Fransa ve Hollanda’daki referamdumların Türkiye üzerindeki etkisi ise şöyle yorumlanıyor 
     "-Fransa kendi içinde büyük sorunlar yaşıyor. Chirac Fransız modelini koruyacağım diye bildirdi. İngilizler de hemen ardından Avrupa’nın geleceğini yeniden tartışmamız gerek dediler. 
     -Fransa’nın son tavrı Avrupa’yı Fransız modeli ve Anglosakson modeli diye ikiye ayırdı. Kısa dönemde daha da büyük krizler yaşanabilir. Bu bölünme Irak savaşından daha ciddi. 
     -AB’nin bozulduğu bir dönemdeyiz. AB çok güçlü devlet adamları tarafından yönetilmiyor. Avrupa’yı toparlayacak bir lider de yok. Siyaseten Avrupa’da hava oldukça kötü. 
     Türkiye’nin de içine olduğu genişleme süreci de bundan etkilenir. Kağıda dökmezler ama Türkiye ile müzakereler de daha sert geçebilir. Zaten Türkiye için yeterince sert. 
     Türkiye’yi etkileri müzakere çerçeve belgesine yansıtılarak ortaya çıkartılabilir. En kötü ihtimalle müzakere çerçeve belgesine Türkiye’nin kabul edemeyeceği şeyler koyarlar. 
     -Euro düşmeye başladı. Bu düşüş Türkiye’nin ihracatını etkileyebilir. Türk malları Avrupa’ya daha pahalı geliyor. 
     Düşüş devam ederse Türkiye kötü etkilenir. Ama yetkililer tarafından euronun tekrar aynı seviyeye gelmesi bekleniyor. 
     -Avrupa’nın şu anki kötü durumu Türkiye’nin 3 Ekim müzakere tarihini hukuki olarak etkilemiyor. Hukuki olarak etkileyebilmesi için 16-17 Haziran’da karar alınması lazım. 
     Ama 3 Ekim’de müzakereler başlamasın diye uğraşan bir siyasi güç yok. 3 Ekim’in ertelenmesi için Konsey kararı gerekiyor. 
     -Hırvatistan’la Türkiye arasındaki fark, Anglosaksonların Türkiye’yi istemesi Hırvatistan’ı istememesidir." 
     
</TEXT>
</DOC>
