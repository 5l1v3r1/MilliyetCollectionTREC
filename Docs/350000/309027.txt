<DOC>
<DOCNO> 309027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/ekonomi/eko01.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprak'ın Princess'i de yakalandı 
</HEADLINE>
<TEXT>


NEDİM ŞENER 

Toplam 880 milyon dolar zarar nedeniyle 30 Kasım 2001 tarihinde el konulan Toprakbank'ın eski sahibi Halis Toprak'ın, Tasarruf Mevduatı Sigorta Fonu'ndan TMSF gizlediği, yaklaşık 10 milyon dolar değerde olduğu belirtilen yatı dün Marmaris'te ele geçirildi. 
Halis Toprak'ın TMSF'ye verdiği mal beyanında yer almayan 'Prinsess - T' adlı yat ihale ile satılmak üzere Marmaris'te yeddiemine bırakıldı. Toprak Grubu şirketlerinden Toprak Seniteri ve Ticaret AŞ adına kayıtlı lüks yatın 1996 yılı İtalyan yapımı olduğu belirtildi. 
30 metre boyunda ve 7 metre 40 santimetre eninde olan lüks yatın kısa süre içinde ihaleye çıkartılacağı bildirildi. TMSF yetkilileri kısa süre önce Uzanlara ait 'Princess' adlı bir başka yata da Yunanistan'ın Rodos adasında el koymuş ve satılmak üzere Türkiye'ye getirmişti. 
Halis Toprak'ın mal beyanında yer vermediği bir adet tekne de yine Marmaris'te ele geçirildi. TMSF uzmanlarının batık bankacılarla ilgili olarak yaptığı araştırmalar kapsamında ele geçirilen 1998 yılı Amerika Birleşik Devletleri yapımı Toprak Seniteri AŞ üzerine kayıtlı teknenin de İstanbul'a getirileceği bildirildi. 


</TEXT>
</DOC>
