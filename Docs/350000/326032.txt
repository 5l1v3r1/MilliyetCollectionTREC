<DOC>
<DOCNO> 326032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur47.html </URL>
<DATE> 2005/03/22/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Okulda katkı payı skandalı .. 
</HEADLINE>
<TEXT>

     Pendik Kaymakamlığı, bir ilköğretim okulunda katkı payını ödemeyen öğrencilerin okul müdürünce ders sırasında sınıflardan toplanarak evlerine gönderilmesi iddiasına ilişkin soruşturma başlattı. 
     AA muhabirinin aldığı bilgiye göre, çocuğu Pendik Yaylalar Mahallesi'ndeki Artukbey İlköğretim Okulu'nda okuyan Bayram Işık adlı veli, okul yöneticileri hakkında Pendik Kaymakamlığı'na dilekçeyle şikayette bulundu. 
     Işık, velilerden 36 YTL istendiğini ifade ederek, olayı şöyle anlattı 
     ''Okulun talebi üzerine 6-B sınıfı öğrencisi oğlum Ozan Işık'la 25 milyon lira gönderdim. Birkaç gün sonra okul yönetimi parayı tamamlaması için çocuğumu dersten alıp eve göndermiş ve 'parayı getirinceye kadar okula gelmeyin' demiş. Çocuk da ağlaya ağlaya eve gelince eşim, temin ettiği 15 milyon lirayı okula götürmüş. Durumu öğrenince Okul Müdürü Mustafa Sarıkaya ile görüşmek için okula gittim. Müdüre 'Neden böyle yaptınız, siz nasıl çocukları dersten alıp eve gönderirsiniz ' dedim. Müdür bana, 'ben gönderirim' dedi. Bunun üzerine kaymakamlığa dilekçeyle başvurarak gereğinin yapılmasını istedim.'' Velilerden Ayşe Kınay da ''Oğlum kendisinden sürekli para istendiği için okula gitmek istemiyor'' diye konuştu. 
     Okul yetkilileri ise çocukların teneffüs arasında para için evlerine gönderilmesinin yanlış bir uygulama olduğunu, ancak temizlik şirketine o gün için 2 milyar lira verilmesi gerektiği için böyle bir uygulamaya mecbur kaldıklarını anlattılar. 
     Yetkililer, toplanan paraların bankaya yatırılarak dekont alındığını ve hiçbir öğrencinin parasının boşa gitmediğini vurguladılar. Yetkililer, ayrıca sadece durumu uygun olan ailelerden para istendiğini ifade ettiler. 
     Pendik Kaymakamı Haluk Saygı, AA muhabirine yaptığı açıklamada, bir velinin dilekçeyle şikayette bulunduğunu belirterek, ''Bu olay kabul edilebilir bir şey değil. Öğrenciler, eğitim yarıda kesilerek evlerine gönderilemez. Gerek eğitim-öğretimin yarıda kesilmesi, gerekse toplanan paralarla ilgili makbuz verilmemesi konusunda hemen soruşturma başlattım. Gereği neyse yapılacaktır'' dedi. 
     
</TEXT>
</DOC>
