<DOC>
<DOCNO> 307528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy19.html </URL>
<DATE> 2005/01/18/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
Erdoğan MYK'da hediye savunması yaptı 
</HEADLINE>
<TEXT>

     Başbakan Recep Tayyip Erdoğan, partisinin Merkez Yürütme Kurulu MYK toplantısında eşi Emine Erdoğan'a Rusya gezisinde verilen nhediye ile ilgili olarak medyayı, "Acele etmek ve üzerine gitmekle" suçladı. 
     Erdoğan, dün gece katılarak başkanlık ettiği MYK toplantısında eşi Emine Erdoğan'a hediye edilen altınla ilgili kısa bir açıklama yaptı. Erdoğan, bir hediye ilgili bu kadar büyük tartışma yapılmasının haksızlık olduğunu ve Rusya gezisiyle bazı başka başarıların bununla gölgelenmek istendiğini savundu. 
     Erdoğan konuyla ilgili medyanın tutumunu eleştirirken, "Benim ve eşimin bu hediyeyle ilgili ne yapacağımızı beklemeden, sabretmeden üzerimize geldiler" diye konuştu. 
     Erdoğan, toplantıda hediyeyle ilgili bağış ya da hibe gibi tasarruflarda bulunmak için süreleri bulunduğunu da belirtmesine karşın, hediyeyi ne yapacakları konusunda bilgi vermedi. 
     Erdoğan, MYK toplantısında ayrıca Rusya başta olmak üzere gezileri hakkında bilgi verdi. 
     
     HEDİYE EDİLEN KOLYE VE BROŞUN İADE EDİLDİ 

     Başbakan Recep Tayyip Erdoğan'ın Rusya'ya yaptığı gezi sırasında eşi Emine Erdoğan'a hediye edilen kolye ve broşun iade edildiği bildirildi. 
     Başbakanlık Basın Merkezi'nden yapılan yazılı açıklamada, Başbakan Erdoğan'ın Rusya ziyaretinde 12 Ocak 2005 tarihinde Türk Ticaret Merkezi'nin açılış töreninde hediye edilen kolye ve broşun, ''değerinin hediye ölçülerini aştığının anlaşılması'' nedeniyle hediyeyi gerçekleştiren Sümer Kuyumculuk Sanayi ve Ticaret A.Ş'ye bir tutanak karşılığında eksiksiz olarak bugün teslim edildiği ifade edildi. 
     Açıklamada, ziyaret esnasında, 11 Ocak 2005 tarihinde Büşra Halı Mağazası tarafından ''Başbakanlık Makamına'' hediye edilen 95x104 santimetre ebadında Çınar Silk Sultan markalı 1.500 ABD doları değerindeki Türk halısının ise Başbakan Erdoğan'ın talimatıyla bugün ve 001 numaralı ayniyat girişiyle Başbakanlık envanterine kaydedildiği belirtildi. 
     
</TEXT>
</DOC>
