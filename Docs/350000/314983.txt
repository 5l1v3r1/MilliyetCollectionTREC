<DOC>
<DOCNO> 314983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/spor/aspo.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pardon orası dolu 4-0 
</HEADLINE>
<TEXT>


İstanbulspor karşısına Zaragoza provası için çıkan Sarı-Lacivertli takım, Nobre 2 , Anelka ve Luciano ile farka ulaştı. Konuk ekip Yordanov ile penaltı şansından yararlanamadı 


90 dakika 

MEHMET DEMİRKOL 

Alex'in deparı, topla deliciliği, çalımları, Nobre ve Anelka tarafından sağa çekilen savunmanın boşalttığı alana girip çektiği şut. Şaheserdi... Oğuz'un solundan tersteki direğe top vurup döndüğünde Nobre orada bitiverip Fenerbahçe'nin bir numaralı golcüsü olduğunu haykırıyordu. 27. dakikadaki bu gol bir sanatçının ayaklarından oluşmuş olması dışında başka bir önem taşıyor. Faulle durdurulmamış ilk Fenerbahçe göbek akını olmasıyla. O ana kadar İstanbulspor rakibin hızlı çıkışlarında hakemin gözünden kaçmamış 18 faul yapmış, bunların dördü avantaja bırakılmıştı. 23'te Luciano'nun ceza sahası içinde çekilişi ve düşürülüşü de bunların dışındaydı. İstanbulspor sahaya "UEFA Kupası'nda başarılar" pankartıyla, dolayısıyla koyu bir teşvikle çıkmıştı. Ancak tempoyu istediği gibi yükseltemeyen Fenerbahçe'nin nasıl durdurulacağı konusunda da Zaragoza'ya güzel ipuçları veriyordu. Gömülü sekizli, bol kademeli alan savunması ve erken fauller. Üç kişi ile hızlı çıkışlarında ise bir kez, 10. dakikada gollük şans yakaladılar. Faruk'un sol çaprazdan şutu üst direkten auta gitti. Bu bölümde Fenerbahçe taktik faullerden sadece kolay yılmayan iki oyuncusunun alanında kurtulabildi. Soldan Tuncay ve Ümit'le... Ümit standardının çok altında ortalar yapınca bundan yararlanamadılar. Gol sonrası İstanbul biraz açılıp faul dışında bir şeyler yapmaya niyetlendi. Alex artık döktürüyordu. 38'de oyunu güzel açtı. Nobre'nin sağdan sert ortasına Anelka vuramadı. Topu yerden bekliyordu, zaten uzun boyunun anlattığının tersine hep öyle bekler. Zamanla bir kafacı olmadığını herkes öğrenecek. Nobre - Anelka uyumsuzluğu, daha doğrusu tanışmazlığı sonra da devam etti. Devre arasına kadar. Ancak Alex herşeyi çok kolay anlamıştı. 39'da Nobre'ye attığı nefis aşırtma pas, Tuncay'ın boş kaleye vuramadığı voleyle sonuçlanmıştı. 45 1'de Anelka'yı harika kaçırdı. Fransız'ın, Saraçoğlu'ndaki ilk gol denemesi Oğuz'un güzel kurtarışıyla bitti. 

Gülümsedi 
Fenerbahçe ikinci yarıya yine kağıt üzerinde 4-1-3-2'yle, ama aslında 2-1-5-2'yle başladı. Ve futbol cenneti geri döndü. Alex, Anelka'yı milli yapma misyonuyla oyuna dönmüştü. 50 ve 51'de onun için mutlak şanslar yarattı. Anelka ilk pozisyonda vuramadı, ikincisinde kafası direkte kaldı. 57'de yine Alex'in kurduğu akında Tuncay'ın volesinin direkten dönmesinin ardından, Anelka, Tuncay'dan aldığı pası yarı kolla kontrol edip, Nobre'ye 2-0'ı yaptırdı. Ardından Daum, Nobre'yi alkışlar arasında oyundan alıp Nico'yu tek forvet yaptı. Fenerbahçe yine keyifle ve giderek artan sayıda adamla bastırıyordu. 66'da Anelka'yı milli yapan kaptan oldu 3-0. Ve belki de ecstasy gol sevinçleriyle ünlü Fransız ilk defa bir golüne bu kadar gülümsedi. 
Sonrası laçkalaşan İstanbulspor ve rahatlayan Fenerbahçe. Orta sahasız, driplingsiz, ama çok keyifli bir futbol. Alex'in her defasında başka bir sanatçılıkla verdiği paslar. İstanbul ise sadece 76'da ceza sahasını görebildi. Luciano'nun Mehmet'i düşürüşünde hakem penaltıyı yakaladı, ama Luciano'yu oyundan atamadı. Rüştü çıkarılması güç Yordanov vuruşunu harika reaksiyonla kurtardı. 4 dakika sonra kapanışı Luciano yaptı. 80'de, Serhat'ın mükemmel pasında bir santrfor soğukkanlılığıyla skoru 4-0'a getirdi. 

Anelka'ya gözaltı 

Kadıköy'ü salladı 
ŞÜKRÜ Saracoğlu Stadı'nda dün ilk kez Fenerbahçe taraftarıyla buluşan Nicolas Anelka, Kadıköy'ü adeta yerinden oynattı. Fransız yıldız sahaya ayak bastığında tribünlerin "Bilal" tezahüratını önce anlamadı. Tam bu sırada Anelka'nın transferi nedeniyle takım içinde huzursuzluk yaratıyor iddialarına maruz kalan Tuncay, takım arkadaşını seyirciye gönderdi. 

Domenech izlettirdi 
ANELKA'YI, İstanbulspor önünde Fransız Milli Takımı Teknik Direktörü Raymond Domenech'in yardımcısı da izledi. Domenech'in uzun süredir göreve çağrılmayan ünlü golcünün Fenerbahçe'deki performansını yakın takibe aldığı öğrenildi. Bu arada Sarı - Lacivertli futbolcular da Kadıköy'deki ilk sınavında Anelka'ya gol attırmak için büyük çaba harcadılar ve 66. dakikada bunu başardılar. 

'Alex bir sihirbaz' 
KARŞILAŞMA sonrası gazetecilerin sorularını yanıtlayan Fransız oyuncu, "İstanbul'daki ilk maçımda ortama ve seyircilere bayıldım. Anlattıkları kadar varmış. Bu seyirciyle çok daha büyük işler yapacağımıza inanıyorum. Alex'i de bana anlatmışlardı. Ancak gördüm ki, o bir sihirbaz. Pas atıyor, çalım atıyor, gol atıyor. Gol attığım ve attırdığım için ayrıca sevinçliyim" dedi. 

Maçın hakemi 
Önemli hata 
VEDAT Yüksel, Luciano'nun hareketine penaltı kararı verirken, doğru düdük çaldı. Ancak sarı kartı olan Brezilyalı'ya ikincisini göstermesi gerekiyordu. Ayrıca ilk yarıda ceza alanında Luciano'nun kolundan, Anelka'nın da şortundan çekilmesi penaltı tartışması yarattı. Yüksel kartlarını yerinde kullanmasıyla açığını kapatmaya çalıştı. 

Maçtan notlar 
Kadıköy'e tam not 
MECLİS Araştırma Komisyonu üyesi milletvekilleri, incelemelerini dün de Şükrü Saracoğlu Stadı'nda sürdürdü. Sabah güvenlik toplantısına katılan milletvekilleri, maçın başlama saatinden önce de stada gelerek, stat dışı ve içindeki güvenlik tedbirlerini inceledi, Kadıköy'e tam not verdi. 

Serhat takipte 
SARI - Lacivertli ekibin genç yıldızı Serhat Akın dün gece Almanya Birinci Ligi ekiplerinden Wolfsburg tarafından takip edildi. Alman kulübü yetkilileri, transfer listelerine aldıkları Serhat için bol bol not tuttular. 

Lastikler indirilmiş 
İSTANBULSPOR Genel Müdürü Ergün Yücel maçtan sonra Teknik Direktör Erol Tok ve futbolcu Saffet Akbaş'ın locaların otaparkındaki arabalarının lastiklerinin indirilmesine tepki gösterdi. Yücel, "Arabaları buraya koymak için izin alınmıştı. Bu yapılan çok ayıp" dedi. 

PAF'lar yenişemedi 
İKİ takım arasında oynanan PAF maçı 1-1 sona erdi. Dereağzı Tesisleri'ndeki karşılaşmada vasat bir oyun ortaya koyan Sarı - Lacivertli takımın tek golü Emrah'tan geldi. 

İlk tercih UEFA Kupası 
www.1907.org adlı internet sitesinde düzenlenen ankette, "Sizce Fenerbahçe'nin bu sezon elde etmesi gereken en önemli kupa hangisidir " soruna UEFA yanıtı geldi. Sarı - Lacivertli taraftarlardan 456'sı UEFA Kupası, 160'ı Lig Kupası, 49'u Türkiye Kupası yönünde oy kullandı. 

Hooijdonk hayranları 
HOLLANDALI oyuncunun ülkesindeki fanatik taraftarları İstanbulspor maçı için İstanbul'a geldiler. Fenerbahçe forma ve atkılarıyla tribündeki yerlerini alan 50 kişilik grup, sakatlığı nedeniyle forma giyemeyen Pierre van Hooijdonk'u izleyememenin üzüntüsünü yaşadılar. 

Centilmen İstanbulspor 
İSTANBULSPOR sahaya, "UEFA Kupası'nda başarılar dileriz" yazılı bir pankartla sahaya çıktı. Fenerbahçe taraftarları Sarı - Siyahlı takımın bu jestini uzun süre alkışladılar. 


</TEXT>
</DOC>
