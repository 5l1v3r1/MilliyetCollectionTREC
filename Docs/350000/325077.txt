<DOC>
<DOCNO> 325077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo04.html </URL>
<DATE> 2005/03/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Fenerbahçeli futbolcular kırmızı karta ''abone'' oldu... 
</HEADLINE>
<TEXT>

     Birinci Süper Futbol Ligi'nde 25. haftayı Denizlispor deplasmanında 2-0'lık yenilgiyle puansız geride bırakan Fenerbahçeli futbolcular, son 3 hafta adeta kırmızı karta abone oldu. 
     Ligde Malatyaspor, Gençlerbirliği ve Denizlispor maçlarını kırmızı kartsız tamamlayamayan sarı-lacivertliler, son 3 maçı da 10 kişiyle bitirmek zorunda kaldı. 
     3 haftalık serinin ilk 2 maçında sahadan galibiyetle ayrılan sarı-lacivertliler, Denizlispor deplasmanında puana ulaşamadı. 
     Fenerbahçeli futbolcuların sezon başından bugüne ligde aldıkları kırmızı kart sayısı da 6'ya ulaştı. 
     
     TUNCAY CEZASINI TAMAMLADI, ANCAK SARI KART SINIRINDA 

     Ligin 23. haftasında Malatyaspor ile deplasmanda yapılan karşılaşmada kırmızı kart gören Tuncay Şanlı, 2 maç ceza alarak, Gençlerbirliği ve Denizlispor mücadelelerinde takımını yalnız bıraktı. 
     26. haftadaki Gaziantepspor mücadelesinde takımdaki yerini alabilecek futbolcuyu bu kez de sarı kart cezası sınırında olması tedirgin ediyor. 3 sarı kartı bulunan Tuncay, bir sarı kart daha görürse, cezalı duruma düşecek. 
     
     SERKAN'IN DURUMU DA AYNI 

     Gençlerbirliği maçında kırmızı kart görüp, Denizlispor maçında oynayamayan Serkan Balcı da direkt kırmızı kart nedeniyle en az 2 maç ceza alacak. 
     Ayrıca, Serkan'ın da Tuncay gibi 3 sarı kartı bulunuyor. 

     
</TEXT>
</DOC>
