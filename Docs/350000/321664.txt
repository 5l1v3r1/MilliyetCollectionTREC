<DOC>
<DOCNO> 321664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/ekonomi/eko09.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Toroğlu konuştu tavukta fiyat düştü 
</HEADLINE>
<TEXT>


ANKARA ANKA 

Erman Toroğlu'nun "Tavukta hormon kullanılıyor" yönündeki açıklamalarının tavukçuluk sektöründe haftada 12 milyon 800 bin YTL'lik 12 trilyon 800 milyar lira zarara yol açtığı bildirildi. Hormon tartışmasına bir de antibiyotik kalıntısının eklenmesiyle tavuk tüketiminde yüzde 30'a varan bir düşüş yaşandığı, tüketimdeki düşüşe bağlı olarak tavuk fiyatlarının da kiloda 2.5 - 3 YTL'den 1.3 YTL'ye kadar gerilediği kaydedildi. 

35 bin ton stok oluştu 
TOBB'un hafta sonu gerçekleştirdiği ve Başbakan Yardımcısı Abdüllatif Şener'in de katıldığı tavukçuluk sektör toplantısında Erman Toroğlu'nun "Tavukta hormon kullanılıyor" yönündeki açıklamalarının sektöre verdiği zarar dile getirildi. 
Sektöre göre, "kriz" öncesi kilosu 2.5 - 3 YTL arasında satılan piliç eti, 1.3 YTL'ye kadar düştü. Piliç eti üretim maliyeti kilo başına 2.2 YTL düzeyinde. Haftalık piliç üretimi ise 16 bin ton. Buna göre, sektör zararı 12 milyon 800 bin YTL olarak hesaplanıyor. Son 4 ayda tavuk tüketiminin düştüğü, 35 bin ton da stok oluştuğu belirtiliyor. 


</TEXT>
</DOC>
