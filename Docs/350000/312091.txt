<DOC>
<DOCNO> 312091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo32.html </URL>
<DATE> 2005/02/03/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Renault F1 pilotu Alonso Türkiye'de yarışmak gerçekten güzel olacak 
</HEADLINE>
<TEXT>

     Renault F1 pilotu Fernando Alonso, Türkiye Grand Prix'i için, ''Türkiye'de yarışmak gerçekten çok heyecanlı olacak'' dedi. 
     Alonso, Renault'un bu sezon için hazırlanan aracı R25'in tanıtımı sonrasında, Türk gazetecilerin sorularını yanıtladı. Sezonun 14'üncü yarışında İstanbul'da olmaktan mutluluk duyacağını belirten Alonso, ''Her ülke, her yeni yarış heyecan verici olur. Türkiye'de yarışmak da gerçekten heyecanlı ve ilginç olacak'' dedi. 
     Türkiye'deki sporseverlere iyi bir gösteri ve istedikleri gibi bir yarış izletebilmeyi umduklarını ifade eden Alanso, pistle ilgili soruya ise, ''Türkiye'deki pisti görmedim, o yüzden detaylarını bilmiyorum'' diye cevap verdi. 
     Renault F1 takımına yeni katılan Giancarlo Fisicaella ise Türkiye'de hiç bulunmadığını ve Türkiye ile ilgili bildiklerinin sadece futbol takımları ile sınırlı olduğunu söyledi. 
     Ancak Türkiye'de yarışmanın heyecan verici olduğunu dile getiren Fisicaella, ''Bir yılda toplam 19 yarış yapmak biraz zor. Test yapmaktansa yarışmayı tercih ederim'' dedi. 
     Renault F1 Takımı Genel Müdürü ve Yönetim Kurulu Başkanı Patrick Faure, bu yıl iki veya üç yarışta kesinlikle kazanmaları gerektiğini söyledi. 
     En kötü ihtimalle sezonu ilk üç içinde bitirmeyi umduklarını belirten Faure, Ağustos ayında yapılacak Türkiye Grand Prix'inden önce otomobillerinin ilkbaharda Türkiye'ye geleceğini anlatan Faure, ''Türkiye'de kazanmak bizim için çok önemli. Pazarda lider olduğumuz Türkiye'de Formula kazanmak bize özellikle mutluluk verir'' diye konuştu. 
     
</TEXT>
</DOC>
