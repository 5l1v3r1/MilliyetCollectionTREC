<DOC>
<DOCNO> 335098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun32.html </URL>
<DATE> 2005/04/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
ABD askeri, Iraklı milletvekilini tartakladı... 
</HEADLINE>
<TEXT>

     Irak'taki Amerikan askeri sözcüsü, dün bir milletvekilinin Amerikan askerince tartaklandığı açıklamasına ilişkin olarak ''üzgün olduklarını, ancak olayın milletvekilinin anlattığından farklı geliştiğini'' belirtti. 
     Amerikan 2. Piyade Birliği Komutanı Tuğgeneral Karl Horst, yayımladığı açıklamada, ''Meydana gelen bu olay nedeniyle üzgünüz ve tam bir soruşturma yapıyoruz'' dedi. Açıklamada, ilk bilgilere göre, olayın milletvekili Fettah El Şeyh'in anlattığından farklı olduğu öne sürüldü. 
     Milletvekilinin kontrol noktasının karşısında durarak arabasından indiği, Amerikan askerlerinin tercümanı ile aralarında ''sözlü ve fiziksel bir kavga'' meydana geldiği ifade edilen açıklamada, Amerikan askerinin de bu kişileri ayırmak için müdahale ettiği kaydedildi. 
     El Şeyh, dün mecliste, oturuma gelirken bir Amerikan askerinin kendisini tartakladığını, boğazına sarıldığını ve kendisini ittiğini anlatmış, olay Iraklı milletvekillerinin tepkisine yol açmıştı. 
     Irak meclis başkanı, yeni Başbakan İbrahim Caferi'den ABD'nin Bağdat Büyükelçiliği'nden özür dilenmesini talep edeceklerini söylemiş, bazı milletvekilleri özür dileninceye kadar oturumlara ara verilmesini istemişti. 
     Bu arada, Şii lider Mukteda El Sadr'ın temsilcisi Cahib El Emiri, milletvekilinin başına gelen olayı ''kaba ve gayri insani'' bulduklarını açıkladı. El Emiri, Amerikalıların bu davranışları nedeniyle seçimleri boykot ettiklerini hatırlattı. 
     
</TEXT>
</DOC>
