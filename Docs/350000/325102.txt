<DOC>
<DOCNO> 325102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo29.html </URL>
<DATE> 2005/03/19/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Aktuğ "İki takımda iyi oynamadı maçın hakkı beraberlikti" 
</HEADLINE>
<TEXT>

     Trabzonspor Kulübü Başkanı Atay Aktuğ, Beşiktaş ile yaptıkları zorlu maçta 3 puan kaybettikleri için üzgün olduklarını söyledi. 
     Aktuğ, maçtan sonra yaptığı açıklamada, Fenerbahçe'nin puan kaybettiği bir haftada kazanmaları gerektiğini vurgulayarak, ''Bunu beceremedik, üzüntülüyüz. İki takım da iyi oynamadı, maçın hakkı beraberlikti. Biz beraberliğe de üzülecektik ama şimdi yenilgiye üzülüyoruz'' dedi. 
     Maç öncesi güzel görüntüler olduğunu belirten Atay Aktuğ, ''Ancak maç içinde tansiyon arttı. Küfür etmemesi gereken taraftarlar küfür etti'' diye konuştu. 
     
     OKTAY ''İYİ MÜCADELE ETTİK'' 
     Beşiktaş Kulübü Asbaşkanı Kıvanç Oktay, Trabzonspor gibi güçlü bir takımdan 3 puan aldıkları için mutlu olduklarını söyledi. 
     Oktay, karşılaşmada son dakikada galip geldiklerine işaret ederek, ''Gerçekten çok iyi mücadele ettik, futbolcularımızı kutluyorum. İyi bir takıma sahibiz. Bu şekilde devam edeceğiz'' diye konuştu. 
     Bu akşam ''Küfür etme, ettirme'' kampanyasının ilk günü olduğunu kaydeden Kıvanç Oktay, ''88. dakikaya kadar gayet iyiydi. Önümüzdeki haftalarda küfür tamamen kalkacaktır'' dedi. 
     Yönetim Kurulu Üyesi Murat Ürünsak ise özellikle Ahmet Dursun'un performansını beğendiğini vurgulayarak, ''Ahmet Dursun'un bu performansı bizim onu kazandığımızı gösteriyor'' diye konuştu. 
     Beşiktaş Kulübü Divan Kurulu Başkanı Şeref Nasır ise taraftarlara teşekkür ederek, ''Maçta küfür yoktu. Bundan dolayı kendilerine teşekkür ediyorum'' derken, basın mensuplarının ''Son dakikalarda taraftarlar küfür etti'' demesi üzerine, ''Taraftarlar bugün çok iyiydi'' dedi. 
     Son dakikada Beşiktaş'ın golünü atan kaptan Tayfur, galip geldikleri için mutlu olduklarını belirterek, ''Trabzonspor çok güçlü bir takım ama iyi mücadele ettik. Son dakikada golü bulup galip geldiğimiz için sevinçliyiz'' diye konuştu. 
     Ahmet Dursun ise her hafta daha iyi olduğunu ifade ederek, ''Fizik gücü olarak biraz eksiğim var. İlerleyen haftalarda daha iyi olacağım'' dedi. 
     Veysel, ceza alanı içinde Tolga'nın kendisine yaptığı hareketin yüzde 100 penaltı olduğunu ileri sürdü. 
     
</TEXT>
</DOC>
