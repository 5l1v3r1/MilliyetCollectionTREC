<DOC>
<DOCNO> 311958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun13.html </URL>
<DATE> 2005/02/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
7 İngiliz asker daha Irak'ta cinayetten yargılanacak 
</HEADLINE>
<TEXT>

     İngiltere'de yayımlanan Daily Mail gazetesi, Irak'ta görev yapan 7 İngiliz askerinin daha bölgedeki görevleri sırasında cinayet işlemek suçundan yargılanacağını duyurdu. 
     Güney Irak'taki bir kontrol noktasında 7 sivilin ölümüne neden oldukları suçlamasıyla yargılanacak İngiliz askerlerinin davasının yakında kamuoyuna açıklanacağını belirten gazete, bunun için hukukçulara talimat verildiğini bildirdi. 
     Haberde, Savunma Bakanlığı sözcüsünün gelişmeleri doğruladığı, ancak ayrıntı vermekten kaçındığı kaydedildi. Sözcü, davanın 9000 İngiliz askerinin görev yaptığı güney Irak'taki Basra kenti yakınlarında yaşanan bir olayla ilgili olduğunu söylemekle yetindi. 
     Gazetedeki haberde, ''Kraliyet Başsavcısı'nın gelecek günlerde bu konuda Avam Kamarası'na gerekli açıklamayı yapacağı'' belirtildi. 
     İngiltere'de, Irak savaşındaki olaylarla ilgili 130 ayrı soruşturma başlatıldı. Çatışmalardan trafik kazalarına kadar çeşitli konuları içeren bu soruşturmalar sonucunda yargıç karşısına çıkan ilk İngiliz askeri Kevin Williams olmuştu. 
     
</TEXT>
</DOC>
