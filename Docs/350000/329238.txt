<DOC>
<DOCNO> 329238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun34.html </URL>
<DATE> 2005/04/01/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Vatikan Papa'nın bilinci yerinde... 
</HEADLINE>
<TEXT>

     Vatikan, sağlık durumu ciddiyetini koruyan Roma Katolik Kilisesi'nin ruhani lideri Papa İkinci Jean Paul'ün bilincinin yerinde olduğunu açıkladı. 
     Vatikan Sözcüsü Joaquin Navarro-Valls, TSİ 13.30'da yaptığı resmi açıklamada, ''Papa'nın sağlık durumu ciddiyetini korusa da bilinci yerinde'' dedi. Navarro-Valls, Papa'nın hastalığına rağmen ziyaretçilerle görüşebildiğini ve vaktini dualarla geçirdiğini söyledi. 
     Sözcü, Vatikan Basın Merkezi'nde yaptığı, İtalyan televizyonlarının canlı olarak yayımladığı açıklamada, sabahki açıklamasını tekrarladıktan sonra, ''Papa'nın bilinci halen yerinde. Daha önce de belirttiğim gibi sabah ayine katıldı. Bugünün Cuma olduğunu da hatırladı'' dedi. 
     Vatikan Sözcüsü, Papa'nın her cuma mutat olduğu üzere, Via Crucis duasını okumak için refakatçilerden yardım istediğini belirtti. Papa'nın duanın 14 bölümünü de dikkatle dinlediğini ifade eden Navarro-Valls, ''Papa'nın bölüm aralarında eliyle haç çıkarabildiğini de gördük'' diye konuştu. 
     Navarro-Valls, Papa'nın sağlık durumuna ilişkin son bilgileri şöyle özetledi 
     ''Şu anda genel sağlık durumunda bir durağanlaşma söz konusu. Kaygı verici koşullar da varlığını sürdürüyor. Biyolojik parametrelerde bozukluk var. Tansiyonu istikrarsız. Ama Papa bilincini koruyor. Hafızası yerinde. Son derece sakin. Az önce, buraya gelmemden önce kendisine Kitab-ı Mukaddes okunmasını istedi. Okunan metinleri de dikkatlice dinliyor.'' Navarro-Valls, Vatikan Basın Merkezi'nin bu gece sabaha kadar açık tutulacağını da ifade etti. 
     Sözcü, bir soru üzerine, Papa'nın hastaneye gitmeyi reddettiği yönündeki haberler konusunda şöyle konuştu 
     ''Dün durumunun ağırlaştığı kendisine izah edildiğinde, hastaneye gitmesinin şart olup olmadığını sordu. Hekimlerin, bunun elzem olmadığını belirtmesi üzerine de kendi ikametgahında kalmayı yeğledi. Zaten orada da tüm tıbbi imkanlar var. Kendisi hekimlerin gözetimi altında tutulmaya devam ediyor.'' 
     
</TEXT>
</DOC>
