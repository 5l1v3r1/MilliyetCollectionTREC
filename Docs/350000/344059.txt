<DOC>
<DOCNO> 344059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur32.html </URL>
<DATE> 2005/05/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
2 yaşındaki çocuk üstgeçitten TEM'e düştü .. 
</HEADLINE>
<TEXT>

     Kocaeli’nin Gebze İlçesi’nde korkulukları çalınan üstgeçitten TEM Otoyolu’na düşen 2 yaşındaki çocuk, ağır yaralandı. 
     AA muhabirinin aldığı bilgiye göre, Arapçeşme Mahallesi, TEM Otoyolu, Cezaevi üstgeçidinde babası ve ablası ile birlikte üstgeçitte yürüyen 2 yaşındaki Yakup Altınyay, baba ve ablasının dalgınlığı üzerine geçidin demir korkulukları çalınan bölümünden yola düştü. 
     Yaklaşık 5 metre yükseklikten TEM Otoyolu’na düşerek ağır yaralanan ve olay sırasında otoyoldan araç geçmemesinden dolayı ezilme tehlikesinden kurtulan minik Yakup, babası Ali Altınyay tarafından İstanbul Kartal Dr. Lütfi Kırdar Eğitim ve Araştırma Hastanesi’ne kaldırıldı. 
     Olay yerinde inceleme yapan yetkililer, üstgeçit korkuluklarının demir 3 çubuğunun kırılarak çalındığını tespit ettiklerini belirterek, Yakup Altınyay’ın düşmesi sırasında otoyolda araç geçmemesinin büyük bir şans olduğunu söylediler. 
     Karayolları ekipleri de korkulukların demirlerinin sürekli satılmak amacıyla kırıldığını belirterek, bu durum karşısında çaresiz kaldıklarını söyledi. 
     
</TEXT>
</DOC>
