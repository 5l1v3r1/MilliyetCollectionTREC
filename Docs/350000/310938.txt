<DOC>
<DOCNO> 310938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun26.html </URL>
<DATE> 2005/01/31/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Rusya, Irak'a yardım etmeye hazırlanıyor 
</HEADLINE>
<TEXT>

     Rusya, Irak'ın sorunlarını gidermesine yardımcı olmaya hazırlandığını bildirdi. 
     Dışişleri Bakanlığı sözcüsü Aleksandır Yakovenko, Irak seçimlerini değerlendirdiği açıklamasında, Irak'ın savaş ve terörün yol açtığı sorunların üstesinden gelmesi ve ulusal ekonomisini yeniden inşa edebilmesi için yardım etmeye hazırlandıklarını söyledi. 
     Yakovenko, ''Şu anda en önemli olan şey, genel seçimin ülkedeki durumun istikrarlı hale gelmesine etki etmesini güvence altına almaktır'' ifadesine yer verdi. 
     Irak'ta ilk defa seçim yoluyla bir geçiş hükümetinin oluşacağını belirten Yakovenko, ''Yeni hükümette tüm siyasi, etnik ve etkili grupların yer alması gerektiğine inanıyoruz. Bu sağlandığı takdirde, hükümet, Iraklıların büyük çoğunluğu tarafından desteklenir'' dedi. 
     
</TEXT>
</DOC>
