<DOC>
<DOCNO> 341177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun43.html </URL>
<DATE> 2005/05/10/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
AB Komisyonu üyesi Rehn, Kıbrıs'a gidiyor... 
</HEADLINE>
<TEXT>

     AB Komisyonu’nun genişlemeden sorumlu üyesi Olli Rehn, iki gün sürecek ziyaret için Perşembe günü Kıbrıs Rum kesimine ve KKTC’ye gidiyor. 
     Rehn’in sözcüsü Christina Nagy, günlük olağan basın toplantısında, Rehn’in adaya ilk ziyaretinin söz konusu olduğunu, taraflarla diyalogu geliştirmeyi hedeflediğini söyledi. 
     Sözcü, Rehn’in adanın iki kesiminde siyasi yetkililerle ve sivil toplum örgütlerinin temsilcileriyle görüşmelerde bulunacağını bildirdi. 
     AB Komisyonu’nun, Kıbrıs sorununun çözümü için BM çerçevesinde yapılacak girişimleri desteklemeye hazır olduğunu bildiren sözcü, müzakerelerin tekrar başlamasına ve çözüm bulma sürecine katkıda bulunmak istediklerini tekrarladı. 
     Sözcü, Kıbrıslı Türklere yönelik yardımlara ve ticari kolaylık getirecek uygulamalara ilişkin önerilerin geçen sene karar organı olan AB Konseyi’ne iletildiğini, bu önerilerin onaylanmasını hala umut ettiklerini bildirdi. Sözcü, Komisyon’un bu alanda Konsey’den bir karar çıkması için faal rol üstlenmeye hazır olduğunu da kaydetti. 
     KKTC’deki son seçimlerde AB yandaşlarının zaferinin memnuniyet verdiğini belirten sözcü, adadaki gelişmeleri izlediklerini ifade etti. 
     AB Komisyonu’nun Kıbrıslı Türklere yönelik 259 milyon avro yardım planının uygulamaya sokulması, AB Konseyi bünyesinde Rumlar tarafından engelleniyor. 
     
</TEXT>
</DOC>
