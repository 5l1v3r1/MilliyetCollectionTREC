<DOC>
<DOCNO> 338108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko40.html </URL>
<DATE> 2005/04/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Şener Türkiye'nin dünyadaki en önemli avantajı genç nüfusudur... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'nin dünyadaki en önemli avantajının genç nüfusu olduğunu söyledi. 
     Şener, Karadeniz Teknik Üniversitesi KTÜ İktisadi ve İdari Bilimler Fakültesi İİBF Maliye Bölümü'nce KTÜ Atatürk Kültür Merkezi'nde düzenlenen ''Gençlik ve Değişim'' konulu konferansta yaptığı konuşmada, gençlik kavramının değişken olduğunu ve zamana göre değiştiğini belirtti. 
     Gençliği yıllarla, sayılarla, yaşla değerlendirmenin doğru olmadığını ifade eden Bakan Şener, ''Gençlik, değişimi anlamak, yakalamak ve yönetmek demektir. İnsanoğlu evrendeki tüm büyüklüklerden daha fazla değer ifade eden bir büyüklüğü bünyesinde taşımaktadır. Onun için kimse kendine haksızlık etmemelidir'' dedi. 
     Bakan Şener, sorumlu, devletini, milletini seven bireyler olarak yapılması gerekenin, Türkiye'yi dünyada söz sahibi bir ülke haline getirmek olduğunu vurgulayarak, şöyle devam etti 
     ''Bazıları bir ülkede değişimi sağlayanın doğal kaynaklar olduğunu, bazıları ise teknolojinin olduğunu savunmaktadır. Ancak ortada bir gerçek vardır. Ne doğal kaynaklar ne de teknoloji tek başına değişkendir. İnsan tarafından tetiklenmediği sürece harekete geçmezler. Bir ülkeyi ayağa kaldıracak, refah düzeyini artıracak olan, o ülkenin insanlarını dünyanın dört bir yanında itibarlı insanlar haline dönüştürecek şey, o ülke insanlarının ortaya koyacağı kendi performanslarıdır. Elbette ki kurumlar arası düzenlemeleri yapma görevi siyasal iktidarlardadır ve bu düzenlemeleri yapmak zorundadırlar.'' 
     
     GENÇ NÜFUS, EN ÖNEMLİ AVANTAJ 
     Bakan Şener, bir ülkeyi ayağa kaldıracak olanın o ülkenin insanları olduğunu kaydederek, şunları söyledi 
     ''Türkiye'de 72 milyon insan ayağa kalkıp enerjisini ve potansiyelini ülkesi için harcadığı takdirde onun önünde durabilecek hiçbir gücün olduğuna inanmıyorum. Bu ülkenin gerçek zenginliği ve potansiyeli doğrudan doğruya kendi insanıdır. Özellikle de genç nüfusudur. Çünkü değişimi anlamak ve yönetmek gençliğin temel felsefesidir. Türkiye'nin dünyadaki en önemli avantajı genç nüfusudur. O halde bu ülke kendi dinamik nüfusu ve potansiyeli ile ayağa kalkabilir ve dünyanın en güçlü ülkelerinden biri olabilir. 72 milyon insanımızı genç nüfusumuzla birlikte ayağa kaldırmak her birimizin bireysel olduğu kadar toplumsal sorumluluğudur.'' Özgür kimlik ve kişiliğe sahip olmanın son derece önemli olduğunu, özgür insanı herkesin farklı tanımlayabileceğini ifade eden Şener, şöyle konuştu 
     ''5-6 yıl önce Norveç'ten bir kilise heyeti gelip beni Meclis'te ziyaret etmişti. Bana Müslümanlık nedir diye sordular. Ben de Müslümanlık özgür olmaktır dedim. Şu anda bu kanaatteyim. Müslüman demek özgür kişilik gelişimine sahip birey demektir. Bunu şunun için söylüyorum. Tek bir ilaha tapmak demek etraftaki yüzlerce ilahı reddetmek demektir. Yani kişiliğinizi, kimliğinizi silmeye, yok etmeye, tasviye etmeye kalkan ve yönelenleri reddetmek, o sahte ilahların hepsinin reddedilmesiyle başlar. Yani tek bir ilaha uzanmakla başlar. Bir ülkenin geleceği açısından özgür kişiliğe sahip bireylere mensup olmak bir avantajdır.'' Bakan Şener, Türkiye'nin artık dayanışmaya, birliğe, beraberliğe ve insan sevgisine ihtiyacı olduğunu kaydederek, şöyle devam etti 
     ''Bu ülkede yaşayan herkesin birbirini sevdiği, saydığı, kendi gücüne yaklaştığı bir Türkiye'yi kurmak zorundayız. İnsanlar birbiriyle dayanışma içinde olur ve güçlerini birleştirirlerse her bireyin ortaya koyacağı enerji genel sinerjiye dönüşerek bu ülke ayağa kalkar. Onun için sevgi, saygı genel bir kültür olarak ülkemizde yaygınlaşmalı ve yerleşmelidir. Bunu gençler başaracak, Türkiye'de hakim kültür haline dönüştürecektir.'' 
     
     TÜRKİYE'NİN AB'YE ÜYELİĞİ 
     Bakan Şener, bir öğrencinin, Türkiye'nin AB'ye girme şansının ne olduğunu sorması üzerine de şöyle konuştu 
     ''Türkiye yarım asırdır AB'ye üye olmak için enerji harcamıştır. Bunu yarıda kesmek, harcadığımız enerji ve maliyeti heba etmek demektir. Şu ana kadar müzakereye başladıktan sonra AB'ye kabul edilmeyen ülke yok. Dünya ülkeleri arasında Türkiye bir Ortadoğu ülkesi olarak değil Avrupa ülkesi olarak görülüyor. 10 yıllık süre içerisinde AB bizden üyelik için yapamayacağımız bir şey isterse ona o zaman bakacağız. 10 yıl sonra AB olacak mı, olmayacak mı onu da bilemiyoruz. Şu anda yolumuza devam etmek zorundayız.'' Konferansın sonunda, KTÜ İİBF Maliye Bölümü Başkanı Prof. Dr. Ahmet Ulusoy, Bakan Şener'e plaket verdi. 
     Bakan Şener, Bahçecik Mahallesi'ndeki Mehmet Akif Ersoy Camii'nde kıldığı cuma namazından sonra, mahalledeki AK Parti teşkilat bürosunda partililerle sohbet etti. 
     
</TEXT>
</DOC>
