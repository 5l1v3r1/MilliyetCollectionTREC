<DOC>
<DOCNO> 349332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko09.html </URL>
<DATE> 2005/06/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Borsa bu hafta IMF Heyeti'nin temaslarını takip edecek... 
</HEADLINE>
<TEXT>

     Borsa yatırımcıları, IMF heyetinin Ankara'daki temasları ile Türkiye-AB ilişkileriyle ilgili gelişmeleri yakından takip edecek. 
     Gedik Yatırım'ın haftalık değerlendirmesinde, geçtiğimiz hafta Fransa ve Hollanda referandumlarının kısa vadeli etkilerinin geçmesi sonrasında Amerikan Merkez Bankası'ndan FED gelen ileriki dönemlerde faiz artırımlarına ara verilebileceği yönündeki sinyallerine, Hazine'nin başarılı dış borçlanmasının yarattığı olumlu havanın da eklenmesiyle İMKB'deki haftalık artışın yüzde 6.5 olduğu belirtildi. 
     Değerlendirmede, önümüzdeki günlerde, makro göstergelerde sağlanan iyileşmeye ek olarak Mart ayından bu yana piyasalarda tedirginlik yaratmakta olan FED'in faiz politikasına ilişkin endişelerin hemen hemen ortadan kalkması ve kısa vadede diğer bir tedirginlik unsuru olan Fransa ve Hollanda'daki referandum sonuçlarının etkisinin atlatılmış olmasının piyasaların rahatlamasını sağlayacağı görüşü dile getirildi. 
     Bu hafta açıklanacak olan makro verilerin, Merkez Bankası Mayıs ayı ikinci dönem beklenti anketi sonuçları ve DİE'nin Nisan ayı sanayi üretim endeksi rakamları olacağı kaydedilen değerlendirmede, beklenti anketlerinde yıl sonu enflasyon rakamlarına ilişkin tahminlerde gittikçe iyileşme görülürken, sanayi üretiminde iç piyasadaki yavaşlamaya rağmen görülen artışın ihracata dayalı büyüme trendinin sürdüğüne işaret edildi. 
     Değerlendirmede, ''Haziran ayı gündeminin önemli maddelerinden biri olan ay ortasındaki AB Zirvesi, Türkiye'nin Ankara Anlaşması'nın 10 yeni üyeyi de kapsayacak şekilde söz konusu ek protokolü imzalayacağına yönelik niyet bildirimi, piyasalarca yakından izlenecektir'' denildi. 
     Değerlendirmede, birinci gözden geçirme temaslarına başlayan IMF'nin bu çalışmalarının da pürüzsüz sayılabilecek bir şekilde tamamlanacağı beklentisine yer verildi. 
     
</TEXT>
</DOC>
