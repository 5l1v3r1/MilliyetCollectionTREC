<DOC>
<DOCNO> 329282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko14.html </URL>
<DATE> 2005/04/01/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
FT Alfa'nın teklifi Telasonera'ya darbe 
</HEADLINE>
<TEXT>

     LONDRA PARİS ANKA 

Rusya'nın önde gelen finansal ve sanayi grubu Alfa grubunun, Çukurova'nın Turkcell'deki yüzde 27 hissesi için teklifte bulunarak TeliaSonera'ya rakip olması büyük yankı buldu. Financial Times gazetesi, Alfa'nın girişiminin, Alfa ile TeliaSonera arasındaki rekabeti yeni bir aşamaya getirdiği yorumunu yaptı. 
     İngiliz Financial Times gazetesi, Kuzey Avrupa'nın en büyük telekom şirketi olan TeliaSonera'nın Çukurova hissesi için 3.1 milyar dolar tutarındaki bir teklif yaptığını anımsattı. Ancak 31 Mart'ta Alfa'nın aynı hisse için daha büyük bir teklif yaptığını açıkladığına dikkat çeken gazete, Alfa grubunun üst düzey bir yetkilisinin "Gerçek bir teklif olduğunu doğrulatabilirim. Masada para var ve bu para, TeliaSonera'nın teklifinden yüksektir" sözlerini aktardı. 
     
     AGRESİF BİR YATIRIMCI 
     Alfa grubunun telekom sektöründeki en "agresif" yatırımcılardan biri olduğunu belirten gazete, "Alfa'nın karşı teklif, TeliaSonera için darbedir" yorumunu yaptı. 
     Ancak TeliaSonera sözcüsünün, Çukurova ile bir anlaşmalarının olduğunu belirterek satışın gerçekleşeceğini beklediklerini söylediğini kaydeden gazete, Alfa grubunun ve TeliaSonera'nın, Rusya'nın üçüncü büyük mobil operatörü Megafon'un hisselerinin yüzde 25'inin satışı konusunda birbirine girdiklerini anımsattı. 
     Megafon'da yüzde 44'lük bir payı olan TeliaSonera'nın, Megafon hisse satışında Alfa'nın rakibi IPOC'nin yanında yer aldığını anımsatan Financial Times, "Rus telekom analistleri, Alfa'nın teklifi, TeliaSonera'yı baltalayarak Megafon'daki pozisyonunu zayıflatmayı amaçladığını söylediler" diye yazdı. 
     Buna karşın, Financial Times'e konuşan üst düzey bir Alfa yetkilisi, Turkcell için teklif yapmalarının Megafon sorunu ile bir ilişkisinin bulunmadığını belirterek "Biz, hızlı büyüyen Türk mobil telefon piyasası ile ingileniyoruz, o kadar basit, ve o Turkcell 
     sektörün en ingilç varlıklarından biridir" dedi. 
     
</TEXT>
</DOC>
