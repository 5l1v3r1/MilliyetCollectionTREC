<DOC>
<DOCNO> 344625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo38.html </URL>
<DATE> 2005/05/21/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Eski teknik direktör Yılmaz Yücetürk toprağa verildi... 
</HEADLINE>
<TEXT>

     Fenerbahçe’yi de bir dönem çalıştıran ve dün İstanbul’da hayatını kaybeden eski teknik direktör Yılmaz Yücetürk, memleketi Balıkesir’in Gönen İlçesi’nde toprağa verildi. 
     İstanbul’da tedavi gördüğü Acıbadem Kozyatağı Hastanesi’nde hayatını kaybeden Yücetürk’ün cenazesi, Gönen Çarşı Camii’nde ikindi namazına müteakip kılınan cenaze namazının ardından, ilçe mezarlığındaki aile kabristanında toprağa verildi. 
     Cenaze törenine, Yücetürk’ün ailesinin yanı sıra Gönen Belediye Başkanı Hüseyin Yakar, Kaymakam Saim Eskioğlu ve aralarında antrenör Tamer Güney, Yılmaz Vural, Beşiktaş Yönetim Kurulu Üyesi Kemal Gençer, Metin Türel, Feti Heper, Yaşar Kımızcı katıldı. 
     
     YÜCETÜRK’ÜN ÖZGEÇMİŞİ 
     Fenerbahçe genç takımında futbola başlayan, daha sonra Ankaragücü ve PTT takımlarında futbol oynayan Yılmaz Yücetürk, futbolu bıraktıktan sonra Almanya’ya giderek Köln Spor Akademisi’ni bitirdi. 
     Daha sonra Türkiye’ye dönen Yücetürk, Futbol Federasyonu Araştırma Planlama Eğitim Dairesi’nin başkanlığını yaptı. Yücetürk, Fenerbahçe Kulübü’nde altyapı sorumluluğunun ardından 1987 yılında A takımının teknik direktörlüğünü üstlendi. Yücetürk, daha sonra çeşitli takımlarda görev aldı. 
     
</TEXT>
</DOC>
