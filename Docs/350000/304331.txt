<DOC>
<DOCNO> 304331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko15.html </URL>
<DATE> 2005/01/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TÜKDER KDV indiriminden, vatandaştan çok satıcı karlı çıktı 
</HEADLINE>
<TEXT>

     Tüketicileri Koruma Derneği TÜKDER Genel Başkan Yardımcısı Fikri Karagöz, KDV indiriminden vatandaştan çok satıcıların karlı çıktığını öne sürdü. 
     Karagöz, 1 Ocak 2005 tarihinden itibaren bazı gıda ürünleri, sağlık ve eğitimde KDV oranlarının yüzde 18'den yüzde 8'e indirildiğini anımsatarak, ancak indirimin fiyatlara, dolayısıyla vatandaşa yansımadığını ifade etti. 
     Bazı firmaların KDV indirimini fiyatlarına yansıtırken, bazılarının 1 Ocak itibariyle yapacakları zammı gerekçe göstererek bu indirimi gerçekleştirmediklerini savunan Karagöz, ''KDV indiriminden vatandaştan çok satıcılar karlı çıktı. Örneğin, bazı marketlerde hazırlanan programlar aracılığıyla gıda ürünlerinin fiyatı otomatik olarak yaklaşık yüzde 10 ucuzlarken, simitte fiyatın halen aynı kalması dikkatimizi çekiyor'' dedi. 
     KDV'nin yüzde 18'den 8'e indirilmesiyle fiyatlarda ucuzlama olup olmayacağı konusunun vatandaşların kafasını kurcaladığını ve indirimden tam bilgi sahibi olmayan tüketicinin kandırılmasının daha kolay olduğunu dile getiren Karagöz, şunları kaydetti 
     ''KDV'nin yüzde 18'den 8'e düşürülmesi aslında tüketici lehine olumlu bir karar. Ancak, özel sektör bu indirimi kendi çıkarı için kullanabilir. Bunun örneklerini yaşadık. Bazı fırsatçılar, indirimden önce suni zamlar yaparak, vergi düşürülünce fiyat indirdik dediler. Bu fırsatçıların KDV'deki indirimi de kılıfına uydurmalarına izin vermeyelim. Aksi takdirde indiriminin bir yararı olmayacak.'' Karagöz, tüketicilerden tepkilerini ortaya koymalarını ve yapılan yüzde 10'luk indirimin takipçisi olmalarını istedi. 
     
</TEXT>
</DOC>
