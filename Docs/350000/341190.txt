<DOC>
<DOCNO> 341190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko01.html </URL>
<DATE> 2005/05/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Merkez Bankası faiz indirdi 
</HEADLINE>
<TEXT>

     Merkez Bankası, kısa vadeli faiz oranlarını 0.5 puan indirdi. 
     Böylece kısa vadeli faizler yüzde 14.5 seviyesine inmiş oldu. 
     Enflasyondaki ve ekonomideki gelişmeleri değerlendirmek üzere mayıs ayı toplantısını dün yapan Para Politikası Kurulu’nun ardından Merkez Bankası da bugün kısa vadeli faizlerle ilgili kararını açıkladı. 
     
     Yarım puan indirim 

     Buna göre borçlanma faiz oranı yüzde 15'den yüzde 14.50'ye düşürülürken, borç verme faiz oranı da yüzde 19'dan yüzde 18.50'ye indirildi. 
     Merkez Bankası, bir haftalık borçlanma faiz oranını da yüzde 15'den yüzde 14.50 seviyesine çekti. 
     Piyasada faiz indirimi ile ilgili net bir beklenti oluşmazken, yarım puanlık indirim bekleyenler ile indirim olmayacağını savunanların sayısı hemen hemen birbirine eşit durumdaydı. 
     
     Diğer oranlar 

     Merkez Bankası'ndan yapılan açıklamaya göre, Geç Likidite Penceresi uygulaması çerçevesinde, Bankalararası Para Piyasası’nda saat 16.00 16.30 arası gecelik vadede uygulanan borç verme faiz oranı yüzde 23'den yüzde 22.50'ye düşürülürken, yüzde 5 olan borçlanma faiz oranı değiştirilmedi. 
     Ayrıca açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları da yüzde 17'den yüzde 16.50'ye düşürüldü. 

     
</TEXT>
</DOC>
