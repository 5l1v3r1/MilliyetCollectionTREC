<DOC>
<DOCNO> 318811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun17.html </URL>
<DATE> 2005/02/26/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Rum basını İngilizler Limasol'da petrol arıyor... 
</HEADLINE>
<TEXT>

     İngilizlerin Güney Kıbrıs'ta, Ağrotur Üssü'nden Piskobu Üssü'ne kadar olan Limasol açıklarındaki denizde petrol aradığı bildirildi Güney Kıbrıs'ta yayımlanan Fileleftheros gazetesi, ''İngilizler petrol arıyor'' başığıyla verdiği haberde, İngiliz ordusuna ait ''HMS Enterprises'' isimli oşinografi ve hidrografi gemisinin 7-10 Şubat günleri Güney Kıbrıs'ta bulunduğunu yazdı. 
     Geminin önce Limasol Limanı'na, daha sonra denize açılarak Ağrotur açıklarına demirlediğini belirten gazete, ''geminin hızını düşürmesinin ve motorlarını sürekli açık tutmasının, denizin derinliklerinde araştırma yaptığının ve petrol yatağı araştırdığının göstergesi olduğunu'' kaydetti. 
     ''Echo'' sınıfına ait geminin İngiliz ordusu için Mayıs 2003'te yapıldığını hatırlatan gazete, geminin, ''petrol yataklarının araştırılması da dahil çevre koşullarının değerlendirilmesi, denizaltı savaşları ve deniz mayınlarının etkisizleştirilmesi'' özelliklerine sahip olduğunu yazdı. 
     
</TEXT>
</DOC>
