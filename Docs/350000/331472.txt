<DOC>
<DOCNO> 331472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy07.html </URL>
<DATE> 2005/04/08/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
CHP, iki yılda dördüncü kurultaya hazırlanıyor 
</HEADLINE>
<TEXT>

     CHP tarihi, iki yıla dördüncü kurultayı sığdırmaya hazırlanıyor. 
     12 Eylül öncesinde 24 olağan, 8 olağanüstü kurultay 
     gerçekleştiren parti son 25 yılda 6 olağan 5 olağanüstü kurultay yaptı. Her kurultayda delegelerin oy kaybına uğrayan Genel Başkan Deniz Baykal ve parti yönetimi, tabandaki muhalefetin "süpürülmesi" nedeniyle, sonbaharda yapılacak kurultaya "rakipsiz" girme hazırlıkları yapıyor. 4 Eylül 1919'da ilk kurultayını yapan CHP, 31'inci olağan kurultay hazırlıklarına başladı. 12 Eylül 1980 öncesinde 24'ü olağan, 8 olağanüstü kurultay gerçekleştiren CHP, 1980'den sonra "kurultaylar partisi" olarak adlandırıldı. Tarihsel süreç, bu ifadeleri doğruladı. 
     
     İKİ YILDA ÜÇ KURULTAY 
     CHP, 12 Eylül 1980'den sonra 6'sı olağan 5'i olağanüstü olmak üzere toplam 11 kurultay yaptı. 23-24 Ekim 2003'te son olağan kurultayını gerçekleştiren parti, iki olağanüstü kurultayını da iki yıla sığdırdı. CHP Merkez Yönetim Kurulu'nun MYK aldığı kararla birlikte, parti son iki yılda dördüncü kurultayını sonbahar aylarında yapmaya hazırlanıyor. 2 Mayıs'ta üye listelerinin askıya çıkarılmasıyla olağan kurultay takvimi başlatılacak. Yaz aylarında il kongrelerini tamamlayacak olan CHP, daha sonra olağan kurultayını toplayacak. 
     
     BAYKAL VE YÖNETİM KARNESİ 
     Genel Başkan Baykal ve parti yönetiminin her kurultayda delegelerden aldıkları oyun giderek azaldığı dikkat çekiyor. 
     CHP'nin yeniden açıldığı 1992 yılından bugüne kadar, 16 aylık bir ara hariç, olmak üzere partiyi yöneten Deniz Baykal, 23-24 Ekim'deki "Blok Liste"nin oylandığı kurultayda toplam 1300 delegenin 973'ünün, 3 Temmuz'daki 12'nci olağanüstü kurultayda toplam 1293 delegenin 691'inin, 29 Ocak'taki olağanüstü kurultayda ise 12 delegenin toplam 674'ünün oyunu aldı. Baykal'ın, illerden seçilmiş 
     delegelerden aldığı oy sayısının önceki kurultaya göre yarı yarıya azalması dikkat çekti. Kurultaylarda seçilen ve Baykal ile birlikte parti yönetiminin "değişmez kadrosu"nu oluşturan MYK üyelerinin de Ekim 2003 ile Ocak 2005 tarihlerinde yapılan kurultaylarda aldıkları oyların düştüğü görüldü. Genel Sekreter Önder Sav, 24 Ekim olağan kurultayında bin 86 delegenin 819 il delegesinin oyunu alırken, son kurultayda 413 il delegesinin oyunu aldı. Sav, Bilim Yönetim Kültür Platformu BYKP listesi dışında 68 kişilik PM listesinde 66'ncı sıradan PM'ye girerken, aldığı oy oranı yüzde 39.4 oranında kaldı. Genel Sekreter Yardımcısı Mehmet Sevigen 3, Genel Başkan Yardımcısı Eşref Erdem ise 398 illerden seçilmiş delegenin oyunu aldı. Erdem 67'inci, Sevigen ise son sıradan PM'ye girdi. 
     
     MUHALEFETİN SONBAHARI 
     CHP'de son iki olağanüstü kurultay "muhaliflerin gölgesinde" yaşandı. 3 Temmuz'da Ankara'nın 27 kilometre dışında basına ve partililere kapalı yapılan kurultay öncesinde "tüzük kurultayı" talebini yükselten muhalifler bu isteklerinde başarılı olamadı. "CHP Genel Başkanı Deniz Baykal, kurultaydan "güvenoyu" alarak çıktı. 
     Partinin disiplin kurulunda yaşanan rüşvet olayının ardından 13'üncü olağan kurultaya giden CHP, bu kurultaydan da Baykal genel başkan olarak çıktı. Kurultay öncesinde tek aday çıkarmayı başaramayan ve kendi içinde de parçalanan muhaliflerden bir kısmı, Şişli Belediye Başkanı Mustafa Sarıgül'ün genel başkanlığını destekledi. Yaşanan kavgalarla hafızalara kazınan kurultayın ardından, önce Sarıgül, daha sonra da diğer muhalif il ve ilçe yöneticileri örgütlerden ve karar organlarından uzaklaştırıldı. Parti yönetimi, böylelikle gerçekleştirilecek 31'inci olağan kurultay öncesinde kurultaya muhalefetsiz olarak girmenin hesabını bugünden yapmış oldu. 
     
</TEXT>
</DOC>
