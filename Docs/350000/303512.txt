<DOC>
<DOCNO> 303512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/ekonomi/eko01.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev sahibi inadı enflasyonu tuttu 
</HEADLINE>
<TEXT>


2004'te TÜFE kapsamında en yüksek artış yüzde 19'la kirada yaşandı. Yüzde 9.32 olan TÜFE'nin 4.47 puanlık bölümü kira artışlarından kaynaklandı 

ANKARA ANKA 

Geçen yıl enflasyonun yarısına yakını ev sahiplerinin kiralara yaptığı yüksek oranlı zamlardan kaynaklandı. Kira artışlarının yüzde 9.32 olan yıllık enflasyona katkısı 4.47 puan olurken, kiracılar yine enflasyona yenildi. 2004'te kiralar ortalama yüzde 19 arttı. Yıllık enflasyon oranının yüzde 48'i tek başına endeks içerisindeki ağırlığı yüzde 25.8 olan kira harcamalarından kaynaklandı. 
2003 sonunda Türkiye genelinde 205 milyon lira olan gerçek kiralar, 2004 sonunda 248 milyon liraya kadar yükseldi. İzafi kira da 237 milyon liradan 282 milyon liraya kadar çıktı. Her ikisinin ortalaması yüzde 19 artarak 264 milyon liraya ulaştı. 
2004 enflasyonuna kiradan sonra en yüksek katkıyı ulaşım harcamaları yaptı. Ulaşım harcamalarındaki yüzde 14.9 artış enflasyona 1.6 puanlık bir katkı yaptı. Endeks içerisindeki ağırlığı sadece yüzde 9.3 düzeyinde bulunan ulaştırma harcamalarının yıllık enflasyona katkısı ise yüzde 17 oldu. 
TÜFE'nin ağırlığı en yüksek kalemi olan ve 2004'te yüzde 6.5 oranında artan gıda fiyatlarının yıllık enflasyona katkısı ise 1.83 puanda kaldı. 


</TEXT>
</DOC>
