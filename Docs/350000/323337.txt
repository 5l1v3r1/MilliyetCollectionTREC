<DOC>
<DOCNO> 323337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/spor/axspo02.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Aziz değilim 
</HEADLINE>
<TEXT>


Fenerbahçe Başkanı, her geçen yıl hatalarından arındığını söyledi, "1999 yılındaki Aziz Yıldırım olsaydım, Daum şimdi gitmişti. Ancak hocamız kalacak ve bir iki yıl içinde Avrupa'da başarı gelecek" diye konuştu 

YUSUF KOBAL 


'Çok gece uyumadım' 
FENERBAHÇE Başkanı Aziz Yıldırım, başarı için istikrarın çok önemli olduğunu, Teknik Direktör Daum ile yola devam edeceklerini söyledi. Yıldırım, "Yedi yıl önce Tanrı'nın bir lütfu olarak bir oy farkla göreve seçildim. Çok kötü günler geçirdim. Sabahlara kadar uyumadığım, Dereağzı'nda arkadaşlarımla sabahlara kadar dolaşıp, ne yapabiliriz diye düşündüğüm çok geceler oldu. Son 1.5 yıldır iyi gidiyoruz. Ancak bugüne kadar yaptıklarımız azdır" dedi. 

'Acemilikler yaptık' 
HATALARIN giderek azaldığına dikkat çeken Aziz Yıldırım, "Pendik hadiseleri gibi çeşitli acemilikler yaşadık. O zamanlar sporu sadece sahada oynanıyor sanıp, kaybettik. Ama zamanla bazı şeyleri öğrendik. Şükrü Saracoğlu'ndan sonra en uzun süre başkanlık yapan kişiyim. Toplamda da Faruk Ilgaz'ın arkasındayım. Bu açıdan bir istikrar yakaladık. Ancak herşeyi ben tek başıma yapamam. Tek arzum Avrupa'da başarıyı yakalamak" diye konuştu. 

'O da düzelecektir' 
TEKNİK Direktör Daum'un da hatalar yaptığını kabul eden Yıldırım, "O da bu hatalarını düzeltecektir. Görüşüp, konuşuyoruz. Bu beraberlik sürdüğü müddetçe, teknik heyet ve oyuncularımıza güvendiğimiz müddetçe başarı gelecektir. 1999 yılındaki Aziz Yıldırım olsam, Daum şimdi gitmişti. Ama artık o Aziz Yıldırım değilim" ifadesini kullandı. Fenerbahçe Başkanı, bütün tribünler için kombine kart uygulamasına başlayacaklarını da söyledi. 

Fenerbahçe'ye süper bütçe 

'Gözümüz aydın' 
SARI-Lacivetli kulübün 2005 yılı için hazırladığı 132 milyon 101 bin 907 YTL'lik bütçe Mali Genel Kurul'da kabul edildi. İkinci Başkan Nihat Özdemir, 2004'teki çalışmaları anlatırken, 100 milyon dolarlık bütçeyi 2010 yılına kadar hedeflediklerini, ancak 2005 yılı itibarıyla bu rakamı yakaladıklarını belirtti, "Hepimizin gözü aydın" ifadesini kullandı. 

Kredi yetkisi tamam 
2004 yılı faaliyetleriyle kulüp yönetim kurulu ibra edilirken, tüzüğün 72. maddesi gereğinde profesyonel futbol şubesi ve genel faaliyetler de ayrıca ibra edildi. Fenerbahçe Kulübü'nün borcunun 63 milyon 215 bin 768 dolar olduğu bildirildi. Bu arada, yönetim kuruluna stat inşaatı için gerektiğinde 7 milyon dolar banka kredisi kullanma yetkisi oybirliğiyle verildi. 

'Şampiyonluk uyutma' 

GENEL Kurul'da söz alan üyelerden Halit Deringör, yönetimi eleştirdi. Deringör "Ben Fenerbahçe'nin başarısız olduğunu düşünüyorum. Şampiyonluk bir uyutmadır. Bu bizde eskiden beri var. Fenerbahçe Avrupa'da başarısız olmuştur" diye konuştu. Üye Sezai Akaltın ise, "Ufukta gri bulutlar görünüyor. Umarım rüzgar tersten eser, bulutlar dağılır" dedi. 

Sadettin Saran'a veto 

HAYSİYET Divan Kurulu'nun verdiği kararla 2 yıl hak mahrumiyeti cezası alan eski yönetici Sadettin Saran'ın, cezasının kaldırılmasına ilişkin talebi oy çokluğu ile kabul edilmedi. Aynı şekilde Haysiyet Divan Kurulu'nun kararıyla kulüpten ihraç edilen Ali Sertaç Gürel'in, ihracın kaldırılmasına ilişkin talebi de kabul görmedi. 

Alex seferberliği ... 

Sağ baldırında ödem bulunan Brezilyalı futbolcunun Gençlerbirliği maçına yetişmesi için yoğun tedavi uygulanıyor 

FENERBAHÇE, Gençlerbirliği ile oynayacağı lig maçının hazırlıklarını dün akşam yaptığı antrenmanla tamamladı. Samandıra Tesisleri'nde basına kapalı gerçekleştirilen çalışmaya, sakat olan Alex'in katılmadığı bildirildi. Önceki günkü antrenmanda aldığı darbe sonucu sağ baldırında ödem bulunan Brezilyalı futbolcuyu, sağlık ekibinin maça yetiştirmeye çalıştığı kaydedildi. 
TEKNİK Direktör Christoph Daum, Alex'in forma giymemesi durumunda Mehmet Yozgatlı'ya görev vereceği belirtildi. Alman hocanın forvette Anelka ve Hooijdonk ikilisine şans vermeyi düşündüğü öğrenildi. Bu arada tedavisi süren Semih de dünkü idmanda yer almadı. Sarı - Lacivertli futbolcular dünkü çalışmanın ardından Samandıra Tesisleri'nde kampa girdi. 


</TEXT>
</DOC>
