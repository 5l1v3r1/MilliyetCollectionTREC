<DOC>
<DOCNO> 340038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/spor/axspo02.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesapta bu yoktu 
</HEADLINE>
<TEXT>


Barcelona'nın kaleci Rüştü'yü geri çağırması Fenerbahçe'de şok etkisi yarattı. Teknik Direktör Daum'un gitmesine karşı çıktığı milli takımın file bekçisi için Yönetim Kurulu harekete geçti. İspanyol ekibi ile en kısa sürede masaya oturulacak 

YUSUF DURSUN 


Barcelona Kulübü'nün sürpriz bir adım atarak Rüştü'yü geri çağırması Fenerbahçe'de paniğe yol açtı. 
Milli kalecinin, İspanyol ekibinin sezon sonunda Çin ve Uzakdoğu'da yapacağı turnuvaların kadrosuna alınması Teknik Direktör Christoph Daum'un keyfini kaçırdı. Yeni sezonda Avrupa statüsünde forma giyebilecek olan Rüştü'yü gelecek yıl da ısrarla takımda görmek isteyen Alman hocanın, Başkan Aziz Yıldırım ile konuyu masaya yatırdığı öğrenildi. Daum'un, "Rüştü bizim için çok önemli. Bu sezon buralara kadar gelmemizde ne kadar büyük emeği olduğunu herkes gördü. Barcelona ile bir an önce bu sorunu çözmemiz gerek" ifadelerini kullandığı öğrenildi. 

Kararsız kaldı 
Yaşanan son gelişmelerin Rüştü'yü de bir hayli rahatsız ettiği bildirildi. Bir yandan kendini Avrupa'da kanıtlamak isteyen, diğer taraftan da Fenerbahçe'de çok mutlu olan milli kalecinin kararsız kaldığı belirtildi. Fenerbahçe'ye dönmesinde büyük emeği olan Teknik Direktör Daum'u geri çevirmek istemeyen Rüştü'nün, lig bitiminde Alman hoca ile bir kez daha görüşeceği, bir yıl daha kiralık oynamaya sıcak baktığı kaydedildi. 

Yanal'dan Ümit'e destek 

A Milli Takım Teknik Direktörü Ersun Yanal, Fenerbahçe kaptanı Ümit Özat'ın Denizlispor Teknik Direktönü Giray Bulak ile yaşadığı olayı tasvip etmediğini, ancak kendisini yine kadroya alacağını söyledi. Bulak ile Ümit'in arasında yaşananların talihsizlik olduğunu belirten Yanal, "Sürekli bir kadromuz var. Ümit'le uzun süredir beraberiz. Yine bizimle olacak" diye konuştu. 

Divan Kurulu karar aldı 

Yüksek Divan Kurulu, bundan böyle Başkan Aziz Yıldırım'a yönelik kötü tezahüratlar için suç duyurusunda bulunacaklarını bildirdi. Yapılan yazılı açıklamada, "Kulübümüz ile başkan ve yöneticilerine, kulübümüzün manevi şahsiyetine karşı yapılacak her türlü aykırı eylem ve centilmenlik dışı hareketlerin cezasız kalmayacağı, buna aykırı davranan sorumlular hakkında sonuna kadar yasal kovuşturma yapılması için suç duyurusunda bulunulacağı kamuoyuna duyurulur" denildi. 

Daum'a af çıktı 

Tahkim Kurulu, Fenerbahçe Teknik Direktörü Christoph Daum'a verdiği 15 günlük hak mahrumiyeti cezasını kaldırdı. Denizlispor Teknik Direktörü Giral Bulak'a karşı eyleminden dolayı Disiplin Kurulu'nun 15 gün ceza verdiği ancak Trabzonspor maçı öncesi yapılan itiraz nedeniyle yürütmeyi durdurma kararı alan Alman teknik adamla ilgili gerçekleştirilen dünkü duruşmada ceza tayinine gerek olmadığı kararına varıldı. Kurulun dün akşamki toplantısına tanık olarak gelen Daum ile Denizlispor Teknik Direktörü Giray Bulak'ın bir süre sohbet ettikleri gözlendi. Giray Bulak, hakkında şikayette bulunduğu Fenerbahçe kaptanı Ümit'in milli takıma alınması halinde kendisi ile ilgili dava açacağını ifade etti. Bu arada Fenerbahçe, Diyarbakır maçının hazırlıklarını sürdürdü. Son bölümde ağrıları artan Deniz çalışmayı yarıda bıraktı. 


</TEXT>
</DOC>
