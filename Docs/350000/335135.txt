<DOC>
<DOCNO> 335135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/soneko16.html </URL>
<DATE> 2005/04/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kabızlık sorunu, probiyotik yoğurt satışlarını patlattı... 
</HEADLINE>
<TEXT>

     Türkiye'de 20-50 yaş arası kadınlar arasında yapılan araştırmada kabızlık şikayetinin yüzde 30 olarak belirlenmesi üzerine, piyasaya probiyotik yoğurt süren bir firma, 15 günde 1 milyon paket satış yapmayı başardı. 
     Danone Temel Kategori Pazarlama Müdürü Devrim Aydın, sindirim sistemini rahatlatan probiyotik ürünlerin ilk olarak 1987 yılında Fransa'da lanse edildiğini, bugün dünyanın 22 ülkesinde piyasada bulunduğunu söyledi. 
     Aydın, içinde probiyotik maya bulunan, sadece süt ve maya ile üretilen ürünün her gün tüketildiğinde iki haftada bağırsak faaliyetini düzenlemeye yardımcı olduğunu belirtti. 
     Yeni ürünlerini Türkiye pazarına sunmadan önce bir ön araştırma yaptıklarını ifade eden Aydın, 20-50 yaş arası kadınlar ile yapılan çalışmada kabızlık probleminin görülme oranının yüzde 30'a yakın olduğunu belirlediklerini, bunun üzerine de ürününü piyasaya sunmaya karar verdiklerini kaydetti. 
     Aydın, ürünün piyasaya çıktığı günden itibaren yoğun bir tüketici talebi ile karşılaştığını, kısa sürede raflardaki ürünlerin tükendiğini, ilk 15 gün içinde yaklaşık 1 milyon adet satış yaptıklarını belirtti. 
     Sindirim sisteminde yaşanan sorunların sıklığı nedeniyle böyle bir talebi beklediklerini ifade eden Aydın, şunları kaydetti 
     ''Türkiye'de sindirim sistemi problemi yaşayanların sıklığını göz önünde bulundurduğumuzda tüketicilerden böyle bir talep gelmesini bekliyorduk. Yüksek talebi karşılamak için ürünümüzü aynı kalite ve lezzet standartlarında, daha büyük boydaki bir pakette üretmeyi planlıyoruz. 
     Başta kadınlar olmak üzere bağırsak faaliyeti düzensizligi yaşayan herkes hedef kitle konumunda. Bilimsel araştırmaların yanı sıra kabızlık, şişkinlik, sancı gibi sindirim sistemi problemleri yaşadığını beyan eden bin kişi ile yapılan saha çalışmalarında da ürünümüzün bağırsak faaliyeti üzerindeki olumlu etkileri gözlendi. Ürünümüz bağırsak faaliyetini düzenlemek amacı ile kullanılan bir takım çözümlerin aksine, problemi ortaya çıkmadan önlemeyi amaçlıyor.'' Aydın, bu yıl Türkiye'deki hanelerin yüzde 10'una girerek, her ailedeki bir birey tarafından her gün tüketilmesini sağlamayı hedeflediklerini söyledi. Aydın, bu sayede perakendede satılan toplam taze sütlü ürünler pazarını yüzde 10 büyütmeyi öngördüklerini bildirdi. 
     Türkiye'nin Danone'nin faaliyet gösterdiği ülkeler arasında 16. sırada bulunduğunu belirten Aydın, genç nüfusu, büyüklüğü, ticaret hacmi nedeniyle yüksek potansiyale sahip Türkiye'de probiyotik ürün için 10 milyon dolarlık yatırım yapıldığını söyledi. 
     Sindirim sistemini harekete geçiren yoğurdun Türkiye'de sade çeşidiyle satışa sunulduğunu vurgulayan Aydın, yurtdışında 30'a yakın farklı çeşidi bulunan ürünün, talep geldikçe yeni çeşitlerini Türkiye'ye getireceklerini sözlerine ekledi. 
     
</TEXT>
</DOC>
