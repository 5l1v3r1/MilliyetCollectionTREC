<DOC>
<DOCNO> 324689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun17.html </URL>
<DATE> 2005/03/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Alman elçi 10-15 yıl sonra AB'ye tam üyesiniz 
</HEADLINE>
<TEXT>

     Utku SAĞILIR DHA 

      ALMANYA Federal Cumhuriyeti Ankara Büyükelçiliği'nde görevli Elçi Jörg Metger, Türkiye'nin AB'ye tam üyeliğin 10-15 yıl içinde gerçekleşeceğini söyledi. 
     Almanya ile Türkiye arasındaki ekonomik, kültürel ve sosyal işbirliği konusunda Çukurova'da bazı incelemelerde bulunmak amacıyla Adana'da gelen Jörg Metger, Hilton- SA'da gazetecilerle sohbet toplantısı düzenledi. Almanya'nın Adana Fahri Konsolosu Teyfik Kısacık'ın da katıldığı toplantıda, gazetecilerin sorularını cevaplandıran Metger, AB ile Türkiye arasında 20-25 konuda müzakere yapılacağını söyledi. Çevre sağlığı konusunda AB standartlarının tutturulmasının çok önemli olduğunu söyleyen Metger, "Sağlık ve ziraat alanlarında da Türkiye'nin önünde alması gereken uzun bir yol var. Türkiye'nin çok kısa süre içerisinde, özellikle ziraat alanında AB standartlarına gelmesi gerektiğini biliyoruz'' dedi. Her şeye rağmen, müzakerelerinin başlamasının ardından 10-15 yıl içinde Türkiye'nin tam üyeliğinin gerçekleşeceğini belirten Elçi Metger, mayıs ayında İstanbul'da Türk-Alman Ekonomik Konferansı düzenleneceğini ve 600 kişilik Alman heyetinin bu konferansa katılarak iki ülke arasındaki işbirliği imkanlarını geliştirme çabasında olacağını belirtti. 
     
     TÜRKİYE'NİN KOMŞULARIYLA PROBLEMİ KALMAMASI LAZIM 
     Elçi Metger, Almanya'da muhalefetin, Türkiye ile Ermenistan arasındaki ilişkilerin düzeltilmesi ile ilgili Federal Hükümetin bir şeyler yapması gerektiği konusunda önerge verdiğini hatırlatarak, AB üyesi olmadan önce Türkiye'nin bütün komşularıyla sorunlarını çözmesi gerektiğini vurguladı. Metger, Alman Parlementosu'nun Ermeni olayları ile ilgili bir yasa çıkarmayı düşünmediğini bunu tarihçilere bırakmanın daha doğru olacağını, Alman Arşivleri'nin de bu konuda hizmete hazır olduğunu açıkladı. 
     Almanya'nın da son yıllarda ekonomik açından büyük zorluklar yaşadığını kaydeden Metger şöyle konuştu 
     "Almanya'da 5 milyon 200 bin işsiz var. Bu 1949'dan bu yana Almanya'daki en büyük işsizlik rakamı. Ekonomik bir darboğazdayız. İlk kez söylüyorum, globalleşmenin sıkıntılarını yaşıyoruz. Sadece ABD ile değil, Asya ülkeleriyle ucuz maliyet konusunda rekabet ediyoruz. Yeni AB ülkeleri de önemli yatırımlara ev sahipliği yapıyor. Alman bir ustayı saati 35 Euro'ya çalıştırabilirsiniz. Slovakya'da ise aynı işi yapan bir ustayı 5 Euro'ya çalıştırabilirsiniz. Maliyeti düşüren bu gibi özellikler yatırımı çekiyor. Bu darboğazdan biran önce çıkmayı umuyoruz ve gerekli girişimleri yapıyoruz.'' 
     
     ÇUKUROVA TURİZM MERKEZİ OLABİLİR 
     Çukurova'da Almanya'nın önemli yatırımları bulunduğunu, sadece Sugözü Termik Santrali'nde 300 kişinin çalıştığını anlatan Jörg Metger, santralin enerji alanında büyük bir potansiyel olduğunu açıkladı. 
     Çukurova'da önemli bir turizm potansiyeli olduğunu da vurgulayan Metger, "Turizmi bölgede canlandırmanın yollarını arıyoruz. Almanlar genellikle Alanya, Bodrum, Kuşadası civarında tatil yapıyor. Doğu Akdeniz Sahil Şeridi de aslında önemli bir turizm merkezi olabilir. Antakya'daki tarihi ön plana çıkaran doku ise önemli bir inanç turizmi merkezi haline dönüştürülebilir'' dedi. 
     Teknokent çalışmalarının sürdüğü Çukurova Üniversitesi'nde Alman kuruluşların da bulunması ile Almanya ile bölge arasında bilim alanında önemli işbirliğinin gerçekleşeceğini bildiren Metger, Adana Ticaret Odası ile Türk-Alman Ekonomi Günü' düzenleyeceğini söyledi. Adana'ya çok sayıda iş adamının geleceğini ve hangi sektörlerde işbirliğine gidileceğine dair görüşmeler yapılacağını belirtti. 
     
</TEXT>
</DOC>
