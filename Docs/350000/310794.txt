<DOC>
<DOCNO> 310794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo14.html </URL>
<DATE> 2005/01/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Werder Bremen-Hansa Rostock maçının hakemi görevden alındı... 
</HEADLINE>
<TEXT>

     Almanya'da bugün SV Werder Bremen-Hansa Rostock maçını yönetmesi beklenen hakem Jürgen Jansen, maçtan birkaç saat önce görevden alındı. 
     Almanya Futbol Federasyonu DFB Basın Sözcüsü Harald Stenger, bu konuda yaptığı açıklamada, Jürgen Jansen'in, bahis oynadığı için bazı oyunları ''maniple etmekle'' suçlanan hakem Robert Hoyzer ile ilgili skandalda adının geçtiğini, kendisine yönelik bir suçlama olmamakla birlikte bir önlem olarak hakem komisyonu tarafından görevinden alındığını bildirdi. 
     Stenger, savcılığın araştırmasında Jansen'in adının geçtiğini, kendisine karşı DFB tarafından bir suçlama olmamasına karşın, bu konuda ne denli hassas olunduğunun gösterilmesi maksadıyla böyle bir karar alındığını kaydetti. 
     1987 yılından bu yana DFB hakemi olan 45 yaşındaki Jansen, 1993 yılından bu yana toplam 142 kez Birinci Lig Bundesliga maçı yönetti. 
     
</TEXT>
</DOC>
