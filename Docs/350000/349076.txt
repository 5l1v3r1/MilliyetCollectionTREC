<DOC>
<DOCNO> 349076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/yazar/sazak.html </URL>
<DATE> 2005/06/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Dünyanın durumu 
</HEADLINE>
<TEXT>


Worldwatch Enstitüsü, 'Dünyanın Durumu 2005' raporunu 'küresel güvenliğe' ayırdı. Soğuk Savaş'ın son bulduğu 1990'lardan bu yana iç çatışmalar, terör ve bölgesel savaşların insanlık üzerindeki tahribatı, küresel ısınmadan ve pek çok alandaki ekolojik sorunlardan daha az değil. Nobel Barış Ödülü de 2004'te, Kenya'da 'Yeşil kuşak hareketi'ni başlatan Wangari Maathai'ye verildi. 
Maathai'nin direnişi aynı zamanda, Kenya'nın diktatörlükten kurtulup seçimle işbaşına gelen bir hükümete kavuşmasında da etkili olmuş. 
Worldwatch raporunda TEMA Yayınları Norveçli politikacıların bile, Nobel'in bu en prestijli ödülün, anlaşmalara imza atan değil de, 'ağaç diken birine' verilmesini eleştirdiklerine dikkat çekilerek şöyle deniyor "Bize göre ödül tam yerini buldu. Wangari Maathai adlı bu kadının öyküsü dünyanın bugün mücadele ettiği güvenlik sorununun, onun tüm yaşamını adadığı ekolojik ve toplumsal sorunların ayrılmaz parçası olduğunun bir kanıtıdır. 
Maathai, 1977'de Yeşil Kuşak Hareketi'ni kurarak, yoksul kadınların milyonlarca ağaç dikmesini sağladı. Bu topluluğun hedefleri, Kenya'nın giderek azalan ormanlarını yeniden yeşertmek, kadınların, yaşam kalitesini geliştirme konusunda aktif rol oynamasını sağlamaktı. 
Tıpkı Wangari Maathai'nin kendi halkının ekonomik güvenliğini artırmak için ağaç dikmesi gibi, temel hedeflere ulaşmak için birlikte çalışarak umutları yeşertmenin zamanı geldi Petrole daha az bağımlı bir enerji sistemi, kadınların rolünün artırıldığı, daha eşit bir toplum, istikrarlı ve verimli bir doğal dünya." Worldwatch Enstitüsü, 'Küresel güvenliğin yeniden tanımlanması'nı 2005 raporuyla tartışmaya açarken, geleneksel stratejiler ile yoksulluk karşısında sağlık ve eğitim ihtiyaçlarını karşılama ve ekosistemleri güçlendirme çabalarını buluşturan 'ortak politikalar' oluşturmayı öneriyor. 
21. yüzyılın temel sorunu olan, 'kaynakları kontrol altına alma' düşüncesi ve buna karşı başvurulan yöntemler -terör, çatışma ve istilalar- dünyayı kaosa itiyor ve küresel ısınmadan daha fazla geleceği tehdit ediyor. Michail Renner, 2005 raporuna yazdığı 'Güvenliği yeniden tanımlamak' adlı makalesinde, Soğuk Savaş dönemindeki nükleer silahlanmadan daha yakın bir tehlikenin oluştuğunu anlatıyor 
"Gıda güvenliği Yoksulluk, suya erişim, arazi dağılımı ve çevresel bozulmanın kesişme noktasında yer alıyor. Savaşlar ve toplumsal karışıklıklarda önemli rol oynuyor." Küresel eşitlik ve adalet sağlanmadan, daha güvenli bir dünyada yaşamak nasıl mümkün olacak 



</TEXT>
</DOC>
