<DOC>
<DOCNO> 334729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun20.html </URL>
<DATE> 2005/04/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Japonya Dışişleri Bakanı, Çin ziyaretinden eli boş döndü... 
</HEADLINE>
<TEXT>

     Japonya Dışişleri Bakanı, 3 günlük gergin Çin ziyaretinden eli boş döndü. 
     Japonya Dışişleri Bakanı Nobutaka Maçimura, Çin'deki Japonya karşıtı gösteriler sırasında diplomatik misyonlarına verilen zararın tazmin edilmesini ve özür dilenmesini istiyordu. 
     Ancak Çin, dün yaptığı açıklamada asıl özür dilemesi gerekenin Japonya olduğunu belirtmişti. 
     Çin ayrıca Asya ve Afrika liderlerinin Endonezya'da yapacakları zirve toplantısı sırasında Japonya Başbakanı Juniçiro Koizumi'nin Çin Devlet Başkanı Hu Jintao ile baş başa görüşmesi önerisini düşüneceklerini bildirdi. Koizumi, görüşmede karşılıklı sert sözler söylenecekse görüşmemenin daha iyi olacağını söylemişti. 
     Gösteriler ve görüşme sırasındaki sertleşme, Asya'nın iki büyük ekonomik gücü arasındaki ilişkilere yapacağı muhtemel etkiler konusunda endişe uyandırdı. 
     Japonya Ticaret Bakanı Shoichi Nakagawa Çin'e, yasalara bağlı bir ortak olarak güvenilemeyeceğini söyledi. 
     Nakagawa, ''Eğer bir kişi başkalarının malına zarar verdiyse özür dilemesini ve tazminat ödemesini beklemek normaldir. İsteğimize rağmen yanıt alamıyorsak, Çin'in yasalarca yönetilen bir devlet olduğundan şüphe etmekten başka bir şey yapamayız. İnsanların vatanseverlik adına her şeyi yapabileceklerine inandıkları bir ülkeye, yasaların geçerli olduğu bir ülke diyemeyiz'' dedi. 
     BM Genel Sekreteri Kofi Annan ise Hu ve Koizumi'den sorunu çözmek için masaya oturmalarını istedi. 
     
     JAPONYA BAŞBAKANINDAN ÇİN'E 'YETİŞKİN GİBİ DAVRAN' ÇAĞRISI 

     Öte yandan, Japonya Başbakanı Junichiro Koizumi, ülkesi ile Çin arasında süren gerginlik nedeniyle, Çin'i, ''bir yetişkin gibi davranmaya ve soğukkanlılığını korumaya'' çağırdı. 
     Avustralya televizyonu SBS'ye demeç veren Koizumi, son haftalarda Japonya karşıtı gösterilere rağmen Tokyo ile Pekin arasındaki ilişkilerin dostane olduğunu belirterek, ''Bununla birlikte görüş ayrılıkları vardı ve eminim yine olacak. Ancak, Çinlilerin daha yetişkin olmalarını ve soğukkanlılıklarını muhafaza ederek daha geniş bir perspektifle dostane ilişkileri görmeye yetkin olmalarını umarım'' dedi. 
     Koizumi, bu hafta sonunda planlanan yeni Japonya karşıtı gösterilerden önce verdiği demeçte, gerginliğe neden olan unsurların birden bire ortadan kalkmayacağını kabul ederek, ''Bu heyecanın hemen yatışmasını bekleyemezsiniz. Sanıyorum her iki tarafın da sabır göstermesi gerekir'' diye konuştu. Japonya Başbakanı, durumun daha da kötüleşeceğini düşünenlere katılmadığını belirterek, görüş ayrılıkları olmaya devam edeceğinden emin olduğunu, gelecekte de sorunlar olacağını, ama bunun iki ülke arasındaki ilişkilere önem atfedilmesi durumunu değiştirmeyeceğini söyledi. 
     Koizumi, Japonya'nın BM Güvenlik Konseyi'nde daimi üyelik talebiyle ilgili bir soru üzerine de, ''Son 60 yıllık Japonya tarihini incelerseniz, uluslararası istikrar ve barışa katkıda bulunduğumuzu görürsünüz. BM'nin geleceğinde oynayabileceği rol göze alınırsa, Japonya Güvenlik Konseyi'nin daimi üyesi olmayı hak ediyor'' diye konuştu. 
     Başbakan Koizumi'nin bu demecini, Avustralya Başbakanı John Howard'ın bu hafta Tokyo'ya yapacağı ziyaret dolayısıyla verdiği belirtildi. 
     Japonya'nın tarih dersi kitaplarında İkinci Dünya Savaşı yıllarına yaklaşımı Çin'in çeşitli kentlerinde protesto edilince, iki ülke arasındaki ilişkiler gerilmişti. 
     
</TEXT>
</DOC>
