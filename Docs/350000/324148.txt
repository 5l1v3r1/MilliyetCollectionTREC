<DOC>
<DOCNO> 324148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur31.html </URL>
<DATE> 2005/03/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP'li Saraç Afet konutlarında da hasar meydana gelmiş 
</HEADLINE>
<TEXT>

     CHP Zonguldak Milletvekili Nadir Saraç, Karlıova İlçesi'nde meydana gelen depremlerde afet konutlarının da zarar gördüğünü gözlemlediklerini söyledi. 
     Karlıova İlçesi'ne bağlı Kızılçubak Köyü'nde incelemelerini sürdüren CHP Heyeti'nin izlenimlerini aktaran Saraç, geçmişte yapılan depremlerin ardından yapılan afet konutlarının depremde zarar gördüğünü belirterek, yeni yapılacak afet konutlarında bu durumunun göz önüne alınması gerektiğini vurguladı. 
     Kızılçubak Köyü'nün fay hattı üzerinde bulunduğuna dikkat çeken Saraç, kendisinin inşaat mühendisi olduğunu hatırlatarak, şöyle dedi 
     ''Daha önce yapılan afet konutları depreme dayanıklı değil. Köyde mevcut binalar, tekniğe uygun olarak yapılmamış. Köyde sadece vatandaşların yaptığı ev ve hayvanla barınakları değil afet konutları da zarar gördüğünü gözlemledik.'' Depremzedelerin mağdur durumda olduğunu kaydeden Saraç, bölgede çadır ihtiyacı ve sağlık sorunlarının yaşandığını, özellikle bu durumdan çocuklar olumsuz etkilendiğini söyledi. Saraç, ''İvedilikle bölgeye ağır kış şartlarına uygun çadırlar gönderilmesi gerekli'' diye konuştu. 
     Karlıova Kaymakamı Erkan Çapar'ı ziyaret eden CHP Heyeti, deprem bölgesindeki izlenimlerini aktardılar. Çapar ise vatandaşın sıkıntılarının giderilmesi için çaba harcadıklarını ifade etti. 
     
</TEXT>
</DOC>
