<DOC>
<DOCNO> 308892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonsiy02.html </URL>
<DATE> 2005/01/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kopenhag Büyükelçisi Fügen Ok Kimseye destek vermedik 
</HEADLINE>
<TEXT>

     İRFAN KURTULMUŞ Kopenhag 

Türkiye'nin Kopenhag Büyükelçisi Fügen Ok, Danimarka'da 8 Şubat'ta yapılacak seçimlere katılan Türk adaylar için Türk derneklerine çağrıda bulunduğu, bir PKK'lı adayın da desteklenmesini istediği iddiasına tepki gösterdi. 
     Türk adayların parlamentoya girmesinin, Danimarka'da yaşayan Türkler açısından olumlu bir gelişme olacağını kaydeden Ok, şunları söyledi 
     "Adayların kimliklerini bilmiyoruz. Bu konu bizi ilgilendirmiyor. Adayları partiler belirliyor. Her adayın kimliğini araştırsak ve herkesi bir kalıba koysak ortada aday kalmayacak. Hakkımdaki bu haber 70'li yıllarda kaldı." Türkiye'nin büyük bir değişim sürecinden geçtiğini, eskisi gibi "köşeli" politikalar yürütmediğini vurgulayan Ok, "Aynı mantığı bugüne taşımak çok zor" dedi. 
     Gazetelerde yayınlanan bir listeyi, bilgi notu olarak iletişim grubunda bulunanlara gönderdiklerini kaydeden Ok, herhangi bir adayın desteklenmesi konusunda telkinde bulunmadıklarını belirtti. Bilgi notunun derneklere gönderilmediğini söyleyen Ok, iddia edildiği gibi derneklerden kendisine bir tepki gelmediğini de bildirdi. 
     Birlik Listesi'nden Enheds Listen milletvekili adayı olan İmdat Yılmaz da, PKK'lı olduğu yolundaki suçlamasını reddetti. Hiçbir zaman PKK'ya üye olmadığını söyleyen Yılmaz, Fey - Kurd adlı derneğin başkanlığını yaptığını ifade etti. 
     
</TEXT>
</DOC>
