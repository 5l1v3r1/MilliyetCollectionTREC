<DOC>
<DOCNO> 346619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/yasam/ayas.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İcen Börtücene toprağa verildi 
</HEADLINE>
<TEXT>


İstanbul'a çok şey kazandıran, çarşamba günü kaybettiğimiz değerli ekonomist ve planlamacı İcen Börtücene, dün son yolculuğuna uğurlandı 

GÖKHAN KARAKAŞ 

Beyin enfarktüsü sonucu Antalya Tıp Fakültesi Hastanesi'nde yaşamını yitiren planlamacı ve ekonomist İcen Börtücene, dün son yolculuğuna uğurlandı. 
Nurettin Sözen'in İstanbul Büyükşehir Belediye Başkanlığı döneminde yaptığı çalışmalarla İstanbulluların yakından tanıdığı Börtücene'nin cenazesi, dün öğle saatlerinde Üsküdar Selimiye Cami'ne getirildi. 
Eşi Demet Börtücene'nin başsağlığı dileklerini kabul ettiği törene, eski Devlet Bakanı Atilla Karaosmanoğlu, eski Maliye Bakanı Ziya Müezzinoğlu, yazarlar Aydın Engin, Miyase İlknur ve Ece Temelkuran'ın yanı sıra, İcen Börtücene'nin eski çalışma arkadaşları katıldı. Börtücene'nin cenazesi, kılınan cenaze namazının ardından Karacaahmet Mezarlığı'nda toprağa verildi. 

Gazetecilik de yaptı 
1937'de İstanbul'da doğan Börtücene, Sosyal Bilimler Fakültesi İktisat Bölümü'nden mezun olduktan sonra 1960 - 1979 yılları arasında Anadolu Ajansı Parlamento muhabirliği yaptı, Devlet Planlama Teşkilatı Uzman Yardımcılığı, Sosyal Planlama Daire Başkanlığı ve Yüksek Planlama Kurulu Üyeliği görevlerinde bulundu. 
Daha sonra Merkez Bankası Araştırma Planlama Genel Müdürlüğü görevini üstlenen Börtücene, 1981 - 1989 yılları arasında Merkez Bankası Merkez Bankası Başkanlık Başdanışmanlığı yaptı. 1992 - 1994 yılları arasında İstanbul Büyükşehir Belediyesi Genel Sekreter Yardımcılığı görevinde de bulunan Börtücene, 1994 - 1999 arasında da Ankara Büyükşehir Belediyesi'nde danışmanlık yaptı. Tarih Vakfı üyesi olan Börtücene'nin çeşitli konularda makale, araştırma ve kitapları yayımlandı. Börtücene, evli ve 3 çocuk babasıydı. 




</TEXT>
</DOC>
