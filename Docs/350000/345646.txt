<DOC>
<DOCNO> 345646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko20.html </URL>
<DATE> 2005/05/25/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Nazarbayev Proje ile Azerbaycan tarihinde yeni bir sayfa açılıyor 
</HEADLINE>
<TEXT>

     Kazakistan Cumhurbaşkanı Nursultan Nazarbayev, Bakü-Tiflis-Ceyhan BTC boru hattının işletime açılmasıyla kendi ülkesinin de petrol ihraç olanağının artacağını belirterek, "BTC projesinin tamamlanmasıyla bağımsız Azerbaycan tarihinde yeni bir sayfa açılıyor" dedi. 
     Hazar petrollerini Türkiye üzerinden dünya pazarına ulaştırmayı amaçlayan BTC petrol boru hattına ilk petrolün verilmesiyle ilgili olarak Sengeçal terminalindeki ana pompa istasyonunda düzenlenen törende konuşan Nazarbayev, "Bu petrol boru hattı, Hazar bölgesindeki enerji kaynaklarının çok yönlü ihracatının gerçekleştirilmesinde önemli bir aşamadır. Kazakistan da bu gelişmelerde önde gelen katılımcılar arasında yer alıyor" dedi. 
     Nazarbayev, konuşmasında, Kazak petrolünün ihracında BTC’nin yanı sıra Çin, Rusya ve İran gibi çeşitli güzergahları da kullanacaklarını kaydetti. 
     Kazakistan olarak Azerbaycan’ın başarılarını yakından takip ettiklerini dile getiren Nazarbayev, Hazar’ın enerji kaynaklarının da, kıyıdaş ülkelerin halklarına gelişme ve başarı getireceğini sözlerine ekledi. 

     
</TEXT>
</DOC>
