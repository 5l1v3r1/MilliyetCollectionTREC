<DOC>
<DOCNO> 327582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonspo11.html </URL>
<DATE> 2005/03/27/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Milli futbolcular Arnavutluk maçından memnun... 
</HEADLINE>
<TEXT>

     A Milli takım futbolcularından Gökdeniz ve Tuncay, Arnavutluk ile yapılan maçta alınan sonuçtan memnun olduklarını söylediler. 
     Gökdeniz, hedefleri için kazanmaları gereken bir maç yaptıklarını ifade ederek, ''Bu tür maçlarda iyi oyundan önce skor gelir. Biz de skoru yakaladığımız için mutluyuz. Artık Gürcistan maçına bakıyoruz. Bana göre sahada hiçbir şey eksik değildi. İyi bir skor vardı, mücadele vardı. 3 puan aldık. Hedefimize doğru ilerliyoruz'' dedi. Maçın stresli olduğunu kabul eden Gökdeniz, ''Çünkü puan kaybına tahammülümüz yok. Bütün maçları yenmek zorundayız. Bu düşünceyle çıktığımız maç. Bana göre çok iyi bir mücadele oldu. Takım olarak herkes çok iyi oynadı, çok iyi mücadele ettik, yolumuza devam ediyoruz'' diye konuştu. 
     Gökdeniz, Gürcistan ile yapılacak kaşılaşma konusunda ise her maçın ayrı değerlendirilmesi gerektiğini ifade ederek, bu maçta iyi mücadele ettiklerini ve bunu yinelemeleri durumunda Gürcistan'ı da yenerek, hedeflerine emin adımlarla ilerlemek istediklerini vurguladı. 
     
     TUNCAY ''STRES SAHAYA YANSIMADI'' 
     Arnavutluk karşısında forma giymeyen futbolculardan Tuncay, ise bu maçta istedikleri sonucu aldıklarını söyledi. 
     Çok önemli bir maç yaptıklarını anlatan Tuncay, ''İstediğimiz sonucu aldık. Artık Gürcistan maçına konsantre olup, o yönde çalışıp, o karşılaşmayı da kazanmak istiyoruz. Yolumuza devam etmek adına bu 2 maçın önemli olduğunu biliyorduk. İyi oynamak istiyorduk. Belki dönem dönem kötü oynadığımız zamanlar da oldu, ama önemli olan sonuçtu'' diye konuştu. 
     Tuncay, ''Takımın üzerinde stres varmıydı '' sorusu üzerine de, şunları kaydetti 
     ''Tabii ki takımın üzerinde stres olabilir. Ama bu stres sahaya çok fazla yansımadı bence. Takımın mücadelesi gerçekten iyiydi. Zaman zaman istediklerimizi yapamamıza rağmen iyi oyunla, mücadeleyle kazanmasını ve 3 puanı almasını bildik.'' Gürcistan maçının atmosferinin farklı olacağını anlatan Tuncay, o karşılaşmadan da galibiyetle ayrılmak istediklerini sözlerine ekledi. 
     
</TEXT>
</DOC>
