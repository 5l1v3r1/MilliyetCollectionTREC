<DOC>
<DOCNO> 303348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko14.html </URL>
<DATE> 2005/01/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Meclis lojmanları işyeri olarak satılamayınca, yeniden konuta çevrildi... 
</HEADLINE>
<TEXT>

     Türkiye Ticaret Merkezi olarak satışa çıkarılan TBMM Lojmanlarında, istenen satış rakamlarına ulaşılamaması üzerine, çok katlı 2 blok, yeniden konuta dönüştürülerek ihaleye çıkarıldı. 
     Emek İnşaat ve İşletme A.Ş, bugün gazetelere verdiği ilanla, Oran-Çankaya'da bulunan TBMM Lojmanları içinde yer alan 2 yüksek bloktaki 164 bağımsız dairenin, konut olarak kullanılmak üzere topluca, kapalı zarf-arttırma usulü ile ihaleye çıkarıldığını duyurdu. 
     ''Yeşilin keyfi, yaşamın zevkini çıkarmanız için konutlar sizlere sunuluyor. Kaçırmayın'' sloganı ile ihaleye çıkan Emek İnşaat ve İşletme A.Ş, ihaleye katılmak isteyenlerin, 12 Ocak 2005 günü saat 12.00'ye kadar, Lojmanların içinde kurulan Reha Medin Emlak Hizmetleri Satış Ofisi'nden ihale şartnamesini temin edebileceğini bildirdi. 
     Duyuruda, Emekli Sandığı Genel Müdürlüğü'nün bir yan kuruluşu olan Emek İnşaatın Kamu İhale Kanunu'na tabi olmadığına da işaret edildi. 
     
     İŞYERLERİ TEKRAR KONUT OLUYOR 
     Edinilen bilgiye göre, daha önce Türkiye Ticaret Merkezi'ndeki ofisler şeklinde satışa çıkarılan ve konumuna göre 180 bin dolar ile 220 bin dolar tutarında fiyat belirlenen çok katlı bloklardan, 1.5 yıllık sürede sadece 14'ü satılabildi. 
     İşyerleri ve show room şeklinde düzenlenen 400 adet villa ile dükkanlar da dahil edildiğinde, lojman alanında 1.5 yıllık dönemde alıcı bulan toplam işyeri sayısı 32'de kaldı. 
     Lojman sahasına kurulacak otel, hipermarket ve kreyş ihalelerinin sonuçlanması ve bu tesisleri gerçekleştirecek kişi ve kuruluşlara arazi tahsis edilmesine rağmen, satışlarda beklenen hareketlilik olmadı. 
     Bu süreçte mevcut binaların da yıpranmaya başlaması üzerine, bir süre önce çok katlı 2 blok, tek tek daire satışı yerine, yine işyeri olarak ancak topluca ihaleye çıkarıldı. Fakat 164 dairelik 2 bloğun topluca satışı projesinden de sonuç alınamadı. 
     Bunun üzerine, 2 bloğun tekrar konuta dönüştürülmesi kararı alındı ve bu karar doğrultusunda ihaleye çıkıldı. 
     Bir yetkili, ''satışlardan istenen sonucu alamıyoruz. Bu nedenle 164 daireyi, konut olarak ihaleye çıkardık. Bir de bunu deneyelim dedik'' derken, uzmanlar 180 ve 220 bin dolarlara satılamayan ofislere toplu satış sırasında daha düşük teklif gelmesinin beklendiğini belirttiler. 
     2 Bloğu topluca alacak kişi ve kuruluşların bunları daha sonra tek tek satışa çıkarması bekleniyor. 
     
     2 YILLIK PROJE 
     Satış çalışmaları devam eden TBMM Lojmanları, 2003 yılının hemen başında TBMM Başkanlığı'nca Maliye Bakanlığı Milli Emlak Genel Müdürlüğü'ne devredildi. 
     Maliye Bakanlığı da, lojmanların Türkiye Ticaret Merkezi'ne dönüştürüldüğünü ve villaların bulunduğu sokakların çeşitli sektörlerin faaliyet göstereceği mağaza, show room ve işyerlerine dönüştürüldüğünü açıkladı. Bu projede çok katlı bloklardaki daireler de ofis olarak düzenlendi. 
     31 Temmuz 2003'de çıkan düzenleme ile lojmanların ihaleye çıkarılmadan satışına yasal zemin hazırlandı ve satış organizasyonu Reha Medin Emlak Hizmetleri'ne verildi. 
     Bu kuruluş hemen talep toplamaya başlarken, aynı yılın Ekim ayı başında da resmi satışlar başladı. 
     2004 yılı başında müstakil tapular da verildi, ancak satışlarda istenen başarı sağlanamadı. 
     
</TEXT>
</DOC>
