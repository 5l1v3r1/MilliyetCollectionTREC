<DOC>
<DOCNO> 332566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko62.html </URL>
<DATE> 2005/04/12/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İMKB... Ünal Tarım, yabancı bir şirketle görüşüyor... 
</HEADLINE>
<TEXT>

     Ünal Tarım Ürünleri İhracat ve Sanayi A.Ş'nin mali yapısını daha da güçlendirmek için yurtdışında yerleşik finansal bir yatırım şirketi ile görüşmelere başlandı. 
     Ünal Tarım'dan Borsa'ya gönderilen açıklamada, şirketin 26 milyon 800 bin YTL sermayesinin yüzde 24,11 oranında ortağı olan ve içinde bulunduğu ekonomik ve mali şartların rahatlaması için ortakları ile birlikte varlıklarının önemli bir bölümünü şirketin mali açıdan güçlenmesine tahsis eden Ünal Holding A.Ş. ile yurtdışında yerleşik finansal bir yatırım şirketi arasında, şirketin mali yapısını daha da güçlendirmek amacıyla görüşmelerin başladığı bildirildi. 
     Ön görüşmelerin olumlu gitmesi halinde, bahis konusu yabancı yatırım şirketinin, mali ve hukuki inceleme yapmak istediğini Ünal Holding A.Ş. Yönetim Kurulu'na ilettiği belirtilen açıklamada, yapılacak mali ve hukuki incelemelerden sonra kesin bir teklifle gelmek istediklerini bildirdikleri kaydedildi. 
     Açıklamada, ''Bu sebeple yapılacak mali ve hukuki incelemelerde Ünal Holding A.Ş'nin kendisi ve iştirakleri için vereceği beyan ve taahhütlere kaynak teşkil etmesi için gerekli bilgi ve belgelerin, gizlilik sözleşmesi imzalanması kaydıyla verilmesine, gizlilik sözleşmesinin imzalanması konusunda, Ünal Holding A.Ş. Yönetim Kurulu Başkanı Yaşar Ünal'a yetki verilmesine karar verilmiştir'' denildi. 
     
</TEXT>
</DOC>
