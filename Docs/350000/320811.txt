<DOC>
<DOCNO> 320811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur23.html </URL>
<DATE> 2005/03/04/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Metil alkol satın almak çok kolay... 
</HEADLINE>
<TEXT>

     Medikal ve laboratuvar malzemeleri satan firmalardan, isteyen herkes metil alkol, etil alkol ya da asit alabiliyor. 
     AA muhabirinin edindiği bilgiye göre, son günlerde sahte rakı ve votkalarda kullanılan methanol metil alkol nedeniyle ölümlerin meydana gelmesinden sonra bu tür kimyasalların ithalatı ve Türkiye'deki satışı tartışılmaya başlandı. 
     Sahte kolonya ve alkollü içkilerde daha düşük maliyetli olması nedeniyle tercih edilen oldukça tehlikeli metil alkol, istenildiğinde medikal ve laboratuvar malzemeleri satan yerlerden hiçbir engelle karşılaşılmadan kolaylıkla temin edilebiliyor. 
     Konya'da kurulu bir firmanın Satış Müdürü Ahmet Bakırbaş, metil alkol satışıyla ilgili herhangi bir yasak veya sınırlama olmadığını söyledi. 
     Kendilerinden herkesin istediği miktarda sipariş yoluyla metil alkol satın alabileceğini belirten Bakırbaş, ''Daha çok üniversiteler ve hastane laboratuvarlarında kullanılan metil alkolü, isteyen herkes alabilir. Bununla ilgili yasal bir düzenleme yok. Ancak büyük miktarlarda alınmak istendiğinde nereye gittiğini soruyoruz'' dedi. 
     Bakırbaş, ucuz olduğu için metil alkolün sahteciler tarafından, rakı, kolonya ve votka yapımında kullanıldığını vurgulayarak, ''Metil alkolün litresi 4 YTL'den başlıyor. Genellikle 2,5 litrelik şişelerde satılıyor. Çok basit bir yöntemle metil alkolü bu işi bilen birisi daha düşük maliyetle üretebilir. Etil alkolü ise 15 YTL'den satıyoruz. Aradaki fiyat farkı bazı kişileri metil alkole yönlendiriyor'' diye konuştu. 
     Selçuk Üniversitesi Fen-Edebiyat Fakültesi Kimya Bölümü Öğretim Üyesi Prof. Dr. Mustafa Ersöz, Türkiye'de çok fazla metil alkol üretimi yapıldığını ifade etti. 
     Metil alkolün, etil alkole göre daha kolay üretildiğini bu nedenle maliyetinin düşük olduğunu dile getiren Ersöz, şunları kaydetti 
     ''Satışının kolaylığını bırakın, üretimi oldukça kolay ve serbest. Ancak kimyasal özellikleri farklı olduğundan metil alkol çok tehlikeli. Metil alkolden alkollü içki ya da kolonya imal edilirken, kimyasal tepkimeler sonucunda formaldehit oluşur. Bu madde tamamen zehirleyici özelliğe sahiptir. Etil alkol ise kimyasal tepkimeler sonucunda asetik asit oluşturur. Bu madde formaldehit kadar tehlikeli değil. Zehirleme etkisi çok düşük.'' Ersöz, medikal ve laboratuvar malzemeleri satan firmalarda metil alkol ve etil alkolün yanı sıra asit, formaldehit bile satıldığını belirterek, ''Önüne gelen kimyasal madde alabiliyor. Bunlara sınırlama getirilmeli. Özellikle zehirleyici etkisi olan metil alkol gibi kimyasal maddelerin satışı kontrol altına alınmalı'' dedi. 
     
</TEXT>
</DOC>
