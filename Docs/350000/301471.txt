<DOC>
<DOCNO> 301471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/spor/axspo02.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den sürpriz atak 
</HEADLINE>
<TEXT>


Sarı-Lacivetli kulüp, "transfer düşünmüyoruz" açıklamasına rağmen Anderlecht'in 24 yaşındaki golcüsü Aruna Dindane için nabız yokladı. Yönetici Hakan Bilal Kutlualp dün Belçika'da gizlice pazarlık masasına oturdu 

MEHMET DEMİRCAN 


Şartları öğrendiler 
FENERBAHÇE Yönetimi dün sürpriz bir girişimde bulundu. Devre bitiminde Teknik Direktör Christoph Daum ile yapılan görüşme sonrası ara transferi düşünmediklerini açıklayan Sarı - Lacivertliler, Anderlecht'in golcüsü Aruna Dindane için pazarlık masasına oturdu. Yönetici Hakan Bilal Kutlualp, gizlice Belçika'ya giderek, Fildişi Sahili Milli Takımı'nda da forma giyen 24 yaşındaki oyuncunun şartlarını sordu. 

Fiyatı 6 milyon Euro 
ANVERS kentindeki Crown Plaza Otel'de gerçekleşen görüşmelerde Anderlecht, Dindane için 6 milyon Euro istedi. Geçtiğimiz sezon Belçika'da yılın futbolcusu seçilen ve 15 gol atan Dindane, müthiş hızı, kıvraklığı ve etkili driplingleriyle tanınıyor. Şampiyonlar Ligi'nde oynadığı için transferi halinde UEFA Kupası'nda forma giyemeyecek olan genç golcüye İngiltere'den de teklif yağdığı öğrenildi. 

Daum'un ödevi çok 

YUSUF KOBAL 

Tüm kasetleri topladı 
FENERBAHÇE Teknik Direktörü Christoph Daum, tatilde de boş durmuyor. Alman çalıştırıcı devre arasını ülkesinde geçirirken, bir yandan ikinci yarının planlarını yapıyor, diğer yandan da UEFA Kupası'ndaki rakipleri Real Zaragoza'yı inceliyor. İspanyol ekibinin Avrupa ve ligde oynadığı maçların tüm kasetlerini toplayan Daum, turu getirecek formülleri çıkarmaya çalışıyor. 

Antalya'da anlatacak 
EVİNDEN fazla çıkmayan ve adeta istatistiklere boğulan Sarı - Lacivertli takımın hocası, Antalya'da yapılacak hazırlık kampında Real Zaragoza'yı en ince ayrıntısına kadar oyuncularına aktaracak. Alman hocanın, İspanya'da yaşayan yakın arkadaşlarından da rakipleriyle ilgili bilgiler topladığı ve en az iki kez Zaragoza'nın maçlarını izlemeye gideceği öğrenildi. 

Nobre su serpti 

YUSUF DURSUN 

SARI - Lacivertli takımda kiralık olarak forma giyen Marcio Nobre, Teknik Direktör Daum ile yaptığı görüşmede takımdan ayrılmak istemediğini bildirdi. Şampiyonlar Ligi'nde birçok ünlü kulübün dikkatini çeken, İngiltere, İspanya ve İtalya'dan teklifler alan Brezilyalı golcü, Fenerbahçe'de mutlu olduğunu ve en az iki yıl daha kalmayı düşündüğünü belirtti. 
NOBRE, "Benim için huzur önemli. Bunu da Fenerbahçe'de buldum. Alex, Aurelio, Luciano ve Fabiano ile birlikte oynamak da bana keyif veriyor. Ayrıca taraftarın bu sevgisini başka bir kulüpte göremem" diye konuştu. Fenerbahçeli yöneticiler, yılbaşı sonrası Brezilya'ya giderek bu oyuncunun bonservisi için Cruzeiro ile masaya oturacaklar. 

Rüştü için girişim 

TEKNİK Direktör Daum, Barcelona'dan kiralık alınan kaleci Rüştü'nün gelecek yıl da takımda kalması için yönetime başvurdu. Alman hoca, İspanyol ekibinin gözden çıkardığı milli kalecinin kesinlikle gönderilmemesini istedi, "Bu konuda şimdiden girişimlere başlayalım" mesajını iletti. Yönetim, sezon sonu gelmeden Rüştü için temasta bulunacak. 

Vestel'in Semih ısrarı 

LİGİN ilk yarısında fazla oynama şansı bulamayan Fenerbahçe'nin genç golcüsü Semih'e, İkinci Lig A Kategorisi'nde şampiyonluk mücadelesi veren Vestel Manisaspor resmen talip oldu. Semih, "Ben Süper Lig'de mücadele eden bir takımda forma giymek istiyorum. Eğer bu takımlarla anlaşma sağlayamazsam, Manisaspor'da oynarım" ifadelerini kullandı. 


</TEXT>
</DOC>
