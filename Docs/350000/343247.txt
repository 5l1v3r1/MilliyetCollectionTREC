<DOC>
<DOCNO> 343247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun15.html </URL>
<DATE> 2005/05/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İngiltere’den riskli havayolu firmaları açıklansın’ çağrısı 
</HEADLINE>
<TEXT>

     LONDRA, DHA 

      TÜRK havayolu şirketi Onur Air’e önce Hollanda, ardından da Fransa, Almanya ve İsviçre tarafından geçici uçuş yasağı getirilmesinin yarattığı tartışma sürerken, İngiliz hükümeti de bazı Avrupa ülkelerinin uçuş güvenliğiyle ilgili uyguladığı ’ticari gizlilik’ ilkesinin kaldırılması yönünde girişim başlattı. 
     İngiltere’de yayımlanan Daily Telegraph gazetesindeki habere göre İngiliz hükümeti bu çabalarıyla, uçuş güvenliği yetersiz olan havayolu şirketlerinin Avrupa çapında teşhir edilmesini amaçlıyor. 
     
     İNGİLİZ ULAŞTIRMA BAKANLIĞI SİTESİNDE YASAKLILAR LİSTESİ MEVCUT 
     Gazetedeki haberde, İngiliz Ulaştırma Bakanlığı’nın internet sitesinde yasaklı havayolu şirketlerinin isimlerinin yayımlandığı belirtilirken, aynı politikanın Avrupa Birliği içindeki başka ülkelerde benimsenmediği ifade edildi. 
     Bazı ülkelerdeki ticari gizlilik kanunlarının, riskli taşımacılık yapan havayolu şirketlerinin isimlerinin hükümetler tarafından açıklanmasını engellediğini vurgulayan Daily Telegraph, İngiltere’nin, diğer Avrupa ülkelerinin de kendi uygulamasına benzer politikaları yürürlüğe koymasını istediğini yazdı. Bunun hayata geçirilmesi durumunda, herhangi bir Avrupa Birliği hükümeti tarafından uçuş yasağı getirilen havayolu şirketinin, bütün üye ülkelerde kamuoyuna açıklanması gerekecek. 
     
     İNGİLTERE 6 ÜLKENİN HAVAYOLU ŞİRKETLERİNE YASAK UYGULUYOR 
     Haberde, Ekvador Ginesi, Liberya, Tacikistan, Sierra Leone, Moritanya ve Swaziland’a kayıtlı havayolu şirketlerine ait uçakların İngiliz hava sahasına kabul edilmediği belirtilirken, söz konusu hükümetlerin uyguladığı uçuş güvenliği politikalarının yetersizliği buna gerekçe gösterildi. 
     İngiliz Seyahat Acentaları Birliği’nin bir sözcüsü de, tur operatörlerinin güvenlikle ilgili yasal sorumluluğu bulunduğunu, bu nedenle de yasaklı havayolu şirketlerinin uçaklarını zaten kullanmayacağını söyledi. 
     
</TEXT>
</DOC>
