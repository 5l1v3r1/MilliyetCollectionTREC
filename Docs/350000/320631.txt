<DOC>
<DOCNO> 320631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun14.html </URL>
<DATE> 2005/03/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Eski İçişleri Bakanı evinde ölü bulundu... 
</HEADLINE>
<TEXT>

     Ukrayna'da, muhalif gazeteci Heorhiy Gongadze cinayetiyle bağlantısı olmakla suçlanan eski İçişleri Bakanı Yuri Kravçenko'nun evinde ölü bulunduğu bildirildi. 
     
     İLK BELİRLEMELERE GÖRE İNTİHAR 

     Ukrayna'nın eski İçişleri Bakanı Yuri Kravçenko'nun ilk belirlemelere göre intihar ettiği açıklandı. 
     İnterfaks-Ukrayna ajansındaki habere göre, ilk belirlemelere dayanarak açıklama yapan İçişleri Bakan Yardımcısı Petro Koliada, ''Kravçenko'nun intihar ettiğini söyleyebiliriz'' dedi. 
     Haberde, bakan yardımcısının, olayın sabah meydana geldiğini söylediği belirtildi. 
     Koliada, eski bakanın ruhsatlı tabancasını başına dayayarak ateşledikten sonra öldüğünü açıkladı. 
     
     ŞAKAĞINDA KURŞUN İZLERİ VAR 

     Evinde ölü bulunan Ukrayna'nın eski içişleri bakanı Yuri Kravçenko'nun şakağında kurşun izleri olduğu bildirildi. 
     İnterfaks-Ukrayna ajansındaki habere göre, cesedi inceleyen görgü tanıkları, eski bakanın elinde bir tabanca bulunduğunu ve şakağında kurşun yarası olduğunu söyledi. 
     Aynı kaynaklar, Kravçenko'nun zengin Ukraynalıların oturduğu bir mahalledeki evinin garajında bulunduğunu belirtti. 
     Ukrayna'da muhalif gazeteci Heorhiy Gongadze cinayetiyle bağlantısı olmakla suçlanan eski içişleri bakanı Yuri Kravçenko, evinde ölü bulunmasaydı bugün savcılık tarafından sorgulanacaktı. 
     Kravçenko, Ukrayna'da 2000 yılında öldürülen ve başı hafta başında Dinyepr nehrinde bulunan gazeteci Gongadze cinayetiyle ilgili bugün savcılığa ifade vermeye çağrılmıştı. 
     Muhalefetin Kravçenko'yu Gongadze cinayetine karışmakla suçladığı kaydediliyor. 
     Başsavcı Svyatoslav Piskun, önceki gün yaptığı açıklamada, Gongadze cinayeti emrini kimin verdiğini bildiklerini söylemişti. 
     Piskun, katillerin bir emri yerine getirdiklerini ifade ederek, adlarını açıklamak istemediği şüphelilerin bulunduğunu ve olayın çözüldüğü kaydetmişti. 
     Ukrayna Devlet Başkanı Viktor Yuşçenko da, Gongadze cinayetinin çözüldüğünü belirterek, katillerin gözaltına alındığını ve halen ifade verdiklerini söylemişti. 
     Gongadze, Eylül 2000'de ortadan kaybolmuş, 2 ay sonra başsız cesedi ormanlık alanda bulunmuştu. 
     
</TEXT>
</DOC>
