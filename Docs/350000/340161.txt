<DOC>
<DOCNO> 340161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko23.html </URL>
<DATE> 2005/05/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Merkez Bankası Başkanı Serdengeçti Ekonomi yüzde 25.5 büyüdü 
</HEADLINE>
<TEXT>

     Merkez Bankası Başkanı Süreyya Serdengeçti, Türkiye ekonomisinin 2001 yılından bu yana toplamda yüzde 25.5 büyüdüğünü belirterek, "Aynı dönemde dış ticaret hacmi büyük bölümü AB'ye olmak üzere yüzde 120 arttı" dedi. 
     "AB'ye Katılım İçin Makro Ekonomik Politikalar" konulu konferansın açılışında konuşan Serdengeçti, Türkiye'nin AB'ye tam üyeliğine kadar geçecek sürecin önemli olduğuna işaret ederek, bu dönemde ekonomik, siyasi, hukuki alanda reformların yapılması gerektiğini, bu reformların AB üyeliği olmasa da yapılması gerektiğinin altını çizdi. 
     Türkiye'de izlenen sıkı ekonomik politika sonucunda enflasyonun düştüğüne, faiz oranlarının gerilediğine dikkati çeken Serdengeçti, Türkiye'de büyüme dinamiğinin değiştiğini, özel sektöre dayalı büyümenin ön plana çıktığını söyledi. 
     17 Aralık tarihinin aslında siyasi bir karar olmakla birlikte Türkiye ekonomisinde sağlanan başarılar elde edilmeseydi bu tarihin elde edilmesi güç olacağını belirten Serdengeçti, "Bizim bundan sonra bakmamız gereken geniş açılı yaklaşımlar ve uzun vadeli kalkınma olmalıdır. Bunun için döviz, faiz, borsa dar üçgeninin açılması gerekir" dedi. 
     Türkiye'de sürdürülebilir büyüme kavramının henüz yeteri kadar anlaşılmadığına işaret eden Serdengeçti, "Ne kadar sürdürülebilir büyüme sağlarsak AB'ye o kadar yaklaşırız" dedi. Bu çerçevede Merkez Bankası'nın bankacılık sektörü reformuna önem verdiğine ve bu reform sürecinin devam etmesi gerektiğine işaret eden Serdengeçti, kayıt dışının azaltılmasında rol oynacak vergi reformu ve sosyal güvenlik reformunun önemli olduğunu belirtti. 
     
</TEXT>
</DOC>
