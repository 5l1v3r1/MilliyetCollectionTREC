<DOC>
<DOCNO> 339205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko30.html </URL>
<DATE> 2005/05/03/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Babacan Asya Kalkınma Bankası toplantısına çok önem veriyoruz 
</HEADLINE>
<TEXT>

     Devlet Bakanı Ali Babacan, Asya Kalkınma Bankası’nın İstanbul’daki toplantısına, İstanbul’un dünya finans camiasına tanıtılması ve bir finans merkezi olması açısından büyük önem verdiklerini söyledi. 
     Babacan, Asya Kalkınma Bankası 38. Yıllık Guvernörler Kurulu Toplantısı kapsamında gerçekleştirilen "Türkiye Günü" Semineri’nin açılışının ardından gazetecilerin sorularını yanıtladı. 
     Asya Kalkınma Bankası’nın 63 üye ülkesinin bulunduğunu ifade eden Babacan, Türkiye’deki toplantıya 63 üye ve 8 de gözlemci ülkeden olmak üzere toplam 71 ülkeden katılımcıların gelmeye başladığını bildirdi. 
     Babacan, resmi toplantının yarın sabah başlayacağını dile getirerek, toplantılarda küresel ekonomi, Asya ekonomisi ile ilgili konuların değerlendireceğini anlattı. 
     Babacan, "Mesela şu anda sadece 15-20 Asya ülkesinin bakanları bir toplantı halinde. Onların kendilerine ait gündemleri var" dedi. 
     Toplantıya dünya genelinden, finans dünyasından 3 bin kişinin katılacağını belirten Babacan, toplantılarda sadece resmi temasların yer almadığını, özel sektör, finans kuruluşları ve bankaların da pek çok toplantılar düzenlediğini kaydetti. 
     Babacan, bu kadar büyük bir organizasyonun Türkiye’de yapılmasının kendileri için sevinç kaynağı olduğunu dile getirerek, "Toplantıya, İstanbul’un dünya finans camiasına tanıtılması açısından ve İstanbul’un bir finans merkezi olması açısından büyük önem veriyoruz" dedi. 
     Yarinki resmi açılışın ardından, bir sonraki gün akşamı Başbakan Recep Tayyip Erdoğan’ın katılımcılara hitaben bir konuşma yapacağını bildiren Babacan, toplantının Cuma günü biteceğini belirtti. 
     
     İKİLİ GÖRÜŞMELER 
     Bir gazetecinin "Sizin ikili görüşmeleriniz olacak mı " sorusu üzerine Babacan, "Tabii, çok sayıda. Hem misafir bakanlarımızla, hem finans kuruluşları ile çok sayıda ikili görüşmemiz var" diye cevap verdi. 
     Toplantının en önemli özelliğinin İstanbul’un bir finans merkezi olarak insanların zihninde daha çok yer etmesini, Türkiye’nin ve İstanbul’un dünya finans camiasına tanıtımını sağlamak olduğunu yineleyen Babacan, katılımcıların bir kısmının da eşleri ile İstanbul’a geldiğini ve katılımcıların eşleri için de ayrı programlar söz konusu olduğunu söyledi. 
     Babacan, "İstanbul, canlı ve cazip bir şehir. Bir çok bakanın eşiyle gelmiş olduğunu öğrendim. Bu da İstanbul’a ve Türkiye’ye bakışın güzel bir örneği" dedi. 
     Bir gazetecinin, "Türkiye 1991 yılından beri Asya Kalkınma Bankası’na üye, ancak çok etkin olmadığı gibi bir gözlem var. Ne diyorsunuz " sorusu üzerine Babacan, şunları kaydetti 
     "Türkiye’nin üye olduğu yıl 1990’lı yılların başı, Türkiye’nin dışa açılma döneminin sonları. O yıllardan sonra Türkiye maalesef zor bir döneme girdi. O dönemdeki amaç neymiş, niye Asya Kalkınma Bankası’na Türkiye üye olmuş derseniz, Asya Kalkınma Bankası’nın direk fonlarından, kredilerinden yararlanmaktan ziyade, Asya Kalkınma Bankası’nın kredi açtığı ülkelerdeki yatırım projelerine Türk firmaların daha çok iştirak edebilmesini sağlamak için ki bu da gerçekleşmiş." Bir yabancı gazetecinin, IMF ile stand-by anlaşmasını sorması üzerine de niyet mektubunu gönderdiklerini belirten Babacan, "Bu çok önemli bir kilometre taşıydı. Şimdi Board’un IMF İcra Direktörleri Kurulu toplanıp, bu ayın ortasından önce onay vermesini bekliyoruz" şeklinde konuştu. 
     
</TEXT>
</DOC>
