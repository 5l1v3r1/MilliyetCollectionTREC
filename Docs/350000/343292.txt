<DOC>
<DOCNO> 343292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko14.html </URL>
<DATE> 2005/05/17/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Beyaz eşya piyasası dinlenme döneminde... 
</HEADLINE>
<TEXT>

     İç piyasa ve ihracatta sıkıntı yaşayan beyaz eşya sektörünün, geçen yıl satışların yüzde 64 gibi bir yükseliş göstermesinin ardından "Dinlenme dönemi"ne girdiği bildirildi. 
     Beyaz Eşya Yan Sanayiciler Derneği BEYSAD Genel Sekreteri Altan Atam, sektörün yurtiçindeki büyümesinin, milli gelirdeki reel artışlar ve vatandaşların güven duyarak harcama yapmalarıyla ilgili olduğunu söyledi. 
     Sektörde, 4 ana üretici, 300 yan sanayi üreticisi ile 3 bin servis ve 5 bin bayi teşkilatının bulunduğunu kaydeden Atam, 5 milyar dolar ticaret hacmi ve 2 milyar dolar ihracatı olan sektörde, 150 bin kişiye istihdam sağlandığını belirtti. 
     Atam, 2005 yılının ilk çeyreğinde sektörde ancak yüzde 5’lik bir büyüme gerçekleştiğini dile getirerek, şöyle devam etti 
     "2005 yılı için yüzde 25 büyüme hedefi konulmuştu. Ancak, bu hedefin yakalanması çok zor görülüyor. Hem iç satışlarda hem de ihracatta sıkıntı yaşanıyor. İç durgunluk, geçtiğimiz yıl satışlarının yüzde 64 gibi bir yükseliş göstermesinden sonra dinlenme dönemi sayılabilir. İhracatın yüzde 80’den fazlası Avrupa Birliği AB 
     ülkelerine yapılıyor. Bu pazarlarda da bir durgunluk, endişeli bir bekleyiş var." Geçen yıl toplam üretimin yüzde 62’sinin ihraç edildiğine ve bu ihracatın artırılması şansının da bulunduğuna dikkat çeken Atam, yeniliklere açık bir teknolojilerinin bulunduğunu, AB seviyesinde hatta aynı standartlarda üretim yaptıklarını anlattı. 
     
     ÇİN FİRMALARIYLA REKABET 
     Atam, Avrupa firmalarının, isçilik maliyetleri nedeniyle sektörü terk ettiklerine değinirken, şunları kaydetti 
     "Polonya, Macaristan, Çek Cumhuriyeti’ne yapılan yatırımlar, bu ülkelerin AB üyesi olmalarından sonra cazibesini kaybetti. Ancak, bizim de sıkıntılarımız var. İşçilik maliyetleri, vergiler, SSK ödemeleri, enerji giderlerimiz yüksek. Bugün büyük beyaz eşya ürünlerinde Çin firmalarıyla rekabet edebiliyoruz. Çünkü şimdilik bu sektördeki kalite imajları kötü. Lojistik giderleri yüksek ve yüzde 3-5.5 oranında gümrük ödüyorlar. Fakat yakın zamanda bu avantajları 
     kaybedebiliriz. Çünkü, bu konuda herhangi bir stratejik planlamamız yok. Elektrikli küçük ev aletlerinde ise piyasayı Çin mallarına kaptırmış bulunuyoruz. Ülkemiz için ihracat ve istihdam yönünden önemli olan ve gelişme şansı bulunan bu sektör için tedbirler almak zorundayız." 
     
</TEXT>
</DOC>
