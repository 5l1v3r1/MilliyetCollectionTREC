<DOC>
<DOCNO> 305717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun19.html </URL>
<DATE> 2005/01/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Talat AB'nin Kıbrıs planı hayal ürünü, Rumlar'ın ısmarlaması... 
</HEADLINE>
<TEXT>

     KKTC Başbakanı Mehmet Ali Talat, AB'nin Kıbrıs sorununun çözümüne yönelik Annan planına alternatif bir plan hazırladığı yönündeki Rum kaynaklı haberlerin ''tamamen hayal ürünü olduğunu'' ifade ederek, böyle bir plan varsa Rum yönetiminin ısmarlaması olduğunu söyledi. 
     Talat, AB'nin böyle bir plan hazırlamadığına işaret ederek, ''AB'nin Kıbrıs sorununun çözümünü ileriye götürmek gibi bir yükümlülük altına girmesi mümkün değildir'' dedi. 
     Talat, Bayrak Televizyonu'na BRT yaptığı açıklamada, ''AB'nin Kıbrıs için yeni plan hazırladığı'' yönündeki haberleri, ''Rum basınının masa başında uydurduğu haber'' olarak değerlendirdi. 
     Talat, ancak Rum yönetiminin birkaç profesöre para vererek, ''Annan planını alın da merkezi hükümetin daha güçlü olduğu bir şekle getirin'' demiş olabileceğini, belki de bunun hazırlığının yapıldığını kaydetti. 
     Rum tarafının hazırlattığı bir plan olabileceğini ifade eden Talat, özetle şunları söyledi 
     ''Şimdi 'hazırlanıyor' denilen ve bu işi profesörlerin yönettiğini söyledikleri plan ya bir hayal ürünüdür ya da varsa Rum yönetiminin ısmarlaması bir plandır. Bu AB'nin değildir, hiç ilgisi yok. AB böyle bir rolü üstlenmeyeceğini yüzlerce defa söylemiştir. AB kesinlikle böyle bir angajmana girmez. Böyle bir yeteneği dahi yoktur, böyle bir gücü yoktur, böyle bir organizasyonu yoktur. Dolayısıyla AB'nin Kıbrıs sorununun çözümünü ileriye götürmek gibi bir yükümlülük altına girmesi mümkün değildir.'' 
     
     ''İZOLASYONLARIN KALDIRILMASI STRATEJİK HEDEF' 
     Kıbrıslı Türklere uygulanan izolasyonların kaldırılmasının, Rum yönetimi lideri Tasos Papadopulos'u çözüm yönünde zorlayacağını kaydeden Talat, ''Kıbrıs sorununun çözümünün yolu izolasyonların kaldırılmasından geçer. İzolasyonların kaldırılması stratejik bir hedeftir. Esas hedefimiz Kıbrıs sorununun çözümüdür'' dedi. 
     Başbakan Talat, 2005 yılında Kıbrıs sorununun çözümüne ulaşılabileceğine inandığını da belirtti. 
     
</TEXT>
</DOC>
