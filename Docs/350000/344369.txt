<DOC>
<DOCNO> 344369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur25.html </URL>
<DATE> 2005/05/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Beykoz villalarının kabusu 3 hırsız yakalandı 
</HEADLINE>
<TEXT>

     Beykoz’da kış aylarında boş kalan 70 civarında villa ve işyerinden çaldıkları elektronik eşyayı piyasada sattıkları öne sürülen 1’i İran uyruklu 3 kişi yakalandı. 
     Akbaba Köyü’nde önceki gün devriye gezen jandarma, durumundan şüphelendikleri eskici Adil Y’nin el arabasında inceleme yaptı. 
     Yapılan inceleme sonucu arabada yeni ve çalıntı eşya bulan jandarma, Y’yi gözaltına aldı. 
     Karakolda sorgusu yapılan Y, son 3 ayda 70 kadar villa ve işyerinden hırsızlık yaptığını itiraf etti. Y’nin, çalıntı televizyon, diz üstü bilgisayar ve kamera gibi elektronik eşyayı ambalajlayarak piyasada sattıklarını belirttiği Tahtakale’deki depoya da operasyon düzenlendi. 
     Burada çok sayıda çalıntı elektronik eşya ele geçiren jandarma, olayla ilgileri görülen Mehmet A. ile İran uyruklu Celil H’yi de gözaltına aldı. 
     Adliyeye sevk edilen zanlılardan Adil Y’nin, eskici olarak el arabasıyla gezerken boş olan villa ve işyerlerini belirlediği, daha sonra da arkadaşlarıyla hırsızlıkları gerçekleştirdiği öğrenildi. 
     
</TEXT>
</DOC>
