<DOC>
<DOCNO> 306414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun41.html </URL>
<DATE> 2005/01/14/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Alman anne, babası Türk olan çocuğunu aç bırakarak öldürdü 
</HEADLINE>
<TEXT>

     Almanya'nın Düsseldorf kentinde Alman anne, babası Türk olan kız çocuğunu aç bırakarak öldürdü. 
     Düsseldorf polisi, 26 yaşındaki annenin 3 yaşındaki kızını aç bırakarak öldürdüğünü, cesedi birkaç gün yatağının altında bıraktığını, daha sonra banyoda parçalayarak torbaların içinde evin balkonunda 2 yıl sakladığını itiraf ettiğini açıklarken, olayı 'korkunç ve inanılmaz' olarak nitelendirdi. 
     Hemşire olduğu bildirilen kadının polise verdiği ifadede, kızının 2002 yılının kasım ayında yemek yememeye başladığını, bunun üzerine kendisinin de çocuğun ölene kadar yemek vermeyi bıraktığını belirterek, ''Çocuğun öleceğini anladım. Öldükten sonra cesedi torbalara sığdırmak için de başını kestim'' dedi. 
     Kadının 36 yaşındaki Türk eşi ise çocuğun ölümünden sonra 11 ay kadınla birlikte yaşadığını, ancak kendisinin kızının nerede olduğu sorusuna kadının farklı mazeretler uydurarak yanıtlar verdiğini, devamlı kavga ettikleri için de bir süre sonra çocuğun nerede olduğu konusunda sorular sormayı bıraktığını ifade etti. 
     Evini kira ödemediği için boşaltmak zorunda kalan kadının, bu işlem esnasında kızının nerede olduğuna dair mazeret bulmakta zorluk çektiği için korkunç cinayeti kocasına itiraf ettiği bildirildi. 
     Polis, sanığın kocasının bu durumu önce doktoruna anlattığını ve daha sonra her ikisinin de polise başvurduğunu bildirdi. Kadının komşularının evden kelen pis kokular dolayısıyla önceki günlerde şikayette bulundukları bildirildi. 
     Polis, korkunç şekilde öldürülen çocuğun cesedine ait parçaların, evin zorla boşaltılma işlemi esnasında kent çöp imha merkezine getirildiğinin tahmin edildiğini belirtti. 
     Kızını öldüren kadının tutuklandığı bildirilirken, aileye ait 4 yaşındaki başka bir kız çocuğunun ise çocuk bakımevine yerleştirildiği bildirildi. 
     Polis, kadının cezai ehliyeti olmadığı yönünde herhangi bir belirti bulunmadığını açıkladı. 
     
</TEXT>
</DOC>
