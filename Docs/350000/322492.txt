<DOC>
<DOCNO> 322492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun62.html </URL>
<DATE> 2005/03/10/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Filistin ambulansıyla hastaneye götürülen İsrailli kadın içeri alınmadı 
</HEADLINE>
<TEXT>

     İsrail'de trafik kazasından sonra Filistin Kızılayı'na ait bir ambulansla hastaneye götürülen İsrailli bir kadın, güvenlik görevlilerince içeri alınmadı. 
     Filistin Kızılayı'nın açıklamasında, Kudüs'ün kuzeyinde, Filistinlilerin denetimindeki bölgede dün meydana gelen kazada yaralanan kadının bilincini kaybettiği belirtildi. 
     Açıklamaya göre, İsrailli kurtarma görevlilileri bölgeden geçen Filistin Kızılayı'na ait bir ambulanstaki görevlilerden kadını Küdüs'teki Hadassah Hastanesi'ne kaldırmalarını istedi ve kadın Filistin ambulansıyla hastaneye götürüldü. 
     Hastanedeki güvenlik görevlilerinin kadının hastaneye girişini engelledikleri, kimlik belgesini görmek istedikleri, ancak kadının üzerinde kimlik bulunamadığı belirtildi. 
     Bunun üzerine kadının Doğu Kudüs'teki bir hastaneye götürüldüğü burada kendisine ilk yardımda bulunulduğu kaydedildi. Bu hastanenin yetkililerinin polisi uyarması üzerine kadın, İsrailli polislerin eşlik ettiği aynı ambulansla Hadassa Hastanesi'ne getirildi ve içeri alındı. 
     
</TEXT>
</DOC>
