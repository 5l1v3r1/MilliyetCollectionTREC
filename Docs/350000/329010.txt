<DOC>
<DOCNO> 329010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo22.html </URL>
<DATE> 2005/03/31/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Milli maçta sakatlanan Beşiktaşlı Koray, Diyarbakırspor maçında yok 
</HEADLINE>
<TEXT>

     Beşiktaş Teknik Direktörü Rıza Çalımbay, bu sezon takımı aleyhine çok hakem hatası yapıldığını, yine de her zaman hakem camiasının yanında olduklarını söyledi. 
     Rıza Çalımbay, BJK Nevzat Demir Tesisleri'nde düzenlediği haftalık olağan basın toplantısında, hafta sonu deplasmanda Diyarbakırspor ile yapacakları maç öncesi takımla ilgili soruları yanıtladı. 
     Siyah-beyazlı ekibin çalıştırıcısına yöneltilen ilk soru Diyarbakırspor maçına atanan hakem Cem Papila ile ilgili oldu. 
     Papila'nın iyi bir hakem olduğunu, bugüne kadar da iyi maçlar yönettiğini belirterek, ''Hayırlı olsun'' diye sözlerine başlayan Çalımbay, ''Her zaman hakem camiasının sonuna kadar yanındayız. Ama bu sene gerçekten Beşiktaş aleyhine büyük hatalar yapıldı. Yine de her zaman hakem camiasının yanındayız'' dedi. 
     Maçın hakeminin Cem Papila olmasının oyuncular üzerinde bir etki yaratıp yaratmayacağı yönündeki soruyu da Çalımbay, ''Diyarbakırspor maçı kazanmamız gereken bir maç. Samsunspor maçı artık geride kaldı. Bizim bu maçtan galip çıkmamız lazım. Bunun için de her şeyimizi ortaya koyacağız. Başka şeylerin futbolcuları etkilememesi lazım. Tek düşüncemiz galibiyet. Hakemlerin biraz daha dikkatli olmalarını istiyoruz'' şeklinde yanıt verdi. 
     
     ''TEK KORKUM KONSANTRASYON ZORLUĞU'' 
     Çalımbay, Diyarbakırspor maçı öncesi tek korkusunun milli maçlar nedeniyle lige verilen aranın yaratacağı konsantrasyon zorluğu olduğunu ifade etti. 
     Diyarbakırspor karşılaşmasının da kazanmaları gereken önemli bir mücadele olduğunun altını çizen Çalımbay, ''Tek korkum, verilen aradan sonra oluşacak konsantrasyon zorluğu. Maçın önemini bütün oyuncular kavradığı için mutlaka galibiyetle döneceğiz, tek düşüncemiz o'' diye konuştu. 
     Bu tip karşılaşmaların da ezeli rakiplerle olan mücadeleler kadar zor olduğunu söyleyen Çalımbay, ''İyi konsantre olmalıyız. Konsantrasyondan uzaklaşıp mücadele etmez, her şeyimizi ortaya koymazsak zor maç olur. Diyarbakırspor kendi sahasında bilhassa iyi oynayan bir takım. Bunun bilincindeyiz. Gerekli tedbirleri alacağız'' dedi. 
     
     KORAY, DİYARBAKIRSPOR MAÇINDA YOK 
     Beşiktaş Teknik Direktörü, milli takımdan sakat dönen Koray Avcı'nın Diyarbakırspor maçında forma giyemeyeceğini açıkladı. 
     Milli takımlarda forma giyen oyuncularının hepsinin sergilediği performanstan memnun olduğunu anlatan Çalımbay, ''Tek sıkıntım sakat gelmeleriydi. Maalesef Koray ile ilk sakatımızı verdik'' dedi. 
     Çalımbay, Koray'ın olmamasının Diyarbakırspor karşısında kendileri için bir dezavantaj olacağını kaydetti. 
     Rıza Çalımbay, bir panelde Carew ile ilgili açıklamalarında, bu futbolcu hakkında ''bekleneni veremezse gider'' şeklinde bir ifade kullanmadığını da belirtti. 
     Transferlerle ilgili hiçbir şey konuşmak istemediğini anlatan Beşiktaş Teknik Direktörü, çünkü şu anda sadece araştırmaların sürdüğünü ve maçlar izlediklerini ifade etti. 
     
     ''TAKIMDA UYUM ÇOK İYİ'' 
     Çalımbay, geldiğinden bu yana takımda oluşan en pozitif şeyin kazanma arzusu ve uyum olduğunu söyledi. 
     Futbolcuların kazanma arzusu ve hırsının dört dörtlük olduğunu vurgulayan Çalımbay, ''Eksi olan tek kafamda kalan şey Galatasaray maçı. Kazansaydık her şey çok farklı olurdu'' dedi. 
     Berkant ile ilgili bir soru üzerine bu oyuncunun uzun süre sakatlık sorunları nedeniyle takıma giremediğini ifade eden Rıza Çalımbay, bu futbolcunun takımla tam olarak çalışmalara daha yeni başladığını belirtti. 
     Çalımbay, Sergen hakkındaki düşünceleri ve gelecek sezon planında bu futbolcunun durumuyla ilgili de ''Kaptanlık görevi ve takımdaki görevini dört dörtlük yapıyor. Kaç maç kazandıysak, belki yarısını Sergen'in sonradan girip oynadığı oyunla kazandık. Sergen, Beşiktaş'a mal olmuş bir oyuncu. Sezon sonunda yönetimle oturur konuşur, karar verirler'' diye konuştu. 
     Gelecek sezon Beşiktaş'ın kendisine has bir oyun sistemi olacağını kaydeden Rıza Çalımbay, ''Çok iyi bir çalışma ortamı lazım. Bu dönemde kısa olduğu için bunu bulamadık'' diye konuştu. 
     Cordoba yerine Türk kaleci tercih edip, Ramazan'a görev vermeyi düşünüp düşünmeyeceği şeklinde soruyu da Çalımbay, ''Bütün kalecilerimizden memnunum. Ramazan genç ve iyi bir kaleci. Oscar gibi bir kaleciyle çalışması da bir avantaj. Ramazan da zamanı gelecek, oynayacak. Oscar'ı kesip Ramazan'ı oynatmak, şu an onu kaybetmek gibi olur'' diye yanıtladı. 
     İki hafta içinde yeni sezon için kamp yeri konularının da kesinlik kazanacağını söyleyen Beşiktaş Teknik Direktörü, yardımcısı Bülent Albayrak'ın kamp yeri incelemesi için gelecek haftalarda yurtdışına gideceğini bildirdi. 
     Rezerv Lig konusunda da olumlu düşündüğünü belirten Rıza Çalımbay, bölgesel olmasının daha yerinde olacağını vurguladı. 
     
     MİLLİ TAKIMIN GALİBİYETİ 
     A Milli Futbol Takımı'nın aldığı 2 galibiyetle, 2006 Dünya Kupası finallerine katılma şansını arttırdığını belirten Rıza Çalımbay, ''Bundan sonra her şey bizim elimizde'' dedi. 
     İçeride yapılacak Yunanistan ve Danimarka maçlarının da kazanılmasının 2006 şansını daha da artıracağını kaydeden Çalımbay, ''Gürcistan karşısında Arnavutluk maçından daha iyi oynadılar. Böyle kritik dönemde Ersun Yanal'a hepimizin sahip çıkması lazım'' diye konuştu. 
     
</TEXT>
</DOC>
