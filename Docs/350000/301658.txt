<DOC>
<DOCNO> 301658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo27.html </URL>
<DATE> 2004/12/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ülkersporlu Serkan Erdoğan, Aralık ayının en değerli oyuncusu seçildi 
</HEADLINE>
<TEXT>

     Ülkerspor'un başarılı oyuncusu Serkan Erdoğan, Avrupa Ligi'nde aralık ayının en başarılı oyuncusu seçildi. 
     Avrupa Ligi'nin resmi internet sitesi ''www.euroleague.com'' adresli sitede yapılan açıklamada, Serkan'ın, aralık ayı içinde oynanan maçlardaki başarılı performansı nedeniyle en başarılı oyuncu olarak seçildiği bildirildi. 
     Ülkerspor'un bu ay içinde Avrupa Ligi'nde 4 maçını da kazanması, Serkan'ın da bu karşılaşmalardaki başarısı, seçilmesindeki en büyük etken olurken, milli oyuncu 4 maçta 20 sayı, 3.2 ribaund, 1.5 asist ortalamalarıyla oynadı. Serkan, ayrıca 4 maçta kullandığı 29 üç sayılık atışın 15'ini sayıya çevirdi. 
     Turuncu-yeşilliler, aralık ayında Benetton, Panathinaikos, Tau Ceramica ve Opel Skyliners takımlarını yendi. 
     
</TEXT>
</DOC>
