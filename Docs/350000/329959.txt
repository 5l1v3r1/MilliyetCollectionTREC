<DOC>
<DOCNO> 329959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/dunya/adun.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Son sözü 'Amen' oldu 
</HEADLINE>
<TEXT>


Müslümanı, Hıristiyanı tüm dünya Jean Paul II'nin yasını tutuyor. Cenaze törenine en az 4 milyon kişinin katılması bekleniyor 

DIŞ HABERLER SERVİSİ 


Geçen hafta geçirdiği idrar yolları enfeksiyonunun ardından kalp ve böbrek yetmezliği çeken ve önceki gece, kan zehirlenmesi ve kan damarlarının çökmesi sonucu ölen Katolik dünyasının Polonya kökenli ilk ruhani lideri Papa Jean Paul II'nin son sözünün "Amen" olduğu belirtildi. 84 yaşında ölen Papa için dün sabah San Pietro Bazilikası önünde, 100 bini aşkın kişinin katıldığı bir ayin düzenlendi. "Uğurlama ayini" adı verilen törende dualar okunduktan sonra Papa'nın naaşı, Papalık Sarayı'nda kardinaller ve devlet yetkililerinin ziyaretine açıldı. 
Uğurlama ayini için San Pietro Meydanı'nda toplanan on binlerce kişi, "Papa'nın ruhuna destek için" dualar okudu. Törene, İtalya Cumhurbaşkanı Carlo Azeglio Ciampi ve Başbakan Silvio Berlusconi gibi üst düzey devlet yetkilileri de katıldı. Ayin sırasında yaşlı bir kadın kalp krizi geçirerek öldü. 
Papa'nın cenaze merasiminin ne zaman yapılacağı ise bugünkü Kardinaller Meclisi toplantısında belli olacak. Vatikan kurallarına göre, defin işleminin vefatı müteakip dördüncü, beşinci veya altıncı günde yapılması gerekiyor. Cenaze törenine yaklaşık 4 milyon kişinin katılması bekleniyor. Papa'nın, yakın zamanda açılacak olan vasiyetinde özel bir yer belirtilmemesi halinde nereye gömüleceğine de Kardinaller Kurulu karar verecek. Yeni papa seçimi en erken iki hafta, en geç 20 gün sonra yapılacak. 

Halka 3 gün gösterilecek 

San Pietro Meydanı'ndaki törenin ardından Papalık Sarayı'nda kardinaller, devlet yetkilileri ve diplomatik temsilcilerin ziyaretine açılan Papa Jean Paul II'nin naaşı, bugün TSİ 18.00'de San Pietro Bazilikası'na taşınarak halka gösterilecek. Naaş, üç gün boyunca ziyarete açık tutulacak. Tarihi Kardinaller Meclisi tarafından saptanacak cenaze töreninin perşembe gününden önce yapılamayacağı belirtiliyor. 

Yeni papaya erkeklik testi 

Kardinaller, seçtikleri papaya erkeklik testi de yapacak. Hürriyet yazarı Murat Bardakçı'nın anlatımına göre 853 yılında Joan adında bir kadını erkek zannederek 8. John adıyla papa seçen kardinaller, Joan'ın bir ayin sırasında doğurmasıyla şoke oldu. Joan'ı ve bebeğini taşlayarak öldüren kardinaller papalara erkeklik testini zorunlu hale getirdi. Test, yeni papanın delikli bir tahtıravana oturmasıyla ve kardinallerden birinin de delikten elini sokarak papanın testislerini kontrol etmesiyle yapılıyor. 


</TEXT>
</DOC>
