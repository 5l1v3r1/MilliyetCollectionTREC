<DOC>
<DOCNO> 314849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun04.html </URL>
<DATE> 2005/02/13/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Madrid'de 32 katlı binanın üst katları çıkan yangında çöktü... 
</HEADLINE>
<TEXT>

     Madrid'in finans kuruluşlarının yoğunlukta olduğu bir semtte bulunan 106 metre yüksekliğindeki gökdelen, 1979 yılında inşa edildi ve iki yıl önce de elden geçirildi. 
     Kısa devreden kaynaklanan ve 22.30 sıralarında 21'inci katta başlayan yangının şiddetiyle, bir alışveriş merkezine bakan binanın bir bölümü çöktü. 
     Windsor Binası'ndaki yangın canlı yayın yapan İspanyol televizyon kanallarınca görüntülenirken, yangının elektrik kontağında meydana gelen kısa devreden çıktığı sanılıyor. 
     
     İTFAİYE YETKİLİSİ ''BİNANIN DURUMU KRİTİK'' 

     İspanya'nın başkenti Madrid'de dün gece yangın çıkan ve bazı katları çöken 32 katlı gökdelenin durumunun ''kritik'' olduğu bildirildi. 
     Madrid İtfaiyesi yetkilisi Mirardo Tudela, binanın bir kısmının çökmesinden dolayı dengesinin bozulduğuna dikkati çekerek, ''binanın durumunun kritik olduğunu'' belirtti. 
     Mirardo, Tele Madrid televizyon kanalına verdiği demeçte, ''Durum kritik. Yapının dengesi bozuldu'' ifadesini kullandı. 
     Madrid Emniyet Genel Müdürü Cinstantino Mendez de, binanın yıkılması gerektiğini, zaten şimdiden yıkıntıya döndüğünü kaydetti. 
     İtfaiye ekiplerinin hala yanmakta olan binada görevlerine devam ettiği, binanın içindeki sıcaklığın 1000 dereceye ulaştığı ifade edildi. 
     
     TAMAMEN ÇÖKEBİLİR 

     Birçok katı çöken binanın, yangının çıktığı saatte boş olması büyük bir faciayı engelledi. Ancak binanın beton gövdesinin yüksek ısıya daha fazla dayanamayacağı ve tamamen çökeceği sanılıyor. 
     Yangının sabaha karşı saat 03.00 sularında kontrol altına alındığını, soğutma çalışmalarının devam ettiğini belirten yetkililer, üç itfaiyecinin dumandan hafif derecede zehirlendiğini kaydetti. 
     
     ''MADRİD TARİHİNİN EN BÜYÜK YANGINI'' 

     İspanya'nın başkenti Madrid'de dün gece 32 katlı bir gökdelende çıkan ve binanın bir bölümünün çökmesine neden olan yangının, Madrid tarihindeki en büyük yangın olduğu bildirildi. 
     Madrid Belediye Başkanı Alberto Ruiz Gallardon, İspanya başkentinin 4. en yüksek binasında çıkan yangına ilişkin gazetecilere yaptığı açıklamada, ''Bu yangın, Madrid'in tarihinde gördüğü en büyük yangındır'' dedi. 
     Gallardon, yangının henüz tam anlamıyla kontrol altına alınamadığını sözlerine ekledi. 

     
</TEXT>
</DOC>
