<DOC>
<DOCNO> 305797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy06.html </URL>
<DATE> 2005/01/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Erdoğan Rusya ile iş hacmini 30 milyar dolara çıkarmayı hedefliyoruz 
</HEADLINE>
<TEXT>

     Başbakan Recep Tayyip Erdoğan, ''Rusya, dostluğuna büyük önem verdiğimiz komşularımızdan biridir'' dedi. 
     Erdoğan, Rusya Federasyonu Ticaret ve Sanayi Odaları Başkanlığı'nda, Başkan Yevgeni Primakov ile biraraya geldi. Yaklaşık 15 dakika süren baş başa görüşmenin ardından heyetlerarası görüşmeye geçildi. 
     Başbakan Erdoğan, burada yaptığı konuşmada, iki ülke arasındaki ekonomik ve ticari görüşmelerin daha da geliştirilmesine büyük önem verdiklerini söyledi. Türkiye ve Rusya arasındaki ilişkilerin köklü geçmişinin iki ülkeyi birbirine yakınlaştırdığını vurgulayan Başbakan, ''Rusya dostluğuna büyük önem verdiğimiz komşularımızdan biridir'' dedi. 
     İki ülke arasındaki ilişkilerin hem nitelik hem de nicelik bakımından son dönemde kaydettiği gelişmenin çok olumlu olduğunu kaydeden Erdoğan, Rusya'nın bugün Türkiye'nin en büyük ikinci ekonomik ortağı, Türkiye'nin de Rusya'nın önde gelen ekonomik ortaklarından biri durumuna geldiğini ifade etti. 
     Erdoğan, şöyle konuştu 
     ''Ekonomik alandaki işbirliğimizin yakın gelecekte daha da geliştirilmesi, bu çerçevede karşılıklı yatırımların artması ve ikili ticaretimizin daha dengeli bir biçimde büyütülmesi için birlikte çalışmaya devam edeceğiz. 
     2004 yılı ticaret hacmimiz 2003 yılı ile karşılaştırıldığında ikili ticaretimizin yüzde 60'a yakın bir oranda arttığını görmekteyiz. Mal alışverişinin çeşitlendirilmesi ve ulaştırma alanındaki bazı sorunların aşılması, ayrıca karşılıklı yatırımların artmasıyla bu miktarı en kısa sürede 15 milyar dolara yükseltmeyi amaçlıyoruz.'' 
     
     ''İŞ HACMİNİ 30 MİLYAR DOLARA ÇIKARMAYI HEDEFLİYORUZ'' 
     Erdoğan, Rusya ile dış ticaret hacminin 2007 yılına kadar 25 milyar dolara, toplam iş hacminin de 30 milyar dolar seviyesine çıkarılmasını hedeflediklerini dile getirdi. Erdoğan, bu konuda işadamlarına önemli sorumluluklar düştüğünü vurguladı. 
     Başbakan Erdoğan, Rusya ile hazırlanacak anlaşmanın temel amaçlarının iki ülke arasındaki mal ve hizmet ticaretinin serbestleştirilmesi ve tarife dışı engellerin kaldırılması olması gerektiğini kaydetti. 
     Erdoğan, Rusya'daki Türk yatırımlarının 2 milyar dolar seviyesinden önümüzdeki kısa dönemde 2.5 milyar dolar seviyesine yükselmesini öngördüklerini de ifade etti. Türk müteahhitlerince Rusya'da üstlenilen işlerin değerinin de 15 milyar dolara ulaştığını belirten Erdoğan, Türk ve Rus işadamları için karşılıklı yatırımların yanı sıra ortak yatırım projeleri konusunda da büyük bir potansiyelin bulunduğunu söyledi. Başbakan, bu çerçevede Avrasya başta olmak üzere üçüncü ülkelerde de ortak yatırım imkanları sağlanacağından emin olduğunu dile getirdi. 
     
     ''ORTAM İZİN VERDİĞİNDE DERHAL HAREKETE GEÇİLMELİ'' 
     Avrasya bölgesinde başta enerji olmak üzere taşımacılık, savunma sanayi, turizm, gıda, tekstil ve bankacılık gibi birçok alanda işbirliği imkanları olduğunu kaydeden Erdoğan, ''Türkiye ve Rusya özel sektörlerinin Irak'ın yeniden imarı projelerinde işbirliği yapabileceğini düşünüyorum'' dedi. 
     Rus ve Türk şirketlerinin Irak'ta önemli deneyimlerinin bulunduğunu belirten Başbakan Erdoğan, ''Irak'ta ortam izin verdiğinde bu alandaki deneyimlerimizi birleştirerek ortak yatırımlar için derhal harekete geçmemizin yararlı olacağını düşünüyorum'' diye konuştu. 
     Rusya Federasyonu Ticaret ve Sanayi Odaları Başkanı Primakov da yaptığı konuşmada 1980'li yıllarda Rusya ve Türkiye arasındaki ticaret hacminin 1.5 milyar dolar seviyelerinde, şimdi ise 11 milyar seviyesine ulaştığını söyledi. 
     Primakov, 15 milyar dolarlık hedefin de gerçekleştirilebilir bir hedef olduğunu vurguladı. 
     Rusya Federasyonu Sanayi ve Enerji Bakanı Viktor Hırıstenko da yaptığı konuşmada, iki ülke arasında yürütülecek projelerden örnekler verdi. Başta enerji olmak üzere doğalgaz iletimi ve dağıtımı ile turizm konularında çalışmalar yapılabileceğini kaydeden Hırıstenko, ''Türk ve Rus ortak uydusunun fırlatılması yeni ufuklar açısından önemli'' dedi. 
     Bakan Hırıstenko, Rusya'nın Türkiye'ye uçak satabileceğini de söyledi. 
     Konuşmaların ardından Türkiye ve Rusya arasındaki ticaret anlaşmaları Rusya Federasyonu Ticaret ve Sanayi Odaları Başkanı Primakov-TOBB Başkanı Rifat Hisarcıklıoğlu ve Türk-Rus İş Konseyi Başkanları Aleksandır Lebedev-Turgut Gür arasında imzalandı. 
     Başbakan Erdoğan, daha sonra Rusya Federasyonu Ticaret ve Sanayi Odaları'nın şeref defterini imzaladı. 
     
     NAZIM HİKMET'İN MEZARINA ZİYARET 
     Öte yandan, Türk-Rus İş Konseyi toplantısının yapıldığı sırada, TOBB'un davetlisi olarak Moskova'ya gelen milletvekilleri ve işadamları şehir turuna katıldı. Bu çerçevede ünlü şair Nazım Hikmet'in mezarı ziyaret edildi. 
     
</TEXT>
</DOC>
