<DOC>
<DOCNO> 347937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo46.html </URL>
<DATE> 2005/06/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Sağlam Kişilikli insanlar, sahada kazanmak adına karakter değiştiriyor 
</HEADLINE>
<TEXT>

     Ligde geride bırakılan sezonda Samsunspor'da teknik sorumlu olarak görev yapan Ertuğrul Sağlam, Türkiye'de antrenörlerin başarılı olup olmadıkları değerlendirilirken, yalnızca aldığı galibiyetlere ve ligdeki puan sıralamasına bakılmasından yakınarak, bunun antrenörler üzerinde baskı oluşturduğunu söyledi. 
     Ertuğrul Sağlam, Futbol Federasyonu'nun aylık yayın organı ''Tam Saha''da yer alan röportajında, soruları yanıtladı. Antrenörler değerlendirilirken, hangi koşullarda o yerde bulunduğuna, başarılı olması için ne gibi olanaklar sunulduğuna, altyapıdan kaç sporcu çıkarıp takımına sunduğuna bakılmadığını ifade eden Sağlam, ''Sadece aldığı galibiyete ve puan sıralamasındaki yerine bakılıyor. Bu da büyük baskı oluşturuyor. Son dönemlerde birçok antrenör, skor adına, kazanmak uğruna futbolun güzelliklerini bir kenara atıyor ve nasıl puan alıp kazanacağının mücadelesini vermeye başlıyor. Bu da hem futbolu çirkinleştiriyor, hem de futbolun gelişmesi adına birçok prensibi, birçok güzelliği bir kenara atmasına neden oluyor'' dedi. 
     Bu baskının sporcular için de söz konusu olduğunu ve bu düşünce biçiminin değişmesi gerektiğini dile getiren Sağlam, şunları kaydetti 
     ''Sporcular da aynı şeyden şikayetçi. Ülkemizde, galibiyetten başka hiçbir sonuç kabul edilmiyor. Bu hem sporcuyu, hem antrenörü, hem taraftarları baskı altına sokuyor. Bunun sonucu, sporcular da kazanma adına 'Her yol mübahtır' diyerek hoş olmayan şeyler yapıyor. Dışarıda çok daha karakterli, kişilikli insanların, saha içinde kazanmak adına karakter değiştirdiğini maalesef görebiliyorum. Bu anlayışın değişmesi şart. Futbolun bir spor olduğunu, güzelliklerle dolu olması, barış ve kardeşlik içinde yaşanması gerektiğini yeniden hatırlamalıyız. Son zamanda yaşanan şiddetin ve terörün altında yatan en büyük sebep, en büyük sıkıntı budur.'' 
     
     ''HEDEFLERİM BÜYÜK'' 
     Sağlam, büyük hedefleri bulunduğunu ve önce Samsunspor'da yükselişini tamamlayıp, her antrenör gibi büyük takımları ve milli takımı çalıştırmak istediğini söyledi. 
     Futbolcuyken, dünya çapında kendini kanıtlamış antrenörlerle çalıştığını, hepsinden birşeyler aldığını kaydeden Sağlam, ''Bir antrenörün neler yapmaması gerektiğini de iyi analiz ettim. Daha yolun başındayım, merdivenin ilk basamağındayım. Öğrenmem gereken çok şey var'' dedi. 
     Samsunspor'da, bir antrenörün 5-10 yılda yaşayacağı sıkıntıları 1 yılda yaşadığını da dile getiren Sağlam, herşeye karşın teknik ekibiyle büyük bir iş başardıklarını ve büyük deneyimler edindiklerini bildirdi. 
     
</TEXT>
</DOC>
