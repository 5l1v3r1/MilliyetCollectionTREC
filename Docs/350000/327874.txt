<DOC>
<DOCNO> 327874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo17.html </URL>
<DATE> 2005/03/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kayseri Erciyessporlu yöneticilerden hakem baskını 
</HEADLINE>
<TEXT>

     İkinci Futbol Ligi A Kategorisi takımlarından Kayseri Erciyesspor'da, Kulüp Basın Sözcüsü Aşkın Genç ve Asbaşkan Erol Bedir, Elazığsporlu yöneticilerle yemek yerken gördükleri hakemler Yılnur Önen, Serkan Akarca, Yusuf Öz ve 4. hakem Akif Beyaz'ı Futbol Federasyonu'na ve Merkez Hakem Komitesi'ne şikayet ederek, haklarında tutunak tutulmasını sağladı. 
     Aşkın Genç, AA muhabirine yaptığı açıklamada, maç sonrası özel işleri nedeniyle Ankara'ya gitmek için Asbaşkan Erol Bedir ile birlikte yola çıktıklarını, yolda kendilerini arayan bir kişiden, 2-2 berabere kaldıkları Elazığspor maçını yöneten hakemlerin bu kulübün yöneticileriyle yemek yediğini öğrendiklerini kaydetti. 
     Bu tür ihbar telefonlarının her maç sonrası geldiğini belirten Genç, şunları anlattı 
     ''İhbarı önce ciddiye almadık. Ancak, kafamızdaki soru işaretini gidermek için yolumuzun üzerinde olan Kırıkkale-Ankara arasındaki Kayadibi mevkiinde bulunan Cennet Bağları Dinlenme Tesisleri'nin restoranına uğradık. İhbar telefonunda söylendiği gibi hakemler Yılnur Önen, Serkan Akarca, Yusuf Öz ve Akif Beyaz, burada Elazığsporlu yöneticilerle yemek yiyip, içki içiyorlardı. Durumu Futbol Federasyonu başkanına ve Merkez Hakem Komitesi Başkanı Sabri Çelik'e cep telefonuyla bildirdik. Restorana gelen federasyon yetkilileri hakemler hakkında tutunak tuttu. Restoranda başka bir masada yemek yiyen Yimpaş Yozgatspor-Bursaspor maçının hakemleri ile çalışanlar da şahit olarak yazıldı.'' Genç, bu olayın kendilerini üzdüğünü belirterek, şunları anlattı 
     ''Maçta ofsayt gerekçesiyle verilmeyen bir golümüz ve aleyhimize verilen bir penaltı vardı. Bunların görüntülerini izleyeceğiz. Haklı mı, haksız mı olduğunu değerlendireceğiz. Ancak, bu olay bizi gerçekten çok üzdü. Elazığspor karşısında kaybettiğimiz 2 puan belki bizi şampiyonluktan edecek. Her zaman centilmence mücadeleyi savunduk ve alın terimizin karşılığı olarak bugünlere geldik. Birinci Süper Lig'e yükselme şansını masa başı oyunlarıyla kaybetmek istemiyoruz.'' Merkez Hakem Komitesi Başkanı Sabri Çelik de karşılaşmanın hakemlerinden olayla ilgili savunmalarını aldıklarını ve Futbol Federasyonu'na intikal ettirdiklerini belirterek, yapılacak incelemeden sonra hakemlerle ilgili karar vereceklerini söyledi. 
     
</TEXT>
</DOC>
