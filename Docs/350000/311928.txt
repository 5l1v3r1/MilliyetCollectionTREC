<DOC>
<DOCNO> 311928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/yazar/akyol.html </URL>
<DATE> 2005/02/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Sünni Türkiye, Şii Irak 
</HEADLINE>
<TEXT>


TÜRKİYE nüfusunun büyük çoğunluğu Sünni ve iktidarda AKP var. Irak'ta ise iktidara Şiiler geliyor. Ve Türkiye'nin MGK'sı ABD'ye sesleniyor 
- Aman Sünnileri dışlamayın Seçimlere katılmasalar da Sünnileri bakanlar kuruluna alın, anayasa yapımı sürecine dahil edin... 
İşte AKP'nin yaptığı Laik Türkiye, mezhep faktörünü gözeten bir Irak politikası izliyor 
Bu yorum yanlıştır... Türkiye Irak'ta "Sünniler dışlanmasın" derken olaya din değil, siyas açıdan bakıyor Irak'ta direnişler ve El Kaide örgütlenmesi esas itibariyle Sünni bölgelerinde... Seçimleri Sünniler boykot etti. Yeni Irak'ın inşasına Sünnilerin daha da yabancılaşması radikalizmi güçlendirir 
El Kaide'nin Irak temsilcisi terörist Zarkavi de amaçlarının bu olduğunu açıkça ifade ediyor zaten 
Üstelik ABD ve mesela Şii lider Abdülaziz el Hakim de "Sünnilerin sürece katılımının sağlanması" gerektiğini söylüyorlar. 

KERKÜK konusuna da, Irak'ı çatışmaya değil, kaynaşmaya götürecek şekilde bakılmalı. 
Talabani Kerkük'te Kürt partilerinin yüzde 68 oy aldığını açıkladı. Kerkük'teki Sünni Arapları temsil eden 'Cumhuriyetçi Arap Topluluğu' ise dün şu açıklamayı yaptı 
Kerkük vilayetinde 550 seçmenden 318 bini seçime katıldı, katılma oranı yüzde 58'dir. Bunun yüzde 68'i Kürt ittifakına oy vermiş demek ki. Mesela, Havice nahiyesinde, oy pusuları hem çok az sayıda hem gecikerek geldi, sadece iki saatlik bir sürede oy kullanılabildi, 94 bin seçmenden sadece 34 bini seçimlere katılabildi. 
Seçimleri boykot eden Sünniler Kerkük'te katılma kararı almışlardı ama bu gibi sebeplerden büyük çapta katılamamışlar. 
Bu derecede sakatlanmış seçim sonuçları Kerkük'e kavga getirir katılım ve uzlaşma değil. Kerkük'te seçimler yenilenmeli ve bağımsız "Uluslararası Kriz Grubu"nun önerdiği gibi, BM'nin özel denetiminde sağlıklı bir yeni seçim yapılmalı. O vakit kimsenin bir diyeceği olamaz. 

IRAK bir mezhep, aşiret ve etnik kimlikler yığınıdır. Uzlaşma alanları olabilecek "mezhepler üstü" ve "etnisiteler üstü" siyasi ve sosyal akımlar çok zayıftır. 
Başbakan Allavi "Şii kökenli"dir ama din ve mezhep değil, siyasi kimliği ön planda ve işte Şii din partiler Allavi'ye karşı Kürtlerle işbirliği yapıyor 
Buna karşılık Kerkük'te Şiiler Kürtlere karşı Türkmenleri ve Sünni Arapları destekliyor 
Çok karmaşık... 
Yürürlükteki "Geçici İdari Yasa"da uzlaşmaları zorunlu kılan hükümler var. Mesela yapılacak referandumda üç veya daha çok vilayette halkın üçte ikisi hayır derse, anayasa reddedilmiş olacak. Kürtler veya Sünniler eğer hayır derse, bitti bu iş 
Cumhurbaşkanı yetkilerini yürütecek 'Başkanlık Konseyi'nde' Şii, Sünni ve Kürtler temsil edilecek, bütün kararlar ittifakla alınacak. Biri hayır derse mesela Yüksek Mahkeme'ye üye atanamayacak 
'Ayrılıkçı' veya 'radikal' bir unsur, bu sistemi tamamen kilitleyerek Irak'ı dağıtabilir Bu eğilimler dünyadan ciddi tepki görürse, kurullarda beraber karar alma mecburiyetleri Irak'ı zamanla bütünleşmeye de götürebilir. Bıçak sırtı bir süreç... 
Türkiye ve ABD iyi anlaşmalı, ABD Türkiye'nin kaygılarındaki gerçekçiliği iyi görmeli. 

NOT Sağlık sebebiyle yazılarıma kısa bir süre ara veriyorum. Özür dilerim. 



</TEXT>
</DOC>
