<DOC>
<DOCNO> 324325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun18.html </URL>
<DATE> 2005/03/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Moskova en güvenli 170. kent 
</HEADLINE>
<TEXT>

     Rusya Federasyonu'nun başkenti Moskova'nın dünyadaki en güvenli kentler sıralamasında 170'inci olduğu bildirildi. 
     ''Mercer Human Resource Consulting'' tarafından dünyanın 200'den fazla kenti incelenerek yapılan araştırmada, geçen yıl 162. sırayı alan Moskova'nın bu yıl 170. sıraya gerilediği kaydedildi. 
     Uluslararası danışmanlık şirketi Mercer'ın araştırmasında, 39 kriter kullanılarak kentlerin güvenliği incelendi. Bu ölçütler arasında, ülkedeki ve kentteki siyasi ve ekonomik durum, sağlık hizmetlerinin düzeyi, yemek yeme olanakları, eğlence imkanları, toplu taşıma araçlarının kalitesi, elektrik ve su gibi belediye hizmetlerinin durumu gözönünde bulunduruldu. 
     Moskova'nın sıralamada düşmesine bütün bu kriterlerde gerilemesi yol açarken, Rusya'nın St. Petersburg kenti de araştırmada 178. sırada yer aldı. 
     Araştırmada Moskova'nın, kişisel güvenlik kategorisinde 215 kent arasında 198. sırada yer aldığı kaydedildi. 
     Moskova'nın listedeki ''komşuları'' arasında Dome Togo , Tel Aviv İsrail , Minsk Belarus , Karaçi Pakistan , Sana Yemen ve Konakri Gine gibi kentler bulunuyor. 
     Kişisel güvenliğin değerlendirildiği kategori, kentin ait olduğu ülkenin diğer ülkelerle ilişkileri, ülkedeki iç istikrarın düzeyi, suç oranı, terörizm tehlikesi, güvenlik kuruluşlarının etkinliği, medyanın özgürlük düzeyi ve sansürün bulunup bulunmamasıyla kişisel özgürlüklere kısıtlama uygulanıp uygulanmaması gibi kıstaslar değerlendirildi. 
     Araştırmayı yapan kuruluşun sözcüsü Slagin Parakatil, bu durumun Moskova'nın 2012 olimpiyatlarına ev sahipliği yapmasına engel olup olmayacağı sorusunu, ''Sanmıyorum. Atina da benzer bir durumdaydı ama 2004 yaz olimpiyatlarını almayı başardı. Moskova kendi sorunlarını çözmesini başaracaktır'' yanıtını verdi. 
     Araştırmada bütün kategorilerde en güvenlik kent Lüksemburg seçilirken, Lüksemburg'u Helsinki, Bern, Cenevre ve Zürih gibi kentler izledi. 
     Küçük asayiş sorunları ve terör tehlikesi nedeniyle Londra 69, Roma 74, Atina da 83. sırada yer aldı. 
     Asya kıtasında en olumlu veriler Japon kentlerinden alındı. Kuzey Amerika'da Kanada'nın kentleri öne çıkarken, Güney Amerika'da Şili'nin başkenti Santiago ilk 100'e girmeyi başardı. Avustralya ile Yeni Zelanda kentleri ise ilk 30'da yer aldı. 
     Bütün kategorilerde en tehlikeli yerin, Irak'ın başkenti Bağdat olduğu kaydedildi. 
     
</TEXT>
</DOC>
