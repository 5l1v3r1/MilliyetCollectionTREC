<DOC>
<DOCNO> 314376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun19.html </URL>
<DATE> 2005/02/11/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Blair'in sakladığı seçim tarihini Rus milletvekili ağzından kaçırdı 
</HEADLINE>
<TEXT>

     İngiltere'de seçimlerin bahar aylarında yapılacağını açıklayan Başbakan Tony Blair'in sır gibi sakladığı tarihi bir Rus milletvekili ağzından kaçırdı. 
     İngiltere'de verilen haberlere göre, Rusya'da İnterfaks ajansına açıklama yapan milletvekili Konstantin Kosaçyov, Blair'in 9 Mayıs için Moskova tarafından yapılan bir daveti, ''O tarih bizde genel seçim tarihi'' diyerek kabul etmediğini söyledi. 
     Kosaçyov, 9 Mayıs'ta İkinci Dünya Savaşı'nın sona ermesinin 60. yıldönümü dolayısıyla verilen davete gelemeyeceğini belirten Blair'in buna gerekçe olarak 5 Mayıs'ta yapılacak seçimi gösterdiğini anlattı. 
     Rus milletvekili böylece, kamuoyunda heyecan yarattıktan sonra seçim tarihini açıklamayı planladığı belirtilen Blair'in gizlediği seçim tarihini açıklamış oldu. 
     Bununla birlikte Blair, bir televizyon kanalında söz konusu tarihle ilgili bir soruyu, gülerek, ''Bunu daha ben bile bilmiyorum'' diye yanıtladı. 
     
</TEXT>
</DOC>
