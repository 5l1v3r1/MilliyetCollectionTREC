<DOC>
<DOCNO> 303799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur25.html </URL>
<DATE> 2005/01/05/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Yılbaşında ölen üniversiteliye esrar sattığı iddia edilen kişi yakalandı 
</HEADLINE>
<TEXT>

     İzmir'in Pasaport semtinde gerçekleştirilen operasyonda, yılbaşı partisinde uyuşturucu ve alkol aldıktan sonra ölen üniversite öğrencisi ile arkadaşlarına esrar sattığı iddia edilen kişi yakalandı. 
     Alınan bilgiye göre, Ege Üniversitesi öğrencisi Süleyman Pamuk'un ölümünün ardından olayla ilgili soruşturma başlatan Kaçakçılık ve Organize Suçlar Şube Müdürlüğü ekipleri, Pamuk'un arkadaşı Mehmet Can U'nun, esrarı, Pasaport semtinde ''kale arkası'' olarak belirtilen yerden aldığını söylemesi ve satan kişinin eşkalini vermesi üzerine operasyon yaptı. Polis, 3 gün süren takip sonucu, söz konusu yerde eşkale uyan Müslüm Y'nin uyuşturucu sattığını belirledi. Kendilerini alıcı gibi tanıtan polislere, seri numaraları alınmış 20 milyon lira karşılığında esrar satmak isteyen Müslüm Y, suçüstü yakalandı. 
     Gözaltına alınan Müslüm Y, ölen gencin arkadaşı Mehmet Can U. tarafından da ''kendilerine esrarı satan kişi'' olarak teşhis edildi. 
     Müslüm Y, ifadesinde, bir süre önce Mersin'den İzmir'e geldiğini ve ''kale arkası'' olarak bilinen yerde esrar sattığını itiraf ederken, Süleyman Pamuk ile Mehmet Can U'ya esrar satıp satmadığını hatırlamadığını söyledi. 
     Mersin polisi tarafından hırsızlık suçundan arandığı bildirilen Müslüm Y. İzmir Cumhuriyet Başsavcılığı'na sevk edilirken, gazetecilerin, üniversiteli gencin ölümüyle ilgili soruları üzerine, olaydan bilgisi olmadığını söyledi. Emniyet yetkilileri, gençlerin Ecstacy hap aldıkları kişilerin de tespit edilmeye çalışıldığını belirtti. 
     Yılbaşı kutlaması için barda alkol aldıktan sonra arkadaşının evine giden Ege Üniversitesi Fen Fakültesi Matematik Bölümü 2. sınıf öğrencisi Süleyman Pamuk burada fenalaşarak ölmüş, olaydan sonra panik yaşayarak evden kaçan ve daha sonra polise başvuran arkadaşları, yılbaşı nedeniyle alkol aldıktan sonra, esrar ve Ecstacy hap içtiklerini, bunun üzerine Pamuk'un fenalaşarak öldüğünü bildirmişti. 
     
     İZMİR'DEKİ OPERASYONLARDA 211 KİŞİ YAKALANDI 
     Öte yandan, İzmir Emniyet Müdürlüğü yetkilileri, uyuşturucuyla mücadelede, satıcılar olarak adlandırılan kişilere karşı 2004 yılında takip yöntemiyle 130 operasyon gerçekleştirildiğini, 211 kişinin yakalandığını, bunlardan 150'sinin tutuklanarak cezaevine konulduğunu bildirdi. 
     Uyuşturucu konusunda büyük organizasyonlara karşı çalışan belirli sayıdaki uzman personelin dışında, ekiplerin büyük bölümünün sokaklardaki satıcılara karşı operasyonlara giriştiklerini ifade eden yetkililer, tüm ihbarların değerlendirildiğini de söyledi. 
     
</TEXT>
</DOC>
