<DOC>
<DOCNO> 313892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur08.html </URL>
<DATE> 2005/02/09/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Kar İstanbul'u hafta sonu terk edecek 
</HEADLINE>
<TEXT>

     Türkiye'nin büyük bölümünü etkisi altına alan soğuk hava ile kar yağışı bugün ve önümüzdeki iki gün yurdun kuzey ve doğu kesimlerinde etkili olmaya devam edecek. İstanbul'da aralıklarla sürecek kar yağışı hafta sonu sona erecek. 
     Meteoroloji İşleri Genel Müdürlüğü'nden edinilen bilgiye göre, yurt genelinde kar yağışı etkili olurken, batı Karadeniz kıyılarında karla karışık yağmur hakim olacak. Önümüzdeki 3 gün hava sıcaklığında önemli bir değişiklik görülmeyecek. Sıcaklıklar mevsim normalleri altında seyredecek. 
     Yağışlar Marmara'nın doğusu, Karadeniz Bölgesi, İç Anadolu'nun kuzeyi ve Doğu Anadolu'da bugün Karadeniz'in doğu ve kuzeyi ile Marmara'nın doğusunda yarın etkili olacak. 
     
     Buzlanma uyarısı 

     İç Anadolu ve İç Ege'de kuvvetli buzlanma ve don olayı yaşanacak. Hafta sonuna kadar etkisini sürdürecek buzlanma ve don olayı kuzey batı kesimlerindeki poyrazın oluşturacağı şartlardan dolayı vatandaşları olumsuz etkileyecek. Batı Akdeniz kıyılarında hafif don görülecek. 
     
     Karla mücadele faturası 30 trilyon 

     İstanbul Büyükşehir Belediyesi'nin 6 günlük karla mücadele çalışmasının 30 trilyon liraya malolduğu bildirildi. 
     AA muhabirinin Afet Koordinasyon Merkezi'nden AKOM aldığı bilgiye göre, etkili kar yağışının beklendiği 4 Şubat'tan itibaren ''Yüksek Yoğunluklu Alarm Durumu''na geçen AKOM, 6 günden beri çalışmalarını 24 saat esasına göre sürdürüyor. 
     Karla mücadele için bugüne kadar 13 bin 500 tonu Büyükşehir Belediyesi, 31 tonu da ilçe belediyeleri olmak üzere toplam 44 bin 500 ton tuz, köprü ve viyadükler için de 10 bin 500 kilogram üre kullanıldı. 
     AKOM yetkilileri, tuz ve üre dahil karla mücadele için kullanılan araçların yakıt gideri, bakım bedeli, personelin fazla mesaisi, kumanya ve yollarda oluşacak hasarın bakım ve tamiriyle birlikte 6 günlük karla mücadelenin maliyetinin 30 trilyon lira olduğunu söylediler. 
     AKOM'dan yapılan yazılı açıklamada da İstanbul'da geçtiğimiz cumartesi akşamından itibaren etkili olan kar yağışının aralıklı olarak devam edeceği, ancak Devlet Meteoroloji İşleri Genel Müdürlüğü ile AKOM Meteoroloji Birimi'nin tahminlerine göre kar yağışının öncekiler kadar etkili olmayacağı belirtildi. 
     Açıklamada, Yol Bakım Onarım Müdürlüğü ekiplerinin gece-gündüz küreme ve buzlanmaya karşı tuzlama çalışması yaptığı ve ana arterlerin sürekli açık tutulduğu, Park ve Bahçeler Müdürlüğü ile İşletmeler Müdürlüğü ekiplerinin de meydanlar, vapur iskeleleri, otobüs durakları, alt ve üst geçitler ile kaldırımlarda kar küreme çalışmalarını sürdürdüğü bildirildi. 
     Ana arterler ve köprülerde trafik akışında bir sorun olmadığı, sadece Boğaziçi Köprüsü'nün Çamlıca rampasında karlanma nedeniyle kısa süreli bir trafik sıkışıklığı yaşandığı anlatılan açıklamada, ekiplerin küreme ve tuzlama çalışması yapmasıyla yolun kısa sürede açıldığı ifade edildi. 
     Açıklamada, saat 11.30 itibariyle Asya Yakası'nda Adalar, Tuzla, Şile, Avrupa Yakası'nda da Çatalca, Silivri, Büyükçekmece ve Avcılar'da kar yağışı bulunmadığı, kentin diğer bölgelerinde zaman zaman şiddetini artıran kar yağışının devam ettiği belirtildi. 
     Karla mücadelede 2 vardiya halinde 1701 personelin görev yaptığına işaret edilen açıklamada, toplam 791 aracın da karla mücadele çalışmalarında kullanıldığı kaydedildi. 
     Bu arada AKOM yetkilileri, ''Etkili bir kar yağışı beklenmemesine karşın 'Yüksek Yoğunluklu Alarm Durumu'nun 11 Şubat Cuma gününe kadar süreceğini'' bildirdiler. 
     
     Bazı üniversiteler tatil edildi 

     Koç ve Fatih Üniversiteleri, yarın ve 11 Şubat Cuma günü tatil edildi. 
     Yapılan açıklamalarda, İstanbul'daki kar yağışı ve elverişsiz hava koşulları nedeniyle üniversitede 10 Şubat Perşembe ve 11 Şubat Cuma günü eğitim yapılmayacağı bildirildi. 
     Açıklamada, eğitime 14 Şubat Pazartesi günü yeniden başlanacağı kaydedildi. 
     

     
</TEXT>
</DOC>
