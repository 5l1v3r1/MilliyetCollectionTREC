<DOC>
<DOCNO> 347048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/spo04.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon aşka geldi 
</HEADLINE>
<TEXT>


Bordo - Mavililer şimdiden rotayı çizdi. Başkan Aktuğ, "Kadromuzu koruyarak Şampiyonlar Ligi'nde gruplara kalmak istiyoruz" dedi. Şenol Güneş ise "Elemeleri geçip hedefimize ulaşacağımıza inanıyorum" diye konuştu 

ADNAN SUNGUR DHA 


İstanbulspor karşısında gol şov yaparak Avrupa Şampiyonlar Ligi için ön eleme turu maçları oynamaya hak kazanan Karadeniz ekibinde büyük mutluluk yaşanıyor. 
Devler Ligi gruplarına katılmak için iki eleme turu geçmek zorunda olan Bordo - Mavililer'de Başkan Atay Aktuğ ve Teknik Direktör Şenol Güneş taraftarlara iddialı mesajlar gönderdi. İstanbulspor'a karşı mükemmel oynadıklarını dile getiren Başkan Aktuğ, "Bu maçtan sonra herkes hakkımızı bir kez daha teslim etmiştir. Trabzonspor gelecek sezon da futboluyla lige damgasını vuracak ama bu kez şampiyon da olacak. Kadromuzu koruyacağız. Şampiyonlar Ligi'nde artık acemi değiliz. Hatalardan ders aldık. Eleme turlarını geçerek gruplara kalmak için elimizden geleni yapacağız" dedi. 

Prim 1.5 trilyon lira 
Teknik patron Şenol Güneş de yeni sezondaki ilk hedeflerini Devler Ligi'nde gruplara kalmak olarak açıkladı. Tecrübeli hoca, "Ligi fantastik bir futbol ve skorla kapattık. Bu takım geleceğin aynası. Şampiyonlar Ligi'ne kalmak için 2 ön eleme turu oynayacağız. Bunları kazasız, belasız geçip, gruplara gideceğimize inanıyorum. Hazırlıklarımız buna göre yapılacak" ifadesini kullandı. Bu arada Şampiyonlar Ligi'ne kalmaları halinde futbolculara toplam 1.5 trilyon lira prim dağıtılacağı açıklandı. 

Taraftara övgü 

Türkiye Kupası finalinde boş kalan Atatürk Olimpiyat Stadı'nın, Trabzonspor'un, İstanbulspor'la oynadığı maçta yaklaşık 40 bin Bordo - Mavili taraftarın akınına uğraması yönetimi adeta mest etti. TRT'nin naklen yayınına rağmen taraftarların maça büyük ilgi göstermesinin kendilerini sevindirdiğini kaydeden Genel Sekreter Orhan Aksu, "Takım ve taraftarımız muhteşemdi" dedi. Asbaşkan Ömer Sarı ise "Tribünleri görünce duygulandım. Mutluluktan neredeyse ağlayacaktım" diye konuştu. 

Polonyalı büyücü 

Bordo - Mavili takımda herkes Miroslaw Szymkowiak'ın mükemmel performansını konuşuyor. Devre arasında kadroya dahil edilen Polonyalı yıldız, attığı nefis goller ve futboluyla ayakta alkışlanıyor. Önceki akşam İstanbulspor ağlarını iki kez sallayarak ligdeki gol sayısını 9'a çıkaran başarılı futbolcu devre arasında 800 bin euro karşılığında 3 yıllık resmi sözleşme imzalamıştı. 
Futboluyla teknik heyet ve yönetimin yüzünü güldürüp, taraftarların büyük sevgisini kazanan Szymkowiak, İstanbulspor maçındaki atmosferin kendisini etkilediğini belirterek, "Takımda çok mutluyum. Şampiyonlar Ligi vizesini almamız sevincimi katladı" dedi. Karadeniz ekibinde Yattara'nın İstanbulspor maçındaki performansı da sevinç yarattı. Teknik Direktör Şenol Güneş, Gineli yıldız için "Ligin sonuna doğru kendini buldu. Gelecek sezon performansını daha da artıracaktır" yorumunu yaptı. 

Fatih'in yılı 

Trabzonspor ve Milli Takım'ın golcüsü Fatih Tekke kariyerinin en başarılı sezonuna imza attı. 31 kez rakip ağları sallayıp ilk kez Gol Kralı tacını takan başarılı futbolcu, Bordo - Mavili kulüpte bu unvanı alan 3. isim oldu. Toplamda 103 gole ulaşarak 100'ler Kulübü'ne giren Fatih, 25 golle Şota'ya ait olan bir sezonda en fazla gol atma rekorunu da 6 golle geride bıraktı. Yıldız oyuncu ayrıca Metin Oktay, Hakan Şükür, Tanju Çolak ve Aykut Kocaman'dan sonra 1 sezonda 31 gol ve üzerinde atan 5. futbolcu olmaya başardı. En iyi sezonunu geçirdiğini belirten Fatih, "Kişisel olarak mükemmel bir sezondu, ama takımım şampiyonluğu kaçırdı. Bu bana acı verdi" diye konuştu. 

Şimdi tatil zamanı 

Trabzonsporlu futbolcuların büyük bölümü İstanbulspor maçının ardından tatile çıktı. Milli oyuncular Fatih Tekke, Gökdeniz, Tolga Seyhan, Hüseyin, Erdinç, Adem Koçak ve Tayfun dışındaki isimler sezonun yorgunluğunu atmak için tatil bölgelerine akın etmeye başladı. Bordo - Mavili takım, Şampiyonlar Ligi'nde 2 ön eleme turu oynayacağı için en geç 22 Haziran'da sezonu açacak. İlk etap çalışmalarını Bolu Gerede'de yapacak olan Karadeniz ekibi daha sonra yurt dışına gidecek. Avrupa'dan çok sayıda teklif alan yönetimin kamp için henüz net bir karar vermediği öğrenildi. Öte yandan İstanbulspor maçının ardından oyunculara 18'er milyar lira prim dağıtıldı. 


</TEXT>
</DOC>
