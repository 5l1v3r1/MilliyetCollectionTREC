<DOC>
<DOCNO> 339800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun08.html </URL>
<DATE> 2005/05/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İngiltere sandık başında, Blairler oylarını kullandı 
</HEADLINE>
<TEXT>

     İngiltere’de bugün yapılan genel seçimlerde, Başbakan Tony Blair, eşi Cherie Blair ve çocuklarıyla seçim bölgesi Sedgefield’de oyunu kullandı. 
     Blair’in ilk kez oy kullanan oğulları 21 yaşındaki Euan ve 19 yaşındaki Nicky’nin heyecanlı oldukları görüldü. 
     Başbakan Blair, oyunu kullandığı merkezde yaptığı açıklamada, New York’taki İngiliz konsolosluğu önünde patlama meydana gelmesinden dolayı üzüntü duyduğunu, gelişmeleri izlediklerini belirtti. 
     
     44 MİLYON SEÇMEN SANDIK BAŞINDA 

     İngiltere’de 44 milyon seçmen, Avam Kamarası’nın 645 yeni üyesini, 34 bölgede il genel meclisi üyelerini ve 4 belediye başkanını belirlemek üzere sandık başına gidiyor. 
     Yerel saatle 07.00’da başlayan oy verme işlemi saat 22.00’a kadar sürecek. 
     8 milyon seçmenin postayla oy kullanmak üzere kayıt yaptırdığı 
     İngiltere’de, seçimlerin ilk sonuçlarının geceyarısına doğru alınması bekleniyor. Ancak net bir tablonun ancak cuma sabahına doğru oluşabileceği belirtiliyor. 
     Aslında 646 bölgede yapılması planlanan seçim, son anda Güney Staffordshire bölgesinde adaylardan birinin ölmesi üzerine 645 bölgede yapılacak. 
     34 bölgede seçmen, milletvekillerini belirlemenin yanı sıra yaklaşık 2400 belediye meclisi üyesini seçmek üzere de oy kullanacak. 
     4 bölgede ise belediye başkanları seçilecek. 
     İşçi Partisi lideri Tony Blair’in oyunu Sedgefield’deki seçim bölgesinde, Muhafazakar Parti lideri Michael Howard’ın Folkstone’da ve Liberal Demokrat Parti lideri Charles Kennedy’nin de Ross and Skye’da kullanacağı açıklandı. 
     Bu arada, seçim için bütün ülkede geniş güvenlik önlemleri alan polisin varlığının, özellikle Londra’da ve parlamento çevresindeki oy kullanma noktalarında kuvvetle hissedileceği belirtiliyor. 
     Şu anda İşçi Partisi’nin 410, Muhafazakar Parti’nin 164 ve Liberal Demokrat Parti’nin 54 milletvekili bulunuyor. 
     İskoç Milliyetçi Partisi’nin 5, Plaid Cymru’nun 4, Demokratik Birlik Partisi’nin 7, Kuzey İrlanda Birlik Partisi’nin 5, Sinn Fein’in 4 ve Sosyal Demokratik İşçi Partisi’nin 3 sandalyesi var. 
     Bu seçimde bir partinin tek başına iktidara gelebilmesi için 324 milletvekili çıkarması gerekiyor. 
     Son kamuoyu yoklamalarına göre, seçimin favorisi iktidardaki İşçi Partisi olarak görünüyor. 
     Guardian gazetesinin yayımladığı anket sonuçlarına göre, İşçi Partisi yüzde 38, Muhafazakar Parti yüzde 32, Liberal Demokrat Parti yüzde 22 oy alacak. Bu durumda İşçi Partisi 130 milletvekili çıkarmış olacak. 
     
</TEXT>
</DOC>
