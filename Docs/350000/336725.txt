<DOC>
<DOCNO> 336725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo20.html </URL>
<DATE> 2005/04/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Aktuğ Fener'i son dönemlerde yenemiyoruz, bu kez yenmek istiyoruz 
</HEADLINE>
<TEXT>

     Birinci Süper Futbol Ligi'nde Ankaragücü'nü 3-1 yenen Trabzonspor'da, kulüp başkanı Atay Aktuğ, rakipleri karşısında sevindirici bir sonuç aldıklarını söyledi. 
     Aktuğ, AA muhabirine yaptığı açıklamada, Ankaragücü'nün ligde puana ihtiyaç duyan ekiplerden biri olduğunu dile getirerek, ''Biz de ligde yukarı çıkmak için uğraşan bir takımız. Zor bir mücadele oldu, ancak sevindirici bir sonuç aldık'' dedi. 
     Bordo-mavili taraftarların karşılaşmaya gelmemesiyle ilgili olarak da Aktuğ, ''Maalesef son yıllarda böyle oluyor. Taraftarlarımız, galiba kesin yeneriz gözüyle bakıp, maça gelmiyorlar'' diye konuştu. 
     Fenerbahçe ile hafta sonu önemli bir karşılaşma yapacaklarını ifade eden Aktuğ, şöyle konuştu 
     ''Rakibimizi son dönemlerde bir türlü yenemiyoruz. Bu kez yenmek istiyoruz. Maça iyi hazırlanmak gerekiyor. Diğer koşulları maç öncesi konuşmak istemiyoruz. Daha önce de dedik, Trabzonspor'un hedefi şampiyonluktur. Sonuna kadar da şampiyonluk mücadelemizi sürdüreceğiz. 5 maçımızı da kazanmak arzusundayız.'' 
     
     ADEM KOÇAK'A ÖVGÜ 
     Başkan Aktuğ, Adem Koçak'ın Ankaragücü karşısında attığı 2 golü beğendiğini söyledi. 
     Aktuğ, Adem Koçak'ın iyi bir futbol sergilediğini de belirterek, ''Adem Koçak, çok iyi goller attı. Çok da iyi oynadı. Sakaryaspor karşısında da böyle güzel bir golü vardı. Genç bir oyuncumuzun performansı bizi memnun etti'' diye konuştu. 
     Bu arada, günü izinli olarak geçirecek olan bordo-mavili takım, yarın 18.00'de yapacağı antrenman ile Fenerbahçe maçının hazırlıklarına başlayacak. 
     
</TEXT>
</DOC>
