<DOC>
<DOCNO> 325648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur20.html </URL>
<DATE> 2005/03/21/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İstanbul Valisi de Nevruz kutlamalarına katıldı 
</HEADLINE>
<TEXT>

     İstanbul Valisi Muammer Güler, ''Nevruz, ulusal birliği pekiştiren, Türk dünyası ve kardeş ülkelerle birlik ve beraberliği güçlendiren bir gündür'' dedi. 
     İstanbul Valiliği Türk Dünyası ve Akraba Toplulukları Koordinatörlüğü tarafından Sultanahmet Meydanı'nda Nevruz şöleni düzenlendi. 
     Saygı duruşu ve İstiklal Marşı'nın okunmasıyla başlayan şölende konuşan Vali Güler, toplumların birlik ve beraberliklerini korudukları sürece yaşama hakkına sahip olduklarını belirtti. 
     Kültürün, toplumları var eden değerlerin başında geldiğini, gelenek ve göreneklerin de kültürün en önemli unsurlarından olduğunu ifade eden Güler, Nevruz şenliklerinin de Türkler'in gelenek ve görenekleri arasında yer aldığını söyledi. 
     Güler, Türk dünyası ve akraba toplulukları tarafından uzun yıllardır kutlanan Nevruz'un, yeniliğin, güzelliğin, barışın, baharın gelişi ve yenilenmenin simgesi olduğunu dile getirdi. 
     Nevruz'un Türk dünyasında ''yeni gün'', ''yeni yıl'', ''Ergenekon'', ''çağan'' gibi değişik adlarla kutlandığını ifade eden Vali Güler, ''Nevruz, ulusal birliği pekiştiren, Türk dünyası ve kardeş ülkelerle birlik ve beraberliği güçlendiren bir gündür. Hepimizin Nevruz bayramı kutlu olsun'' dedi. 
     İstanbul Büyükşehir Belediye Başkanı Kadir Topbaş da milletleri millet yapan değerleri bulunduğunu belirterek, Nevruz'un da bu değerlerden birisi olduğunu söyledi. 
     Nevruz'un, baharın gelişi, doğanın uyanışı anlamına geldiği kadar, insanların barış ve birlik içinde yaşaması anlamına da geldiğini ifade eden Topbaş, ''Nevruz'un tüm insanlığa hayırlar, güzellikler, barış ve kardeşlik getirmesini dilerim'' dedi. 
     
     DEMİR DÖVÜP, ATEŞTEN ATLADILAR 
     Konuşmaların ardından Vali Güler, Kadir Topbaş ve 66. Zırhlı Tugay Komutanı Tuğgeneral İhsan Balabanlı, Eminönü Belediye Başkanı Nevzat Er ve törene katılan Türk dünyası temsilcileri, Nevruz ateşi üzerinden atlayarak, Türkler'in Ergenekon'dan çıkışını temsilen demir dövdüler ve yumurta tokuşturdular. 
     Şölende daha sonra Türk dünyası ve akraba toplulukları sanatçı ve öğrencileri, Nevruz şarkıları eşliğinde folklor gösterileri sundu. Vali Güler ve törene katılanlara pilav ve ayran ikram edildi. 
     Tören, Harbiye Askeri Müze ve Kültür Sitesi Komutanlığı Mehteran Bölüğü'nün konseri ile sona erdi. 
     İstanbul Emniyet Müdürü Celalettin Cerrah'ın da katıldığı törene, Sultanahmet civarında bulunan turistler de yoğun ilgi gösterdi. 
     
     VALİ GÜLER 56 YAŞINDA 
     Vali Güler, Sultanahmet Meydanı'ndaki törenlerden önce Türk dünyası vakıf ve dernek temsilcilerini Valilik Büyük Salon'da kabul ederek bayramlaştı. 
     Türk Cumhuriyetleri temsilcileri, Güler'e çeşitli hediyeler verdiler. 
     Azerbaycanlı öğrenciler, baharın gelişi, bolluk ve bereketi simgeleyen çimlenmiş buğday ve ekmekten oluşan ''Semeni''yi Vali Güler'e hediye ederken, Doğu Türkistan Vakfı üyeleri de Güler'e geleneksel Uygur şapkası ''Dobba'' giydirdi. 
     Güler de dernek ve vakıf temsilcilerine çeşitli hediyeler verdi. 
     Bu arada, 21 Mart 1949 doğumlu olan Vali Muammer Güler, Rumeli Türkleri Kültür ve Dayanışma Vakfı yöneticilerinin getirdiği doğum günü pastasını makamında keserek, doğum gününü kutladı. 
     56 yaşına giren Güler, pastayı keserken ''Sağolsunlar beni düşünmüşler. Sağlıklı ve mutlu günler hepimizin olsun. Zor diyet günlerimde pasta da yiyeceğiz...'' dedi. 
     
</TEXT>
</DOC>
