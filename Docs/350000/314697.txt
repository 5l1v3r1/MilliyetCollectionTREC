<DOC>
<DOCNO> 314697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonsiy08.html </URL>
<DATE> 2005/02/12/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
"AB sürecinde Kıbrıs" paneli... 
</HEADLINE>
<TEXT>

     Türkiye Sosyal Ekonomik Siyasal Araştırmalar Vakfı TÜSES , ''AB Sürecinde Kıbrıs'' konulu bir panel düzenledi. 
     Gazeteci Altan Öymen, The Marmara Oteli'nde gerçekleştirilen ve Prof. Dr. Erdal İnönü'ye armağan edilen panelin açılışında yaptığı konuşmada, Erdal İnönü'nün Türk siyasetine farklı bir renk getirdiğini ve sosyal demokrasinin yerleşmesinde büyük katkılar sağladığını kaydetti. 
     Daha sonra, kendisine armağan edilen panel anısına hazırlanan plaketi Öymen'den alan İnönü de ''Durup dururken böyle bir toplantı yaparak, sosyal demokrasiye katkılarımın konuşulması beni mutlu etti. Sayın Öymen geçmişimi ve bugünümü özetledi. Benim başıma gelenler hep durup dururken geliyor. O gün de durup dururken birileri bana bir parti başkanlığı teklif etmişti. Ben de çok şaşırmıştım'' dedi. 
     Esprili konuşması sık sık alkış ve kahkahalarla kesilen İnönü, şöyle devam etti 
     ''Eşimin muhalefeti vardı. Önce beni durdurmak için kahramanca mücadele etti, ama sonra da yardım etmek için... Her ikisi de kahramancaydı. Sonunda benden çok bu işe sahip çıkmaya başladı. Benden daha ileri görüşleri vardı. Bendeki bazı saflıklar onda yoktu. Büyük zevkle çalıştım bu alanda. Bir görev olarak aldım ve zevkle yaptım. Arada güzel işler de yaptık, ama muhalefette yıllarca kaldık ve muhalefetin ne kadar güzel bir şey olduğunu gördük. O yüzden muhalefetten ayrılmak istemeyen siyasetçilere hiç şaşmıyorum. 
     İktidara da geldik, koalisyonda önemli hizmetler yaptık. Türkiye'de demokrasinin yeniden yerleşmesinde önemli bir görev yaptık. Ayrılırken de artık görevin bittiğine inanarak ayrıldım, ama buna kimseyi inandıramadım. Bazıları, siyasette sadece başarılı olanların kaldığına inanır, ben buna katılmıyorum.'' 
     
     PANEL 
     Daha sonra gerçekleştirilen ''AB Sürecinde Kıbrıs'' panelinde konuşan Sosyal Demokrat Halk Partisi SHP Genel Başkanı Murat Karayalçın, Kıbrıs Rum kesiminin AB üyeliğine kabul edilmesiyle Türkiye'nin ciddi bir saygınlık erozyonuna uğradığını ve 17 Aralık zirvesinde de Türk heyetinin Kıbrıs konusunda tuzağa düşürüldüğünü, önemli konularda karşı çıkma kararlılığı gösteremediğini savundu. 
     Karayalçın, referandum sonucu Rum kesimince reddedilen Annan Planı'nın tekrar gündeme getirilmesini doğru bulmadığını ifade ederek, ''Annan Planı'nın yeniden ele alınabileceği kanısında değilim ve bunu doğru bulmuyorum. Artık Türk tarafı gerçekleri anlatma seferberliği başlatmalı'' dedi. 
     Eski Dışişleri Bakanı Şükrü Sina Gürel ise ''AB'nin Kıbrıs konusunda sürekli Türkiye'yi aldatma ve oyalama politikası yürüttüğünü'' ifade ederek, Türk tarafına verilen sözlerin hiçbir zaman yerine getirilmediğini kaydetti. 
     Gürel, Annan Planı'nı da eleştirerek, ''Annan Planı 2003'ün Mart ayında öldü. Bunu yeniden dirilten Başbakan Recep Tayyip Erdoğan olmuştur. Teslimiyetçi bir zihniyetle sorunu çözemezsiniz'' şeklinde konuştu. 
     Emekli Büyükelçi Özden Sanberk de Türkiye ile AB arasındaki ilişkileri ''tutulmayan sözler tarihi'' şeklinde nitelendirerek, Kıbrıs konusunda da Türkiye'nin referandumun ardından önemli bir fırsat kaçırdığını ve bunun ''politik tecrübesizlik''ten kaynaklandığını savundu. 
     Sanberk, ''Artık Kıbrıs sorununun çözümü için yeni açılımlara ihtiyaç var. Bu çerçevede, kurucu ortaklık statüsü eşit olarak tanınmadan, uçuşlar ve ticaret doğrudan başlamadan, eşitlik sağlanmadan çözüme ulaşılamaz'' dedi. 
     
</TEXT>
</DOC>
