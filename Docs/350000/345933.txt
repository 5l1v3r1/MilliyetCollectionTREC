<DOC>
<DOCNO> 345933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/yasam/axyas01.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 pistinde inşaat tam gaz 
</HEADLINE>
<TEXT>


Formula 1'in İstanbul yarışı için, 1500 işçi günde 21 saat çalışarak pisti yetiştirecek. Yarış için de otellere şimdiden 44 bin rezervasyon yapıldı 

ŞENOL DEMİRCİ İstanbul 

Türkiye'de ilk kez ağustosta gerçekleştirilecek Formula 1 yarışlarının ev sahibi olacak Tuzla Tepeören'deki pistin inşaat çalışmalarının haziranda biteceği açıklandı. 
Evrengroup Yönetim Kurulu Başkanı Mustafa Kalelioğlu, ülkenin prestijini artıracak projeyi hayata geçirmek için 1500 işçinin seferber olduğunu ve inşaatın belirlenen 30 Haziran tarihinden önce yetiştirilmesi için günün 21 saati çalışıldığını söyledi. 

88 milyon dolar gelir 
Kalelioğlu, tribünlere koltukların takılmaya başlandığını da kaydederken, Karayolları da ana ulaşım yollarının asfaltlama çalışmalarını aralıksız sürdürüyor. 
İstanbul'daki oteller de 21 Ağustos'ta başlayacak yarışlar için tam doluluk düzeyine ulaşınca birçok yarışsever İzmit, Bursa, Yalova ve Sapanca'daki otellere yönlendirildi. Motorsporları ve Organizasyon A.Ş. MSO , İstanbul ve çevre illerdeki otellere yabancı ülkelerden 44 bin rezervasyon yapıldığını açıkladı. 
MSO yetkilileri, Formula 1'in ilk yıl ülkemize bırakacağı dövizi 88 milyon dolar olarak tahmin ediyor. Pist ise 153 milyon dolarlık bir harcamayla tamamlanacak. 

Play Station'dayız 
Bu arada, Türk yetkililerden pistin teknik ayrıntılarını daha önceden alan Formula 1 takımlarının, İstanbul pistinin simülasyonlarını tamamladığı ve sanal ortamda yarışmaya başladıkları da ifade edildi. 
İstanbul Otodrom Pisti için dünya elektronik devi Sony de harekete geçti. Dünyanın en yaygın oyun konsolu Sony Play Station, 'Formula 1 2005' sürümüne İstanbul Otodrom Pisti'ni de dahil etti. Bu pistin de içinde olduğu oyun haziranda piyasaya çıkacak. 


</TEXT>
</DOC>
