<DOC>
<DOCNO> 311455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur31.html </URL>
<DATE> 2005/02/01/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Tüm taksiler şoför kabin korumalı ve klimalı olacak 
</HEADLINE>
<TEXT>

     Türkiye Şoförler ve Otomobilciler Federasyonu TŞOF , Türkiye'deki tüm taksilerin tek tip olması konusunda çalışmalarını sürdürürken, bu konuda önemli adımların atıldığı bildirildi. 
     Yeni taksilerde şoför kabin koruması ve klima gibi özellikler bulunacak. 
     Türkiye Şoförler ve Otomobilciler Federasyonu Genel Başkanı Derviş Günday, yazılı açıklamasında, taksilerin yenilenmesi konusunda olumlu sonuçlar aldıklarını, ancak tek sıkıntının KDV ve ÖTV indirimi olduğunu bildirdi. 
     Açıklamasında, taksilerin yenilenmesi suretiyle müşteriye konforlu hizmet verileceğini ve taksiyi kullanan şoförün de can ve mal güvenliğinin sağlanması için araçların şoför koruma kabinli olacağına karar verildiğini ifade eden Günday, taksisini yenilemek isteyen esnafa da 24-36 ay ve gerektiğinde 64 ay gibi uzun vadeli ve düşük faizli kredi verilebileceğini kaydetti. 
     
     KDV VE ÖTV İNDİRİMİ 
     Taksilerin şehir içi yolcu taşımacılığı sektöründe kamu hizmeti ifşa ettiğini ve 90 bin civarındaki taksinin ekonomik ömürlerinin sınırında olduğuna işaret eden Günday, KDV ve ÖTV indiriminde ısrarlı olduklarını bildirdi. 
     Günday, şunları kaydetti 
     ''Üyelerimizi teşvik etmek ve uygar ülkelerdeki gibi temiz, rahat ve güvenli işletmecilik yapılmasını sağlamak amacıyla süratle uygulamaya koymayı düşündüğümüz projemize, taksici esnafımızın ilgisini artırabilmek için aracın maliyetini artıran KDV ve ÖTV oranlarının acilen bir defaya mahsus Maliye Bakanlığı tarafından sıfırlanması veya sembolik hale getirilmesi gerekmektedir. 
     Eğer KDV ve ÖTV konusundaki sıkıntı ortadan hemen kalkarsa taksilerin yenilenmemesi için hiçbir sebep yoktur. Maliye Bakanlığı konuyla ilgili çalışmalarını bir an önce açıklarsa bu proje en kısa zamanda hayata geçer''. 
     
     HÜKÜMET İLE YAPILAN GÖRÜŞMELER 
     Açıklamasında, hükümetle yapılan görüşmelerin sürdürüldüğünü anlatan Günday, şöyle devam etti 
     ''Milli ekonomimize, yerli otomotiv sanayimize, turizme ve ülkemizin tanıtımına araç yenilenmesinin büyük katkısı olacaktır. 
     Vergi gelirlerinin artmasına, katkı yapacağına inandığımız bu taksi aracı yenileme projesinin hayata geçirilebilmesi için Federasyonumuzun, hükümet ve Maliye Bakanlığı nezdinde yürüttüğü çalışmalar olumlu bir ortamda devam etmektedir. 
     Son günlerde basında yer alan birbirlerinden çok farklı ve değişik güvenli taksi modeli önerilerine, şoför esnafı kardeşlerimin itibar etmemesini ve bu konuda Federasyonumuzla hükümetimiz arasında sürdürülen görüşmelerin sonucunu beklemesini önemle tavsiye ve rica ediyorum.'' 
     
</TEXT>
</DOC>
