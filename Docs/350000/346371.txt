<DOC>
<DOCNO> 346371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko45.html </URL>
<DATE> 2005/05/27/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
SHP genel Başkanı Karayalçın Zonguldak Ereğli'de... 
</HEADLINE>
<TEXT>

     SHP Genel Başkanı Murat Karayalçın, "Ereğli Demir ve Çelik Fabrikaları ERDEMİR T.A.Ş’nin satışının engellenmesi konusunda ülkemizdeki vatandaşlar duyarlı davranarak gerekli örgütlenme sağlanmalıdır" dedi. 
     Zonguldak’ın Ereğli İlçesi Belediye Başkanı Halil Posbıyık’ı makamında ziyaret eden Karayalçın, hükümetin, ERDEMİR’in satışı konusunda neden karar aldığını anlayamadığını söyledi. 
     "Özelleştirme İdaresi Başkanı’nın, ’ERDEMİR tarihinin en büyük fırsatını yakaladı’ şeklindeki açıklamaları çok vahim" diyen Karayalçın, şöyle konuştu 
     "Başbakan’ın, Kamu İktisadi Teşekkülleri, halkın sırtına kambur olamaz sözü ERDEMİR için geçerli değildir. Fabrikayla büyük şirketler entegrasyona girmiş durumdadır. Bu, ERDEMİR için ciddi bir aleyhte sonuç olur. ERDEMİR’in satışının engellenmesi konusunda ülkemizdeki vatandaşlar duyarlı davranarak gerekli örgütlenme sağlanmalıdır. 
     Fabrikanın satışı parti değil, işçi sorunudur. Ben de siyasi kimliğimden soyutlanıp vatandaş olarak satışın karşısındaki yerimi alacağım." Karayalçın, ERDEMİR Genel Müdürlüğü’nü de ziyaret etti. 
     
</TEXT>
</DOC>
