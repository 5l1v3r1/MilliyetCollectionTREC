<DOC>
<DOCNO> 347819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko22.html </URL>
<DATE> 2005/06/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Sanal kumardan yüzde 20 vergi alınacak... Tasarı Meclis'te... 
</HEADLINE>
<TEXT>

     Türkan Al AA 

İnternet üzerinde oyun oynatan ve Türkiye'de de giderek yaygınlık kazanan ''sanal kumarla'' mücadele çalışmalarına hız verildi. 
     TBMM Gündeminde bulunan Kamu Alacaklarına İlişkin Yasa tasarısıyla, kredi kartı ile internet ortamında kumar oynayanlara yüzde 20 oranında şans oyunları vergisi getirilirken, Milli Piyango İdaresi de bu sitelere yönelik perdeleme için yoğun bir çalışma yürütüyor. 
     Milli Piyango İdaresi Genel Müdürü İhya Balak'ın verdiği bilgiye göre, sanal oyunlarla mücadele için oluşturulan komisyon çalışmalarında, bu oyunların perdelenmesi önerisinde bulunuldu. Türk Telekom ve internet sağlayıcıları ile yapılan görüşmelerde perdelemenin teknik olarak mümkün olduğu sonucuna da varıldı. 
     Ardından Türkiye'de oyun oynanabilen sanal kumar sitelerine erişimin engellenmesi için, Türk Telekom ile masaya oturuldu. Yapılan görüşmeler sonucunda, Milli Piyango İdaresinin perdeleme istediği internet sitelerini bir yazı ile Türk Telokom ve İnternet sağlayıcılarına bildirmesi, ardından da bu sitelere erişimin önlenmesi kararı alındı. 
     Ancak Adalet Bakanlığı, İdare'ye bu işlemin hukuki bir temele dayandırılması uyarısında bulundu ve bu doğrultuda bir Yönetmelik hazırlığına girişildi. 
     
     REKLAM YASAĞINDA SORUN VAR 
     Sanal kumarı engelmeye dönük bütün hükümler, bu Yönetmelik'te yer alacak. Milli Piyango İdaresi ile Türk Telekom ve internet sağlayıcıları, bu sitelere erişimi Yönetmelik hükümleri doğrultusunda engelleyecek. 
     İdare, söz konusu sitelere yönelik bir reklam yasağı üzerinde de çalışma yapıyor. Çıkarılacak Yönetmelikte bu yasağa da yer verilmesi planlanırken, Sanayi ve Ticaret Bakanlığı ile Reklam Kurulu, bu tür reklamlara müeyyide uygulanmasında sorun çıkabileceğini bildirdi. 
     Sanal kumar sitelerine reklam yasağı, tarafların bu konuda yapacağı son değerlendirmelerin ardından kesinlik kazanacak. 
     
     LİSANSLI SİTELER DE VAR 
     Bu arada Milli Piyango İdaresinin tespitlerine göre, internette oyun oynanan 6 bini aşkın site bulunuyor. 
     Bunların 2 bin 700'ü kendisini doğrudan kumar sitesi, 2 bin 137'si de casino olarak tanımlıyor. Toplamda bu sayı 4,837'yi buluyor. 
     Sitelerin çok büyük bölümü Okyanuslardaki küçük adalardan yayın yapıyor. Bunlar, dünyada da gayri resmi oyun siteleri olarak nitelendiriliyor. 
     Türkçe yayın da yapan bazı bahis ve kumar siteleri ise lisanslı faaliyet gösteriyor. İngiltere merkezli Globet, yine İngiltere ve Malta'da devlet lisansı almış olan ve 16 ayrı dilde hizmet veren Expekt ile İngiltere'de lisansı bulunan ve yıllık cirosu 2.5 milyar dolar olarak belirtilen Wıllıam Hill bunların başında geliyor. 
     İngiltere'de devlet lisansı olan Bet-365 ile, cep telefonu ile de bahis oynatan ve 150 ülkede 60 binden fazla müşterisi olan Gamebookers de türkçe yayın yapan oyun siteleri arasında sayılıyor. 
     Türkiye'de bu sitelere ayda en az 2 milyon dolar yatırılıyor. Türk lirası olarak düşünüldüğünde ülkede her ay 2 milyon 720 bin YTL, bir başka ifadeyle 2 trilyon 720 milyar liralık sanal kumar oynanıyor. 
     
</TEXT>
</DOC>
