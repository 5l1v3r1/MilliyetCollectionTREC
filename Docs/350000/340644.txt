<DOC>
<DOCNO> 340644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/yazar/sazak.html </URL>
<DATE> 2005/05/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çevrecinin ölümü 
</HEADLINE>
<TEXT>


Greenpeace'in kurucusu ve ilk başkanı Kanadalı Bob Hunter 63 , yaşama veda etti. 
Alaska ve Pasifik'teki nükleer denemelere karşı 'yeşil barış' hareketini örgütleyen ve yaşamını doğayı korumaya adayan Hunter, Time dergisi tarafından 20. yüzyılın en büyük çevrecilerinden biri seçilmişti. 
Greenpeace'in öyküsü, ABD'nin Alaska'daki nükleer deneme sahasına ulaşmak için çıkılan küçük bir gemi yolculuğuyla başlamıştı. Örgüt, asıl başarısını Pasifik'teki nükleer denemeleri engelleme uğraşı sırasında Fransızlar tarafından hedef alınınca elde etmiş ve adını dünyaya duyurmuştu. 
Japon balina avcılarına karşı verilen mücadele, fokları koruma çabası ve doğaya sahiplenme, Bob Hunter'ın yaşam biçimiydi. 
Greenpeace, bugün 40 ülkede 2,5 milyondan fazla üyesiyle en etkin çevre örgütü olarak varlığını sürdürüyor. 
Çevreci hareketler, 1970'lerden bu yana 'marjinal' olmaktan çıktı, 'yeşil partiler' kuruldu ve artık salt doğayı korumanın ötesinde 'derin ekoloji' diye tanımlanan akımlar güçlendi. 
Günümüzde artık, insanları diğer bütün canlı varlıklarla eşit seviyede gören 'biyosferik eşitlik'ten söz ediliyor. 
Dünyada hızla artan nüfus, kirlenme, ölçüsüz büyüme ve açgözlü tüketimin yol açtığı ekolojik bozulma ve küresel ısınma karşısında, 'çevreyi koruma' duygusu tek başına yeterli olmuyor. 
Doğaya karşı işlenen suçlar karşısında insanlığın kendi sebep olduğu bozulmayı telafi edecek zamanı kalmadığına inanıyor çevreciler. 
Ekosistemimiz doyma noktasında. 
'Yeşil ütopya'ya ihtiyacımız var. 
Arne Naess'in geliştirdiği 'derin ekoloji' yeni bir yaşam politikası olabilir mi 
"Derin ekoloji, insanoğlunun doğaya üstün olmaktansa, doğanın bir parçası olarak doğanın içinde, yeni bir politik ve ahlaki felsefe olduğunu öngörür 'biyosferik eşitlik.' Derin ekoloji, ayrıca doğa ve insan topluluğunun birbirine bağlı oluşu üzerinde de durur. 'İlkel' kültürlerde anlaşılmış ancak modern uygarlıklarda terk edilmiş bir durum sayar bunu. 
Bütün ekolojik bölgelerde kılavuzumuz, insan taşıma kapasitesi olmalıdır. İnsanlar 'geleceğin ilkelleri' olarak yaşayabilecek ve ekolojik çeşitliliği toprak 'sakinleri' olarak yeniden elde edecektir." 
İşte çevreci-yeşil hareketler ile 'derin ekolojistler' arasındaki farkı yaratan da bu bakış açısıdır. 
Dünyayı sadece çevresel zararları kontrol altına alarak kurtaramayız. Doğayı bütünüyle koruyacak politikalara ihtiyaç var. 
Greenpeace'in kurucusu Bob Hunter da sonuçta bir radikaldi. 
Çevrecilerin başı sağ olsun. 
ANNELERE SEVGİ Anneler Günü nedeniyle, tüm annelere kucak dolusu sevgiler. Sağlıklı, mutlu yıllar. 



</TEXT>
</DOC>
