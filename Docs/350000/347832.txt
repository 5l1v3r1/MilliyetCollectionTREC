<DOC>
<DOCNO> 347832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko35.html </URL>
<DATE> 2005/06/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İTO Başkanı Çin önümüzdeki yıllarda avantajını kaybedecek 
</HEADLINE>
<TEXT>

     İstanbul Ticaret Odası Yönetim Kurulu Başkanı Murat Yalçıntaş, Çin'in önümüzdeki yıllarda, çok büyük bir hızla bugün sahip olduğu rekabet avantajlarını kaybedeceğini belirterek, ''o güne bizim hazırlıklı olmamız lazım '' dedi. 
     20. Konfeksiyon Makineleri, Nakış Makineleri, Konfeksiyon Yan Sanayi ve Aksesuarları Fuarı Konfeksiyon Makineleri 2005 Fuarı , Beylikdüzü TÜYAP Fuar ve Kongre Merkezi'nde açıldı. 
     Fuarın açılışında konuşan Murat Yalçıntaş, konfeksiyon makineleri ile tekstilde yeni bir çağ başladığını, markalaşma ve teknolojinin ön plana çıktığını söyledi. 
     Başarıda rekabetin önemli olduğuna işaret eden Yalçıntaş, ''Çin kendine özgü şartları dolayısıyla rekabet etmesi zor bir rakip. Ama bu rekabet edilemez bir rakip demek değil. Biz Çin ile rekabet edebiliriz. Tek bir şartla, Çin'in avantajlarını ve dezavantajlarını iyi inceleyelim ve markalaşalım'' dedi. 
     Çin'in kendine özgü rekabet avantajları bulunduğunu, bunlardan bir tanesinin de ucuz işçilik olduğunu söyleyen Yalçıntaş, ''Çin önümüzdeki yıllarda çok büyük bir hızla bugün sahip olduğu rekabet avantajlarını kaybedecek. O güne bizim hazırlıklı olmamız lazım'' diye konuştu. 
     İTO olarak, ihracata destek olmak amacıyla daha önce hiç veya düzenli ihracat yapmamış firmalar için İhracata İlk Adım Projesi'ni başlattıklarını anımsatan Yalçıntaş, projeyle 20 firmayı ihracatçı hale getirdiklerini, 40 firmayı da ihracatçı hale getirmek için çalıştıklarını kaydetti. 
     Yalçıntaş, 20 firmadan ikisinin konfeksiyon, üçünün de hazır giyim sektöründen olduğunu kaydetti. 
     
     ''İSTİHDAMIN, DEVLET POLİTİKASI OLMASI LAZIM'' 
     Türkiye Giyim Sanayicileri Derneği TGSD Yönetim Kurulu Başkanı Aynur Bektaş da, artan rekabet ortamı nedeniyle 2005 yılına zor bir başlangıç yaptıklarını, buna rağmen sektörün üretimdeki ve ihracattaki konumunu koruduğunu söyledi. 
     Bu yılın beş aylık döneminde tekstil ihracatının yüzde 11.33, hazır giyim ihracatının da yüzde 9.49 arttığını söyleyen Bektaş, tekstil ve hazır giyim sektörünün daha uzun yıllar ekonominin lokomotifi olarak kalacağını kaydetti. 
     Aynur Bektaş, sektörün ülkede 3 milyondan fazla insanı istihdam ettiğini, çalışanların üçte ikisi kadın olan tek sektör olduklarını belirterek, ''istihdama bütün sektörlerin sahip çıkması gerekiyor. Avrupa, işsizliği çözmemiş olabilir ama bu örnek teşkil etmemeli. Bugün İtalya makinelerini Türkiye'ye kaydırıyorsa genç nüfusu olmadığı için bunu yapıyor. İstihdamın devlet politikası olması lazım, yoksa gençliğimiz gidecek'' diye konuştu. 
     Fuara, 30 ülkeden 592 firma ve firma temsilcisi katılıyor. Avrupa ve Asya'nın alanındaki en büyük fuarı olma özelliğine sahip Konfeksiyon Makineleri 2005 Fuarı'nı 40 ülkeden yaklaşık 30 bin kişinin ziyaret etmesi bekleniyor. 
     Konfeksiyon, dikiş, nakış makineleri, kesim makineleri, kalite kontrol makineleri, ütü makine ve presleri, desen yapma sistemleri, dikiş ve nakış iplikleri, makine yan sanayi ve aksesuarlarının sergilendiği fuar, 5 Haziran'a kadar ziyaretçilere açık olacak. 
     
</TEXT>
</DOC>
