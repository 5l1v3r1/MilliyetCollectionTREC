<DOC>
<DOCNO> 338715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur19.html </URL>
<DATE> 2005/05/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Şehirlerarası otobüste 5 kg plastik patlayıcı ele geçirildi... 
</HEADLINE>
<TEXT>

     İzmir'de, ''tahrip gücü çok yüksek'' olduğu belirtilen 5 kilogram plastik patlayıcı ele geçirildi. Olayla ilgili ''terör örgütüne yardım ve yataklık etmek'' suçundan hükümlü bir kadın gözaltına alındı. 
     Alınan bilgiye göre, ''Terör örgütü PKK'nın bombalı eylemler yapacağı'' istihbaratını değerlendiren Terörle Mücadele Şube Müdürlüğü ekipleri, şehirlerarası otobüslerin İzmir'e giriş yaptıkları Bornova'da önlem aldı. 
     Osman Kibar Kavşağı'nda otobüsler durdurularak arama yapıldı. 
     Ekipler, Diyarbakır'dan gelen bir otobüste yapılan kimlik kontrolü sırasında, ''terör örgütüne yardım ve yataklık'' suçundan hüküm giymiş Nazmiye E'yi 35 fark edince, bagajda arama yaptı. 
     Söz konusu kadının çantasında, tahrip gücü çok yüksek 5 kilogram plastik patlayıcı ile 10 elektrikli fünye bulundu. 
     Gözaltına alınan Nazmiye E'nin, ''patlayıcı çantamda bulunuyordu ama söylenildiği kadar tehlikeli olduğunu bilmiyordum'' dediği öğrenildi. 
     Emniyet yetkilileri, Nazmiye E'nin ''Toplantı ve Gösteri Yürüyüşleri Kanunu'na muhalefet etmek'', ''dolandırıcılık'' ve ''sahte kimlik kullanmak'' suçlarından da poliste kaydı bulunduğunu söylediler. 
     Terör örgütüne yardım ve yataklık yapmaktan 3 yıl 9 ay hapis cezasına çarptırılan Nazmiye E'nin, yeni TCK'dan yararlanarak, Buca Cezaevi'nden 21 Ekim 2004 yılında tahliye edildiği bildirildi. 
     Nazmiye E, işlemleri yapıldıktan sonra İzmir Adliyesi'ne sevk edildi. 

     
</TEXT>
</DOC>
