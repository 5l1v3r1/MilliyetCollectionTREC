<DOC>
<DOCNO> 331027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun15.html </URL>
<DATE> 2005/04/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Talat Denktaş, halk desteği olsaydı Türkiye'ye bayrak açardı 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, Cumhuriyet Halk Partisi CHP Genel Başkanı Deniz Baykal'ın KKTC'ye bugün yapacağı ziyaretin ''zamanlama açısından uygun olmadığını'' söyledi. 
     Başbakan Talat, bu sabah Kıbrıs Genç TV'de yayımlanan ''Ada Sabahı'' programında yaptığı açıklamada, Baykal'ın ziyaretinin kendi dışındaki cumhurbaşkanı adaylarına ve Cumhurbaşkanı Rauf Denktaş'a destek niteliği taşıdığını, ancak bunun durumu etkilemeyeceğini ifade etti. 
     Ziyarete itirazının olmadığını, Kıbrıs Türk halkının misafirperver olduğunu belirten Talat, ''Misafirperveriz. Hoş geldi, hoş gider'' dedi. 
     Talat, bir soru üzerine, 'Bizim iyi ilişkilerimiz AK Parti ile değil, hükümetledir'' diye konuştu. Talat, Türk hükümetiyle özellikle Kıbrıs konusunda uyum içinde olduklarını dile getirdi. 
     Cumhurbaşkanı Denktaş'ın zaman zaman ''AK Parti hükümeti ile takışmasının kendileri açısında hoş olmadığını'' ifade eden Talat, ''Türkiye ile tartışan Kıbrıs Türk yönetiminin dünyada hoş karşılanmayacağını, bunun kendilerine avantaj sağlamayacağını, Rumların işine geleceğini'' söyledi. 
     Cumhurbaşkanı Denktaş'ın halkı ve Türkiye ile arasını açtığını öne süren Talat, ''Denktaş'ın arkasında halk desteği olsaydı Türkiye'ye bayrak açardı'' iddiasında bulundu. 
     Denktaş ile Türk hükümeti arasında görüş ayrılığı olduğunu ifade eden Talat, Denktaş'ın ''Türkiye'ye karşı mücadele edemediğini, arkasında halk desteğinin olmadığını'' söyledi. 
     
</TEXT>
</DOC>
