<DOC>
<DOCNO> 339944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur10.html </URL>
<DATE> 2005/05/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Uyuşturucu kaçakçısı minarede yakalandı 
</HEADLINE>
<TEXT>

     Hüseyin TÜCCAR DHA 

      BURSA’da, sabah ezanı okunduğu sırada düzenlenen uyuşturucu operasyonunda, camiye kaçan zanlılardan 30 yaşındaki Ali Kaya, saklandığı minarede gözaltına alındı. Zanlıların kaçarken atıkları çantadan 1 kilo 978 gram esrar çıktı. 
     İhbarı değerlendiren Bursa Emniyet Müdürlüğü Narkotik Büro Amirliği ekipleri, Uyuşturucu ticareti yapmak’ suçundan sabıkası bulunan ve 1.5 ay önce tahliye olan 40 yaşındaki Yaşar Görgülü’yü takibe aldı. İstanbul’dan aldığı esrarı, arkadaşı 30 yaşındaki Ali Kaya ile Bursa’ya getirmek için yolcu otobüsüne binen Görgülü, Gemlik yolu üzerindeki bir akaryakıt istasyonunda Kaya ile indi. 
     Görgülü, burada, daha önceden uyuşturucu satmak suçundan yakalanan 31 yaşındaki Mustafa Karadar ile 26 yaşındaki Halil Mutlucan ile buluştu. Sabah ezanı okunduğu sırada, zanlıları yakalamak için harekete geçen polis, 4 kişiyi akaryakıt istasyonunda sıkıştırdı. Karşılarında ekipleri gören bu kişiler içerisinde 1 kilo 978 gram esrar bulunan çantayı atıp kaçtı. Görgülü, Mutlucan ve Karadar kısa sürede yakalanırken, benzin istasyonunda bulunan camiye giren Kaya ise, minarede gizlenirken yakalandı. 
     
</TEXT>
</DOC>
