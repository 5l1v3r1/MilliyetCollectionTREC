<DOC>
<DOCNO> 322556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy13.html </URL>
<DATE> 2005/03/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Dışişleri Bakanı Gül İngiltere'ye gidiyor... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İngiltere Dışişleri Bakanı Jack Straw'un daveti üzerine 13 Mart Pazar günü çalışma ziyareti için Londra'ya gidecek. 
     Dışişleri Bakanlığı'ndan yapılan açıklamada, ziyaret çerçevesinde Gül'ün 14 Mart Pazartesi İngiltere Dışişleri Bakanı Straw ile bir araya geleceği bildirildi. Görüşmenin gündeminde ikili siyasi, ekonomik ve kültürel ilişkiler, Türkiye-AB ilişkileri, adalet ve içişleri alanında işbirliği, Kıbrıs ve Ortadoğu konularının yer aldığı belirtildi. 
     Gül, ziyaret çerçevesinde Kraliyet Sanat Akademisi'nde, başta Topkapı Müzesi ile Türk ve İslam Eserleri Müzesi olmak üzere yurtiçi ve yurtdışındaki önde gelen müzelerin katkılarıyla düzenlenen ''Türkler Bin Yıllık Yolculuk, 600-1600'' sergisini de gezecek. 
     Bakan Gül ayrıca Bloomberg Merkezi'nde düzenlenecek öğle yemeğinde İngiliz finans ve yatırım çevrelerine hitap ederek, Türkiye'deki ekonomik gelişmeler ve yatırım olanakları konusunda bilgi verecek. Gül, aynı gün ''London School of Economics''te Türkiye-AB ilişkileri üzerine bir konuşma da yapacak. 
     Açıklamada, Gül'ün 15 Mart Salı günü bünyesinde Türkiye'nin de katkısıyla bir ''İstanbul Salonu'' açılması gündemde olan Oxford Üniversitesi İslam Araştırmaları Merkezi'ni ziyaret etmesinin planlandığı belirtildi. 
     Dışişleri Bakanı Gül'ün temaslarının ardından 15 Mart'ta yurda dönmesi bekleniyor. 
     
</TEXT>
</DOC>
