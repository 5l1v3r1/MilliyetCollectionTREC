<DOC>
<DOCNO> 346907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun08.html </URL>
<DATE> 2005/05/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tarık Aziz, cezaevinden dünya kamuoyuna mektup yazdı... 
</HEADLINE>
<TEXT>

     Irak’ın eski Başbakan Yardımcısı Tarık Aziz, cezaevinden mektup yazarak, içinde bulunduğu "berbat durumun" sona erdirilmesi için uluslararası yardım istedi. 
     İngiltere’de yayımlanan Observer gazetesinin haberine göre, Aziz, "dünya kamuoyuna" seslendiği mektubunda, suçsuz olduğunu vurgulayarak, adaletsizce alıkonulduğunu yazdı. 
     21 Nisan tarihli olduğu bildirilen mektupta Aziz’in, "berbat 
     durumumuza ve bize muameleye müdahale edilmesi gerekliliktir" dediği belirtildi. Aziz, kendilerine yapılan muamelenin, "uluslararası hukuk, Cenevre sözleşmesi ve Irak yasasıyla çeliştiğini" kaydederek, adil muamele ve adil yargılanma istedi. Arapça ve İngilizce yazdığı mektuplarında Aziz, "Adaletsizce suçlandım. Bugüne kadar da düzgün bir soruşturma yapılmadı" dedi. Aziz ve diğer mahpusların tamamen tecrit halinde tutulduğu, aileleriyle temas kurulmasına izin verilmediği de ifade edildi. ABD’nin aranan Iraklılar için hazırladığı 55 kişilik iskambil destesinde 43. sırada bulunan Tarık Aziz, iki yıl önce Amerikan güçlerine teslim olmuştu. Aziz, Bağdat dışında bulunan, ABD’nin yönetimindeki bir cezaevinde tutuluyor. Devrim Komuta Konseyi’nin üyesi olarak Aziz, eski rejimin liderlerinin yargılanmasını isteyen uluslararası örgüt Indict tarafından, İran ile Kuveyt’te ve kendi halkına karşı savaş suçu işlemekle itham ediliyor. 
     
</TEXT>
</DOC>
