<DOC>
<DOCNO> 330625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/yasam/axyas02.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
En pahalı zincir 
</HEADLINE>
<TEXT>


'Şakir' adını verdiği 'örümcek' cinsi maymununu zincire vuran restoran sahibi 'hayvana kötü davranmaktan' tam 3 bin 855 YTL para cezasına çarptırıldı 

MUSTAFA OĞUZ İzmir DHA 

Nesli tükenme tehlikesiyle yüz yüze bulunan 'örümcek' cinsi maymununu restoranının bahçesinde zincire vuran Muhammet Ali Kalyoncuoğlu'na, izin belgesi olmadığı ve hayvana kötü davrandığı gerekçesiyle 3 bin 855 YTL ceza verildi. 
İhbar üzerine 2004'te harekete geçen Aydın Doğal Hayatı Koruma ve Milli Parklar Şube Müdürlüğü ekipleri, Ortaklar beldesinde çöp şiş restoranı işleten Kalyoncuoğlu'nun müşterilerini eğlendirmek için beslediği maymun 'Şakir'i ağaca zincirlenmiş halde buldu. 

Nesli tükenmek üzere 
Hayvanat bahçesine götürülen Şakir'in sahibi hakkında dava açıldı ve Germencik Sulh Ceza Mahkemesi Kalyoncuoğlu'nu 3 bin 855 YTL cezaya çarptırdı. 'Örümcek' cinsi maymunların neslinin tükenme tehlikesi altında olduğunu söyleyen Aydın Doğal Hayatı Koruma ve Milli Parklar Şube Müdürü Sadık Yılmaz, yeni çıkan Hayvanları Koruma Yasası'nda, hayvanları eğlence amaçlı kullanma ve kötü koşullarda bakmanın suç olduğunu belirterek şunları kaydetti "Beslemek için uluslararası Cites belgesi gerekiyor. Mahkeme izin belgesi bulunmayan Kalyoncuoğlu'nu suçlu buldu. Artık Şakir'in yaşamı kontrolümüz altında." 




</TEXT>
</DOC>
