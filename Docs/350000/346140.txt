<DOC>
<DOCNO> 346140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur29.html </URL>
<DATE> 2005/05/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ankara'da sağanak yağış... Gecekondu çöktü 1 ölü, 1 yaralı 
</HEADLINE>
<TEXT>

     Ankara’da etkili olan sağanak yağış nedeniyle Altındağ ve Keçiören’de iki gecekondu çöktü. Altındağ’da göçük altında kalan bir kişi hayatını kaybetti, bir kişi de yaralı olarak kurtarıldı. 
     AA muhabirinin aldığı bilgiye göre, yaklaşık 1 saat süren etkili yağışta, Keçiören ve Siteler bölgesi ağırlıklı olmak üzere Ankara genelinde 80 ev ve işyerini su bastı. 
     Keçiören Hasköy Çayıralan Sokak’ta bir gecekondu, yoldan toprak kayması nedeniyle çöktü. Evde bulunan 3 kişi, çevredeki vatandaşlar tarafından kurtarıldı. 
     Altındağ Gürpınar Mahallesi 2. Sokak’ta meydana gelen göçük olayında ise gecekondunun istinat duvarının toprak kayması nedeniyle yıkılması sonucu gecekonduda bulunan Gökhan Ersen hayatını kaybetti. 
     Aynı evde Yahya Aytekin ise yaralandı. Aytekin, ilk müdahalenin ardından hastaneye kaldırıldı. 
     Bu arada, Keçiören Kamil Ocak Mahallesi, Kamil Ocak Sokak’ta 4 katlı bir apartmanın bodrum katındaki dairede oturan Ünal Yıldırım ile eşi Fatma Yıldırım ve komşularının çocuğu olduğu bildirilen Betül Ermiş, su baskını sonucu mahsur kaldı. 
     
     BALIK ADAMLAR 3 KİŞİYİ KURTARDI 

     Olay yerine gelen itfaiye ekipleri, su pompalarıyla binanın çevresindeki suyu boşaltmaya başladı. Ancak devam eden yağış nedeniyle biriken suyun artması üzerine Ankara Emniyet Müdürlüğü Sualtı Grup Amirliği’nden bir ekip olay yerine çağrıldı. Ekipten "Balık adam" kıyafetlerini giyen 2 kişi, bina içine girerek mahsur kalan 3 kişiyi dışarıya çıkarmayı başardı. 
     A.A muhabirine açıklama yapan Ankara Büyükşehir Belediyesi İtfaiye Daire Başkanı Faruk Kurutuz, sağanak yağış nedeniyle Keçiören ve Siteler başta olmak üzere kent genelinde 80 ev ve işyerini su bastığını, itfaiye ekiplerinin su baskınlarına anında müdahale ettiğini, olası yeni baskınlara müdahale etmek üzere merkezde ekiplerin hazır bekletildiğini bildirdi. 
     Bu arada, su baskınları nedeniyle bazı apartmanların garajlarında bulunan araçların da hasar gördüğü belirtildi. 
     Keçiören Fatih Köprüsü’nün altında yoğun su birikintisi nedeniyle köprü altı yolu bir süre araç trafiğine kapatıldı. Keçiören ve Altındağ bölgelerinde bazı araçların su ve çamur birikintilerine saplanarak mahsur kaldıkları da görüldü. 
     
</TEXT>
</DOC>
