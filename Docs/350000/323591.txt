<DOC>
<DOCNO> 323591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun02.html </URL>
<DATE> 2005/03/14/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
Bakan, 'hayaletli' başkanlık sarayından kaçtı 
</HEADLINE>
<TEXT>

     LONDRA DHA 

      AFRİKA ülkesi Malawi'nin Devlet Başkanı Bingu wa Mutharika, "İçinde hayaletler dolaşıyor" dediği 300 odalı başkanlık sarayını terk etti. Başkent Lilongwe'deki lüks konuttan ayrılıp, yaklaşık 100 kilometre uzaklıktaki Mtunthama kentinde bulunan başka bir başkanlık sarayına yerleşen Mutharika'nın, 'hayaletli' binaya artık sadece gün içinde yapılması gereken işler için gittiği bildirildi. 
     BBC'nin haberine göre, 71 yaşındaki Devlet Başkanı'nın yardımcılarından biri "Mutharika bazen bütün vücudunda kemirgenler geziniyormuş gibi hissediyor, ancak ışıkları açtığında hiçbirşey görmediğini söylüyor" diye konuştu. Mutharika'nın geceleri 'ayak sesleri ve başka tuhaf sesler' de duyduğu iddia edilirken, yetkililer konuttan 'şeytan çıkarmak' için Hıristiyan din adamlarından yardım istedi. 
     
     100 MİLYON DOLARLIK BİNA 
     Ülkenin kurucusu Kamuzu Banda tarafından 20 yılda inşa ettirilen ve 100 milyon dolara malolan konut 555 hektarlık bir arazi üzerine kurulu. Banda bu binada sadece 90 gün kalmıştı. Mutharika'dan önceki Devlet Başkanı Bakili Muluzi 1994 yılında göreve geldiğinde, 'yoksul bir ülke için çok gösterişli' olduğundan burada oturmayı reddetmişti. Hükümet harcamalarını kısma vaadini yerine getirmemekle suçlanan Mutharika ise geçen aralık ayında Lilongwe'deki binaya taşınmıştı. Ülkenin parlamentosu, Mutharika yerleşene kadar bu binada faaliyet gösteriyordu ancak Devlet Başkanı Mutharika meclisi buradan çıkarmıştı. 
     
</TEXT>
</DOC>
