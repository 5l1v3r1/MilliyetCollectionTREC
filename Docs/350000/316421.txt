<DOC>
<DOCNO> 316421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko25.html </URL>
<DATE> 2005/02/18/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Finansbank Şu anda yabancı bir ortak düşünmüyoruz 
</HEADLINE>
<TEXT>

     Finansbank Genel Müdürü Sinan Şahinbaş, şu anda herhangi bir yabancı ortak düşünmediklerini bildirdi. 
     Finansbank'ın 2004 yılı mali sonuçları basın toplantısıyla açıklandı. Genel Müdür Şahinbaş, bankanın başarılı bir performans göstererek, özsermayesini 1 milyar YTL'nin üzerine, toplam aktiflerini de reel bazda yüzde 32 oranında büyüterek 8.6 milyar YTL'ye yükselttiğini söyledi. 
     Bankanın geçen yıl yatırımlarını devam ettirerek şube ağını 170 şubeye genişlettiğini, 1,523 yeni personel alımı yaparak toplam çalışan sayısını 5,469'a çıkardıklarını anlatan Şahinbaş, net karın da reel bazda yüzde 8.2 artarak 191 milyon 560 bin YTL'ye ulaştığını, vergi, karşılıklar ve enflasyon öncesi karın ise 403,7 milyon YTL olarak gerçekleştiğini duyurdu. 
     Şahinbaş, bu yıl 40 şube daha açmayı planladıklarını, grup kredilerinin toplam kredilere oranının yüzde 1,02 olduğunu bildirdi. 
     Sinan Şahinbaş konuşmasında, enflasyon ve faizlerdeki düşüşün Türk bankalarının iş yapış şeklini etkilediğini ve değişime ayak uydurmaya ittiğini vurgularken, Finansbank olarak müşteri odaklı yaklaşım ve maliyet verimliliği ile bu değişime ayak uyduran sektörün öncü bankalarından olduklarını kaydetti. 
     Genel Müdür Şahinbaş, bilanço içinde hazine bonosu ağırlıklı yapıdan kredi ağırlıklı yapıya geçtiklerini bildirdi. 
     Genel Müdür Yardımcısı Mehmet Güleşçi de, geçen yıl bankanın sermaye yeterlilik rasyosunun yüzde 12.23'den yüzde 14.07'ye çıktığını söyledi. 
     
     ''YABANCI ORTAK DÜŞÜNMÜYORUZ'' 
     Sinan Şahinbaş, soruları yanıtlarken, şu anda herhangi bir yabancı ortak düşünmediklerini belirterek, ''Şu anda bir yabancıyla görüşmüyoruz, görüşmeyi de düşünmüyoruz'' dedi. 
     Son iki senede Finansbank'ın gerek pazar payı, gerekse piyasa değeri artışının ''iyi ki yabancı ortak düşünmedikleri'' şeklinde aldıkları kararı desteğini ifade eden Şahinbaş, önümüzdeki senelerde de Finansbank'ın pazar payını ve piyasa değerini artıracağını kaydetti. 
     Şahinbaş, Türk bankacılık sisteminde pazar payları açısından yüzde 5 düzeyindeki yabancı bankaların payının önümüzdeki 2-3 yıl içinde yüzde 30'u aşmayacağı görüşünü de dile getirdi. 
     
</TEXT>
</DOC>
