<DOC>
<DOCNO> 336927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun12.html </URL>
<DATE> 2005/04/26/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
"Türkiye konusunda akılsız çılgınlık var" 
</HEADLINE>
<TEXT>

     Fransa'nın eski başbakanlarından Raymond Barre, Avrupa Anayasası'nın kabul edilmesi gereğini vurgularken, Türkiye'nin AB sürecine destek verdi. Raymond Barre, Fransa'da Türkiye konusunda "akılsız bir çılgınlık" yaşandığını belirterek, Türkiye'nin Birlik bünyesinde diyalog, ılımlılık ve denge faktörü olabileceğini söyledi. 
     Raymond Barre, Le Figaro gazetesiyle yaptığı söyleşide Türkiye'nin AB üyeliği çerçevesinde, 10 veya 15 yıl sonra gündeme gelecek olan sorunların bu aşamada ele alınmak istendiğini belirterek, bu süreçte "akılsız bir çılgınlık" yaşandığını ifade etti. 
     Avrupalılar'ın Türkler'e, en az 30 yıldır "Sizi Avrupa Topluluğu'na alacağız" dediğine işaret eden Barre, şöyle devam etti 
     "Onlardan Türkler'den sadece ekonomik alanda değil, demokratik değerler ve insan hakları konusunda da gerekli çabaları göstermeleri istendi. Benim için önemli olan Birliğin devlet ve hükümet başkanlarının kararı, yani katılım müzakerelerini başlatmak. Eğer Türkiye, verdiği sözlere sadık kalmaza, müzakereler her an askıya alınabilir." Müzakerelerin sonucunun ne olacağının şimdiden söylenemeyeceğini ifade eden Barre, "Fransızlar'ın Türkiye'ye yönelik tepkilerinin arkasında göç ve İslam'a olan içgüdüsel güvensizlik var" dedi. 
     Raymond Barre, Türkiye'nin uzun yıllardan beri kendisini modernize ederek Avrupa'ya yaklaşmak isteyen Müslüman bir ülke olduğunu belirterek, belki Türkiye'nin Birlik bünyesinde diyalog, ılımlılık ve denge faktörü olabileceğini söyledi. 
     
</TEXT>
</DOC>
