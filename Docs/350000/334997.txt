<DOC>
<DOCNO> 334997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/magazin/axmag01.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Babalık davası AİHM'lik oldu 
</HEADLINE>
<TEXT>


Şarkıcı Emrah'ın, 1990'ların başında gündeme gelen 'babalık' davası, Avrupa İnsan Hakları Mahkemesi'nde 

BRÜKSEL Milliyet 

Emrah İpek'in 1991'de doğan oğlu Tayfun Engin Çolak adına yapılan başvuru, Avrupa İnsan Hakları Mahkemesi AİHM tarafından kabul edilebilir ilan edilerek esastan incelemeye alındı. Anne Ebru Çolak tarafından yapılan başvuruda adli sürecin uzunluğu, aile yaşamına saygı gösterilmemesi ve etkin başvuru hakkı tanınmaması gerekçe gösterilerek Türkiye'nin Avrupa İnsan Hakları Sözleşmesi'ni ihlal ettiği ileri sürüldü. 

8 yıl sürmüştü 
Başvuru dosyasında Emrah'ın tanınmış biri olması nedeniyle medyanın hedefi haline geldiklerini savunan davacılar, nafaka alınamadığı için de çocuğun iyi bir yaşam ve okul hayatından mahrum kaldığını ileri sürdü. Başvuruyu kabul eden mahkemenin esasa ilişkin kararını gelecek yıldan önce açıklaması beklenmiyor. Babalık davası, 8 yıl sürmüş ve sonunda Emrah'ın baba olduğuna karar verilmişti. 



</TEXT>
</DOC>
