<DOC>
<DOCNO> 342860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/siyaset/siy03.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de kongre depremi... 
</HEADLINE>
<TEXT>


DYP Genel Başkanı Ağar, parti yönetimini büyük ölçüde yenilerken, listeye giremeyen 4 milletvekili dün istifa etti 

AYDIN HASAN Ankara 


DYP'nin 8. Olağan Büyük Kongresi'nin dünkü bölümünde Genel İdare Kurulu GİK , Yüksek Haysiyet Divanı YHD ve Merkez Karar Kurulu MKK üyelikleri için seçim yapıldı. Seçime, Genel Başkan Mehmet Ağar'ın il başkanlarının eğilimini alarak hazırladığı tek listeyle gidildi. Ancak 40 kişilik GİK listesi, dalgalanmalara neden oldu. ANAP Genel Başkanı Erkan Mumcu, partisine katılan 10 milletvekilini parti yönetimine taşırken, Ağar bunun tersi bir yol izleyerek, DYP'ye katılan 6 milletvekilinden hiçbirini listeye almadı. 
Buna tepki gösteren Dursun Akdemir Iğdır , Reyhan Balandı Afyon , Ümmet Kandoğan Denizli ve İbrahim Özdoğan Erzurum dün istifa etti. Şırnak Milletvekili Mehmet Tatar, Ağar ve Hatay Milletvekili Mehmet Erarslan, Ağar'la birlikte TBMM'de kalan iki isim oldu. Ağar'ın liste dışı bıraktığı Genel Başkan Yardımcısı Saffet Kaya da, olağanüstü kongrenin toplanması için muhalefet hareketi başlatacaklarını söyledi. 
Ağar GİK'te 15 eski üyeyi korurken, 25 yeni isme yer verdi. DYP'nin yeni yönetiminde 5 kadın üye yer alırken, Süleyman Demirel döneminin etkili isimlerinden Orhan Keçeli GİK üyesi oldu. 

Yeni yüzler 
Ağar'ın uzmanlıklarını dikkate alarak parti yönetimine taşıdığı yeni isimler şöyle Altan Koçer Eski Vakıflar Bankası genel müdürü. Aydın Yardımcı İşadamı. Tevfik Altınok Eski Hazine müsteşarı. Enver Toçoğlu Eski Türk - İş yöneticisi. Ertan Uygun İşadamı. Gültekin Uysal İşadamı. Nevzat Karataş Eğitim uzmanı ve işadamı. Selma Acuner AB uzmanı. Şebnem Kısaparmak Spiker. Timur Gürgan Tıp profesörü. Tuncer Enginertan Hukukçu. Umut Arık Büyükelçi. Binhan Oğuz Sendikacı. Emin Dinleten İzmir Ticaret Borsası pamuk uzmanı. 

Meclis'te son durum AKP 356 CHP 162 ANAP 10 DYP 3 SHP 5 HYP 1 Bağ 11 Boş 2 Toplam 550 

'Siyasi mevta' suçlaması 

DYP'den istifa eden 4 milletvekili, dün Meclis'te ortak basın toplantısı düzenledi. Denizli Milletvekili Ümmet Kandoğan, milletvekillerinin GİK üyesi olabilmek için Ağar'la hiçbir görüşme ve taleplerinin olmadığını savundu. Erzurum Milletvekili İbrahim Özdoğan da, milletvekillerinin siyasi mevta durumunda olan DYP'yi dirilttiğini savunarak, "Dirilen, canlanan bir siyasi parti yine siyasi mevta haline dönüştürmüştür" dedi. 
DYP Genel Başkan Yardımcısı Yıldırım Ulupınar da, GİK listesine giremeyince, Ağar'a, "Kendisi utanacak. Allah'ından bulsun" diye sitem etti. 


</TEXT>
</DOC>
