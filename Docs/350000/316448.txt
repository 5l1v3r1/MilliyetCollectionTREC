<DOC>
<DOCNO> 316448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy07.html </URL>
<DATE> 2005/02/18/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
DYP'de grup kurma çabaları arttı... 
</HEADLINE>
<TEXT>

     Isparta Milletvekili Erkan Mumcu'nun AKP'den istifasıyla siyasete getirdiği hareketlilik DYP'de de "grup" kurma çabalarını harekete geçirdi. 
     3 Kasım'da TBMM dışında kaldıktan sonra Mehmet Ağar'ın 
     genel başkanlığa gelmesiyle Meclis'te yeniden temsil olanağı bulan, son olarak AKP'den istifa eden Afyon Milletvekili Reyhan Balandı'yı saflarına katarak 5 sandalyeye ulaşan DYP'de grup hesapları yoğunlaştı. Bunda, Mumcu liderliğindeki bir parti veya yeni oluşumun "YTP, DTP" örnek gösterilerek şans tanınmasa da TBMM'de bir grupla temsil edilmesinin DYP'ye olumsuz etkilerinin rol oynayabileceği ifade ediliyor. DYP'li bir kaynak "Mumcu'nun istifasıyla başlayan ve devamı gelecek bu süreç DYP'nin de Meclis'te grup kurmasını tetiklemiş olacaktır" iddiasında bulundu. DYP kulislerinde bazı milletvekilleriyle dirsek temasının sürdüğü belirtilirken, isim konusuna ise girilmemeye özen gösteriliyor. 

ANKA 
     
</TEXT>
</DOC>
