<DOC>
<DOCNO> 317855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun54.html </URL>
<DATE> 2005/02/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
11 Eylül saldırılarında ölenlerden 1164'ünün kimliği tespit edilemedi... 
</HEADLINE>
<TEXT>

     11 Eylül terör saldırılarında hayatını kaybedenlerden 1164'ünün kimliğinin tüm çabalara rağmen belirlenemediği ve kimlik tespit çalışmalarına son verildiği bildirildi. 
     New York Post gazetesinde yer alan habere göre, saldırılarda ölen 2749 kişiden 1164'ünün kimliği, DNA teknolojisi de dahil mevcut bütün bilimsel yöntemler kullanılmasına rağmen belirlenemedi. 
     Saldırılardan bu yana acı bir bekleyiş içinde olan kurbanların yakınları durumdan haberdar edilirken, kimlik belirleme çalışmalarına ''geçici'' olarak son verildiği açıklandı. 
     Tıbbi İnceleme Ofisi tarafından yapılan açıklamada, mevcut teknolojik imkanlarla kurbanların kimlik tespitinin mümkün olmadığı ifade edilirken, sağlanacak teknolojik gelişmelerle bu kişilerin kimliklerinin gelecekte tespit edilmesine dair umutlar dile getirildi. 
     Bu arada, saldırının yapıldığı Dünya Ticaret Merkezi binalarının enkazından bugüne kadar 19 bin 916 ceset parçası bulunduğu ve adli tıp uzmanlarının bu parçalardan 10 bin 190'ının kimlik tespitini yaptığı kaydedildi. 
     Kimlik tespiti DNA testiyle yapılan kurban sayısının 844 olduğu belirtilirken, adli tıp uzmanlarının, diğer 0 kurbanın kimliğini ise diş röntgenleri ve parmak izlerinden tespit ettikleri ifade edildi. 
     
</TEXT>
</DOC>
