<DOC>
<DOCNO> 338929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo13.html </URL>
<DATE> 2005/05/02/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Özkan Sümer Fenerbahçe'nin böyle haksız kazanmasına şaşmadım 
</HEADLINE>
<TEXT>

     Trabzonspor Kulübü Eski Başkanı Özkan Sümer, Fenerbahçe’nin Trabzonspor maçını haksız biçimde kazandığını ve buna kendisinin şaşırmadığını söyledi. 
     Sümer, AA muhabirine yaptığı açıklamada, "Böyle haksız kazanmasına şaşırmadım. Zira Fenerbahçe’nin sistematiği bu. Geçmişte de olduğu gibi bugün de böyle oldu. Gelecekte de böyle olacak" dedi. 
     Trabzonspor’un, yaşanan hadiseler içerisinde kendi bütünlüğünü ve kendi doğrularını, kendi gücünü daha etkin kullanabilmesini aramak durumunda olduğunu ifade eden Sümer, "Trabzonspor’un haklarını korumadığı ortadadır. Fenerbahçe maçı, Trabzonspor’un ne denli haksızlığa uğradığını göstermekte kalmıyor, hak edebileceği değerlerin ona verilmeyeceğinin göstergesidir" diye konuştu. 
     Trabzonspor’un bu tür yaşadıklarını aşması için bütünlüğünün korunmasının, takım olarak daha da güçlenmesinin gerektiğini ifade eden Sümer, şöyle konuştu 
     "Kendi doğrularını çok iyi tespit edip, o doğrultuda mücadelesini sürdürmesi gerekiyor. Haramdan kazananlarla aynı tarzda yarışmak ve onlara üstünlük sağlama yarışına düşmemeli. Doğruluktan kastettiğim bu. Haksızlıkların bir ölçüde kırılabilmesi için Trabzonspor, kendi içinde kendi bütünlüğünü üretmeli. Aktif bir bütünlük, daha katılımcı bir bütünlük sağlamalıdır. Bir kararlılıkla, çok akıllı bir süreç izlenmeli. Bu yolla Trabzonspor, hak ettiği ve ihtiyaç duyduğu sonuçları elde etmeyle kalmayacak, ülke futbolunun ihtiyaç duyduğu hizmeti ortaya çıkarmış olacak. Ülke futbolunun en büyük ihtiyacı kirlilik, haksızlık ve yanlışlardan arınmaktadır." Kendisinin daha önce Fenerbahçe maçı sonrası yaşanan gelişmeler sonrası Trabzonspor’un haklarını koruyamadığı gerekçesiyle istifa etmesiyle ilgili olarak da Sümer, "Ben o dönemde bir yalnızlaşmadan bahsetmiştim. Şimdi Trabzonspor’un bu yalnızlaşma içerisinde olduğunu söylemeyiz" diye konuştu. 

     
</TEXT>
</DOC>
