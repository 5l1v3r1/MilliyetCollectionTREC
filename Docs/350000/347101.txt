<DOC>
<DOCNO> 347101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun17.html </URL>
<DATE> 2005/05/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tarık Aziz hapisten yazdığı mektuplarla 'dünya kamuoyuna' seslendi... 
</HEADLINE>
<TEXT>

     LONDRA, DHA 

      DEVRİK Irak rejiminde başbakan yardımcılığı görevini yürüten, ancak 24 Nisan 2003’te Irak’ta Amerikan askerlerine teslim olan Tarık Aziz, ’dünya kamuoyuna’ hitaben yazdığı mektuplarda, içinde bulunduğu ’berbat durum’un sona erdirilmesi çağrısında bulundu. 
     İngiliz The Observer gazetesinin haberine göre, ABD’nin iskambil destesi şeklindeki 55 kişilik ’aranan Iraklılar’ listesinde 43’üncü sırada bulunan Tarık Aziz, söz konusu mektupları kısa bir süre önce CIA ve Amerikalı politikacılar tarafından sorgulandığı sırada yanında bulunan avukatının günlüğünden koparılmış sayfalara yazdı. 
     
     ’HAKSIZ BİR ŞEKİLDE HAPİSTE TUTULUYORUM’ 
     Devrik lider Saddam Hüseyin’in de tutulduğu Bağdat’taki Camp Cropper hapishanesinde demir parmaklıklar arkasında bulunan Tarık Aziz’den teslim olmasından bu yana bir ses çıkmadığını hatırlatan gazete, eski Irak Başbakan Yardımcısı’nın yazdığı 2’si Arapça, 3’ü de İngilizce olan mektupların ’dünya kamuoyuna’ hitaben kaleme alındığını duyurdu. 
     The Observer’a göre, içinde bulunduğu ’berbat durumun’ sona erdirilmesi için uluslararası kamuoyundan yardım isteyen Aziz, suçsuz olduğunu ve ailesiyle bile görüşmesine izin verilmeden, haksız bir şekilde hapiste tutulduğunu savunuyor. 
     
     ’BİZE YAPILAN MUAMELE CENEVRE SÖZLEŞMESİ İLE ÇELİŞİYOR’ 
     The Observer’a göre Arapça yazılmış bir mektupta Aziz, "Dünyadan tamamen izole edildik. Burada 13 tutuklu daha var, ancak ailelerimizle telefonda ya da yüz yüze görüşmemize izin verilmiyor. İçinde bulunduğumuz berbat durum ve gördüğümüz muameleye müdahale edilmeli. Bu muamele, uluslararası hukuk, Cenevre Sözleşmesi ve Irak kanunlarıyla çelişiyor" dedi. 
     Günümüze en yakın mektubun 21 Nisan tarihli olduğunu yazan gazete, bu tarihte Aziz’in Amerikalı senatörler tarafından petrol karşılığı gıda programındaki yolsuzluklarla ilgili sorgulandığını belirtti. 
     Eski Irak rejimi liderlerinin yargılanmasını öngören Indict adlı komite, ’Saddam’ın Devrim Komuta Konseyi üyelerindendi’ dediği Tarık Aziz’i İran, Kuveyt ve Irak’ta soykırım yapmak ve savaş suçu işlemekle itham ediyor. 
     
</TEXT>
</DOC>
