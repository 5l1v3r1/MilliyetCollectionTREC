<DOC>
<DOCNO> 303606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun12.html </URL>
<DATE> 2005/01/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kayıp ABD'li sayısı 4 bine düştü, Tayland'da 1100 turist kayıp... 
</HEADLINE>
<TEXT>

     ABD'nin Güney Asya'da meydana gelen deprem ve tsunami felaketinden sonra kendisinden haber alamadığı vatandaşlarının sayısı 4 bine düştü. 
     ABD Dışişleri Bakanlığı sözcüsü Adam Ereli, son güncellemeyle birlikte sayının 5 binden 4 bine düştüğünü belirtti. 
     Ereli Pazartesi günü yaptığı açıklamada, 26 Aralık'taki facianın ardından 20 bin kişinin yakınının, bunlardan haber alamadıkları gerekçesiyle hükümete başvurduğunu, ancak bunların dörtte üçünden ''tatmin edici'' yanıt alındığını kaydetmişti. 
     Güney Asya'daki felakette hayatını kaybeden Amerikan uyrukluların sayısı 16. 
     
     YAKLAŞIK 1100 TURİST KAYIP 

     Güney Asya'da deprem ve tsunami felaketinin ardından Tayland'da halen 1076 turistin kayıp olduğu bildirildi. 
     İçişleri Bakanlığı, felaketin ardından ülkede 1076'sı turist, 3423'ü Taylandlı toplam 4499 kişinin kayıp olduğunu belirtti. 
     Bakanlık, ölü sayısını ise 2542'si Taylandlı, 2510'u turist ve 213'ü uyruğu belirlenemeyenler olmak üzere toplam 5265 olarak açıkladı. 
     Bu arada, Tayland makamları, felakette 300'den fazla çocuğun anne veya babasını ya da her ikisini birden kaybettiğini belirttiler. 
     Bu çocukların acil yardıma ihtiyaç duyduğu kaydedildi. 
     
     22 FRANSIZ ÖLDÜ, 99'U DEV DALGALARDA KAYBOLDU 

     Fransa Dışişleri Bakanı Yardımcısı Renaud Muselier, Güney Asya'daki deprem ve tsunami felaketinde 22 Fransız vatandaşının cesetlerinin bulunduğunu açıkladı. 
     France inter radyo kanalının sorularını yanıtlayan Muselier, dev dalgalarda kaybolanların sayısının 99 olduğunu, bu kişilerin hayatta olmalarına mucize gözüyle bakıldığını bildirdi. 
     Muselier ayrıca, bölgedeki yüzlerce Fransız vatandaşından haber alınamadığını söyledi. 
     Bu arada, diğer AB ülkelerinde olduğu gibi Fransa'da da bugün yerel saatle 12.00'da, felakette hayatını kaybedenler için 3 dakikalık saygı duruşunda bulunulacak. 
     
</TEXT>
</DOC>
