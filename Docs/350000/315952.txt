<DOC>
<DOCNO> 315952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/siyaset/siy01.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'dan soruşturma izni 
</HEADLINE>
<TEXT>


Özel Kuvvetler Komutanlığı Oğulbey inşaatına ilişkin açılan dava ile ilgili olarak askeri savcıya, talep ettiği soruşturma için Genelkurmay Başkanlığı'ndan izin çıktı 

ANKARA Milliyet 


Genelkurmay Başkanı Orgeneral Hilmi Özkök, Özel Kuvvetler Komutanlığı ÖKK Oğulbey inşaatına ilişkin davanın iddianamesinde, eski Jandarma Genel Komutanı Org. Şener Eruygur'un da adının geçtiği olaylar için askeri savcının talep ettiği soruşturma iznini verdi. İzinde Eruygur'un isim ve eyleminin zikredilmediği belirtildi. 
118 milyon YTL 118 trilyon lira yolsuzluk yapıldığı gerekçesiyle 39 sanık hakkında hazırlanan ÖKK iddianamesinde, Eruygur, eski inşaat Emlak Daire Başkanı Tuğgeneral Yaşar Öney ile Tümgeneral Kenzi Suner'in adları da yer almıştı. Eruygur ise, Milliyet'e yaptığı açıklamada "Hakkımda açılan bir soruşturma yok" dedi. Genelkurmay Askeri Mahkemesi'ndeki davanın dünkü duruşmasında, sanık avukatlarından Ali Fahir Kayacan, albay rütbesinin üstündeki subayların davaya dahil edilmeleri konusunda kuşkuları olduğunu belirterek, şunları söyledi 

'Herkes soruşturulsun' 
"İddianamede, isimleri geçen kişiler hakkında Genelkurmay Başkanlığı'ndan soruşturma emri istenmesine karşılık, duyumlarımıza göre, isim ve eylem zikredilmeksizin soruşturma emri verilmiş olmasını, anayasanın eşitlik ilkesine uygun düşmüyor. Oğulbey inşaatıyla ilgili her kademede katkısı bulunan herkesin, aynı süreç içinde yer alması gerekir." 
İddianamede, Eruygur'un da aralarında bulunduğu 4 general sahte evrak düzenlemek ve üst makamlara bu evrakı onaylatmak eylemlerinden sorumlu tutuluyorlar. 
Genelkurmay 2. Başkanı Orgeneral İlker Başbuğ da, son bilgilendirme toplantısında, "İddianamedeki bir cümle basın tarafından bilerek ya da bilmeyerek yanlış kullanıldı. Cümleden yola çıkarak medyamız, Eruygur hakkında da soruşturma açıldığı ve iddianame hazırlanarak olayın mahkemeye intikal ettiği şeklinde yanlış yorumlar yaptı." diye konuşmuştu. 



</TEXT>
</DOC>
