<DOC>
<DOCNO> 336755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur12.html </URL>
<DATE> 2005/04/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bursaspor taraftarları maç sonrası DEHAP'ın bulunduğu pasaja saldırdı 
</HEADLINE>
<TEXT>

     BURSA, DHA 
     

      BURSASPOR'un Adanaspor'u yendiği karşılaşmadan sonra, DEHAP'ın bulunduğu pasajın girişindeki bir işyerinin kepenklerini tekmeleyen bazı taraftarlara polis müdahale etti. Polis, DEHAP önünde geniş güvenlik önlemleri alırken, kalabalıktan yararlanan taraftarlar ara sokaklara kaçtı. 
     Bursaspor'un, Adanaspor'u 4-1 yendiği karşılaşmayı izleyen yaklaşık 20 kişilik taraftar grubu, stattan ayrıldıktan sonra Altıparmak Caddesi'nden yürürken DEHAP'ın bulunduğu Karadağ Pasajı'nın girişinde, kepenkleri çekilmiş işyerini tekmeledi. Bu sırada, maç nedeniyle bölgede görevli olan bazı polislerin telsizden, "DEHAP'ın İl binasına saldırı yapılıyor'' anonsu, hareketli dakikalar yaşanmasına neden oldu. Maçta görevli görevli çevik kuvvet ve sivil ekipler, 200 metre uzaklıktaki Karadağ Pasajı'na yönlendirildi. Polis, binanın 4'üncü katında bulunan DEHAP'ta ve pasaj çevresinde güvenlik önlemleri alırken, grup mahalle aralarına girerek izlerini kaybettirdi. 
     
</TEXT>
</DOC>
