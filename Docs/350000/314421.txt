<DOC>
<DOCNO> 314421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko17.html </URL>
<DATE> 2005/02/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Moody's Türkiye'nin kredi notunun görünümünü ''pozitife'' çevirdi... 
</HEADLINE>
<TEXT>

     Uluslararası kredi derecelendirme kuruluşu Moody's, Türkiye'nin kredi notunun görünümünü, ''durağan''dan, ''pozitife'' çevirdi. 
     Moody's'den yapılan açıklamada, ekonomik görünümün yükseltilmesine neden olarak, Türkiye'nin 2001'den bu yana gösterdiği ekonomik gelişme ve Avrupa Birliği ile güçlü ekonomik, mali ve siyasi entegrasyon süreci gösterildi. 
     Moody's, Türkiye'nin lira cinsinden borç notunu da B2'den, B1'e yükseltti. Buna da neden olarak, iç borç sürdürülebilirliğindeki gelişme gösterildi. 
     
     ''POZİTİF GÖRÜNÜM, ÜLKE KREDİ NOTUNU DA ETKİLER'' 

     Uluslararası kredi derecelendirme kuruluşu Moody's, pozitif görünümün, Türkiye'nin döviz cinsinden ''B1'' olan ülke kredi notunu da etkileyeceğini bildirdi. 
     Moody's'den yapılan açıklamada, ''pozitif görünüm, ekonomik performans, enflasyonun hızlı düşmesi, yatırımların artması, verimliliğin yükselmesi, siyasi istikrar ve sorumlu makro ekonomik yönetimin bir yansımasıdır'' denildi. 
     Reyting kuruluşu, Türkiye'nin ekonomik risklerine de dikkat çekerek, ağır borç yükü ile artan Cari İşlemler Açığı'nın, Türkiye'nin ekonomik kırılganlıkları olarak kaldığını da vurguladı. 
     
     AB SÜRECİ... 

     Avrupa Birliği AB sürecine dikkat çekilen açıklamada, halen tamamlanmayan yapısal uyum reformlarının tamamlanmasına yönelik gayretlerin, Türkiye'yi tam üyeliğe götüreceği ifade edildi. 
     Tek parti hükümetinin, ekonomik istikrar ve AB süreci açısından önemine işaret edilen açıklamada, AB projesinin, Türkiye'nin çağdaşlaşması ve Türk ekonomisinin AB'ye uyumuna katkıda bulunacağı belirtildi. 
     
     YAKINDAN İZLENECEK KONULAR... 

     Moody's açıklamasında, IMF ile yeni Stand by programının başlayabilmesi için gerekli olan gelir idaresi, bankacılık sistemi ve sosyal güvenlik reformu alanlarındaki yasal düzenlemelerin hayata geçirilmesi ve hükümetin AB ile üyelik müzakerelerini kolaylaştırma yolunda gereken adımların atılmasına yönelik göndereceği sinyaller ile dış ticaretteki gelişmelerin yakın bir şekilde izleneceği kaydedildi. 

     
</TEXT>
</DOC>
