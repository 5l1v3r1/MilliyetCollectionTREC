<DOC>
<DOCNO> 307513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy04.html </URL>
<DATE> 2005/01/18/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Livaneli, adaylığını açıklayacak 
</HEADLINE>
<TEXT>

     Bir süredir delegeler düzeyinde destek arayışını sürdüren CHP İstanbul Milletvekili Zülfü Livaneli adaylığını açıklama noktasına geldiğini söyledi. 
     Livaneli, yaptığı açıklamada, adaylık konusundaki görüşlerini ortaya koymasından sonra parti örgütü ve kamuoyundan çok olumlu tepkiler aldığını ve gelişmelerin kendisini, 'adaylığını açıklama noktasına getirdiğini' belirtti. 
     CHP'nin yeni bir başlangıç yapması ve toplumla bağını güçlendirmesi gerektiğini dile getiren Livaneli, partide kırgınlıkların ve küskünlüklerin bir kenara bırakılmasına ihtiyaç olduğunu ifade etti. 
     Bu anlayışla göreve talip olduğunu söyleyen Livaneli, adaylık açıklamasını bayramdan sonra yapabileceğini söyledi. 
     Livaneli, birlikte hareket ettiği arkadaşlarıyla açıklamanın yöntem ve zamanına karar vereceğini sözlerine ekledi. 
     
     Tek aday arayışı sürüyor 
     Olağanüstü kurultaya hazırlanan CHP'de muhalefetin tek aday arayışı da sürüyor. 
     Livaneli ve Güneş, Sarıgül'ün bu konudaki tavrını bekliyor. Sarıgül'ün, "adaylığımı tüm delegelerle görüştükten sonra açıklayacağım" demesi muhalefette tek isim umudunu artırdı. 
     Ancak Sarıgül, ortak aday arayışına ilişkin sorulara, "atamayla lider olunmaz. İki kişinin anlaşmasıyla ne olur ki, önemli olan halkın ne istediği" yanıtını vermişti. 
     
</TEXT>
</DOC>
