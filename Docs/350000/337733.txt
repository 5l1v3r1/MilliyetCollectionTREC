<DOC>
<DOCNO> 337733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko04.html </URL>
<DATE> 2005/04/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hafif ticari araçlarda ÖTV artışı erteleniyor... 
</HEADLINE>
<TEXT>

     Otomotiv sektörü temsilcilerinin Maliye ve Sanayi Bakanlığı ile Gümrük Müsteşarlığı temsilcileriyle hafif ticari araçların ÖTV’sinde artışa yol açan düzenlemeyle ilgili olarak yapılan toplantıda, Gümrük Müsteşarlığının konuyla ilgili tebliğinin yürürlüğünün 1 Haziran 2005’e ertelenmesi kararlaştırıldı. 
     Gümrük Müsteşarlığı tarafından gümrük tarife istatistik pozisyonlarının tanımlanmasına yönelik olarak 21 Nisan 2005 tarihinde yürürlüğe konulan tebliğin, özel tüketim vergisine ÖTV etkisinden kaynaklanan vergileme ve uygulama sorunlarını gidermek üzere Maliye Bakanlığında bir toplantı yapıldı. Toplantıya, Maliye Bakanlığının yanı sıra Sanayi ve Ticaret Bakanlığı, Gümrük Müsteşarlığı, otomotiv sektörü temsilcisi Otomotiv Sanayii Derneği ve Otomotiv Distribütörleri Derneği temsilcileri ile üretici ve ithalatçı bazı firma yetkilileri katıldı. 
     Maliye Bakanlığından yapılan açıklamada, toplantıda, katılan kurum ve kuruluş yetkili ve temsilcilerinin konuyla ilgili bilgi, görüş ve önerilerinin alıdı ve bu çerçevede kapsamlı bir değerlendirme yapılarak sorunun çözümü üzerinde uzlaşma ve görüş birliği sağlandığı bildirildi. Otomotiv sektörünün halen ulaştığı fiili üretim kapasitesi, ihracat, stok, pazarlama, tedarik ve satış bağlantısıyla rekabet ve vergi yükünün etkisi gözönünde bulundurularak farklı uygulamalardan kaynaklanan anlaşmazlıklara da yol açılmaması amacıyla, söz konusu Gümrük Genel Tebliği’nin uygulama tarihinin 1 Haziran 2005’e ertelenmesinin yerinde olacağı kararlaştırıldı. 
     Ayrıca, ÖTV uygulamasıyla ilgili tereddütlerin giderilmesi, uygulama birliğinin sağlanması, haksız rekabete ve vergiden kaçınmaya yol açılmaması için genel, sürdürülebilir, adil ve kalıcı bir düzenlemeye gidilmek üzere gerekli yasal düzenlemenin acilen yapılması konusunda görüş birliğine varıldı. 
     Üzerinde görüş birliğine varılan konularla ilgili çalışmalara, tüm tarafların katılımıyla oluşturulan bir çalışma grubu tarafından derhal başlandığı vurgulanan açıklamada, "Bu konuda gerekli mevzuat düzenlemelerinin ivedi olarak iki aşamalı bir şekilde gerçekleştirilmesi ve uygulamaya konulması yönünde hazırlıkların tamamlanması kararlaştırılmıştır" denildi. 

ANKA 
     
</TEXT>
</DOC>
