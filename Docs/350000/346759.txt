<DOC>
<DOCNO> 346759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur08.html </URL>
<DATE> 2005/05/28/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Otobüs Aras Nehri'ne uçtu 7 ölü, 7 kayıp, 38 yaralı 
</HEADLINE>
<TEXT>

     
     Cem BAKIRCI- Onur SAĞSÖZ- Menderes URAY- Mukadder YARDIMCIEL SARIKAMIŞ Kars , DHA 

     
İSTANBUL’dan Iğdır’a giden ve içinde 49 kişinin bulunduğu otobüs, Kars'ın Sarıkamış İlçesi yakınlarında sürücünün yola düşen kayaya çarpmamak için direksiyon kırması sonucu Aras Nehri’ne uçtu. Yolcularının çoğunu Nahcivan’a giden Azerilerin oluşturduğu otobüstekilerden 7’si öldü, 38’i de yaralı kurtarıldı. Otobüsteki 7 kişiden henüz haber alınamazken bazılarının nehir sularında kaybolduğu sanılıyor. 
     Iğdırlı Tur şirketine ait 34 YJ 9924 plakalı otobüsün sürücüsü 50 yaşındaki Musa Telek, bu sabah saat 06.45 sıralarında Sarıkamış'ın Karakurt Bucağı yakınlarına geldiğinde, heyelan nedeniyle yola düşen kayaya çarpmamak için direksiyon kırdı. Stabilize yolda aşırı hız nedeniyle sürücünün kontrolünden çıkan otobüs, yol kenarında bulunan Aras Nehri'ne uçtu. Horasan’a 44, Karakut’a 4 kilometre uzaklıkta meydana gelen kazada, otobüs nehirin ortasına yan yatarken, 46 yolcu ve 3 personel olmak üzere otobüsteki 49 kişi kendilerini nehir sularında buldu. Çoğu uykuda olan yolcular, can pazarında boğulmaktan kurtulmak için çırpınmaya başladı. Kazanın şokundan kurtulan yolcular kendilerini kıyıya atarken, İmdat’ çığlıkları atan diğer yolcuları kurtarmak için yeniden nehre girdiler. Bu arada bazı yolcular kıyıya çıkamayarak nehrin azgın sularıyla sürüklenip kayboldu. Yoldan geçen araçlardan inenler, sudaki yolcuların çıkarılmasına yardım etti. 
     
     KURTARMA EKİPLERİ OLAY YERİNDE 

     Kazanın duyulması üzerine bölgeye jandarma birlikleri, Acil Servis görevlileri ve ambulanslarla, Erzurum Sivil Savunma Birlik Müdürlüğü’nden 5'i dalgıç 14 personel sevkedildi. Sudan çıkarılan ve yolda bekleşen yaralılar, ambulanslarla Sarıkamış, Kars, Horasan ve Erzurum’daki hastanelere nakledildi. Aras Nehri'nde arama çalışması başlatan ekipler, otobüste sıkışan Fatma Tuna'yu kurtardı ve kimlikleri saptanamayan 3 kişinin cesedini çıkardı. 
     Erzurum Numune Hastanesi’nde 13’ü Azeri 17, Erzurum Aziziye Araştırma Hastanesi’nde 4’ü Azeri 7, Sarıkamış Devlet Hastanesi’nde 8’i Azeri 10, Kars Devlet Hastanesi’nde ise 4 Azeri olmak üzere toplam 29’u Azeri 38 yolcu tedavi altına alındı. Numune Hastanesi’nde tedavi altına alınan 54 yaşındaki Azerbaycanlı Gülşen Abdulleyev’in bir ara kalbi durdu. Doktorlar kalp masajı yaparak Gülşen Abdulleyev’i hayata döndürmeyi başardı. 
     Erzurum Kriz merkezi otobüs sürücüsü Musa Telek ile birlikte 7 kişiden henüz haber alınamadığını bildirdi. Kaza yerine gelen ve kurtarma çalışmalarını izleyen Kars Valisi Nevzat Turhan, henüz kesin olmamakla birlikte otobüste 49 kişinin bulunduğunu açıkladı. Otobüs firmalarının sürücü seçiminde gerekli hassasiyeti göstermediklerini söyleyen Vali Turhan, karayollarında kontrol yapılmayan bölgelerde hız sınırının aşıldığını curguladı. 
     
     ŞOFÖR VE PERSONEL KAÇTI MI 

     Vali Turhan, haber alınamayan 7 kişiden bazılarının Aras Nehri'nin bulanık sularında kaybolduğunun sanıldığını bildirdi. Otobüs sürücüsü Musa Telek, ikinci şoför ve muavinin kazadan yara almadan kurtuldukları ve olay yerinden kaçtıkları öne sürüldü. Şoför Musa Telek’in 1983 yılında ehliyet aldığı ve trafik kayıtlarına göre 11 kez hız sınırını aştığı için ceza kesildiği belirlendi. 
     
     YARALI ANLATIYOR 

     Kazadan hafif yaralı kurtulan Azeri Hüseyin Mehmetov, Horasan’da mola verdik ve yola çıktık. Sabahın erken saatleriydi. Otobüs vadide hızla gidiyordu. Aniden yol ortasındaki kayayı gören şoför, direksiyon kırdı ama kontrolü kaybetti. Yoldan nehire düştük. Bu sırada uyuyan yolcular uyandı. Ortalık ana baba gününe döndü. Yolculardan bazıları takla attığı sırada çevreye savruldular. İki çocuk vardı otobüste, birini kurtardılar ama diğerini göremedimö dedi. 
     

     
</TEXT>
</DOC>
