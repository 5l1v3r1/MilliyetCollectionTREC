<DOC>
<DOCNO> 316761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur04.html </URL>
<DATE> 2005/02/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
SSK hastaneleri, Sağlık Bakanlığı'nda... 
</HEADLINE>
<TEXT>

     SSK emeklisi hastalar bugünden itibaren doğrudan karneleriyle, çalışanlar ise işyerlerinden aldıkları sevklerle hastanelere müracaat edecekler. 
     SSK sağlık tesislerinin Sağlık Bakanlığı'na devrini öngören kanunun 19 Ocak'ta yürürlüğe girmesinin ardından resmi devir işlemleri için konulan 1 aylık süre bugün doldu. 
     Devirle birlikte, SSK hastaneleri ve dispanserlerinin yanı sıra PTT ve Ziraat Bankası'na ait sağlık kuruluşları Sağlık Bakanlığı'na devredildi. 
     Hastaneler bundan sonra Sağlık Bakanlığı hastaneleri gibi işletilecek. 
     SSK'lı hastalar, hastanelerden yine randevu yoluyla yararlanacak, ancak randevu almadan gelen hastalar da geri çevrilmeyecek. Geçiş döneminde her iki yöntem de kullanılacak. 
     SSK emeklileri, doğrudan sağlık karneleriyle, SSK'lı çalışanlar ise işyerlerinden aldıkları evrakla hastanelere gidebilecek. 
     Bu yolla hastanelere gelenlere verilen ayaktan reçeteler serbest eczanelerden alınabilecek. Yatan hastaların ilaçları hastane içindeki eczanelerden karşılanacak. 
     SSK'lı hastaların görüntüleme hizmetleri dışardan alınmaya devam edilecek. 
     İleri tetkik gerektiren hallerde üniversite hastanelerine sevk edilmesi gereken hastalar sevk almadan buralara gidemeyecek. Taşradan gelen hastaların da geldikleri ilden sevk alması gerekecek. 
     Sağlık Bakanlığı'na devredilecek hastanelerin adları da değiştirilecek. Yeni isimlere ait tabelalar veya ilk etapta bez afişler bugün hastanelere asılacak. 
     
</TEXT>
</DOC>
