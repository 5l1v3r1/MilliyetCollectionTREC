<DOC>
<DOCNO> 344049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur22.html </URL>
<DATE> 2005/05/19/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Polis hırsız kılığında kapı çaldı, kimse kılını kıpırdatmadı 
</HEADLINE>
<TEXT>

     Soner KOCAER DHA 

ANTALYA'da sivil kıyafetli polisler, vatandaşın duyarsızlığını gözler önüne sermek için gündüz saatlerinde bir apartman dairesinin kapısını söküp götürdü. Komşuları ve site sakinlerinden hiç kimse, polislere ne yaptığını sormadı. Bu vurdumduymazlık görüntüleri, polis kameralarına da saniye saniye kaydedildi. 
     Antalya Emniyet Müdürlüğü Önleyici Hizmetler Şube Müdürlüğü ekipleri, Toplum Destekli Polislik Projesi kapsamında seminerlerde göstermek üzere toplumun duyarsızlığını gösterecek bir çalışma yaptı. Hırsız kılığına giren polisler, Lara'daki bir sitenin zillerine bastı. Kendilerini bilgisayar servis elemanı olarak tanıtan polisler site giriş kapısını açtırdıktan sonra binaya çıktı. Bir apartman dairesinin kapısını söken polisler, asansör yardımıyla aşağıya indirdikleri kapıyı başka bir sitenin ortasına bıraktı. Hırsız kılığındaki polisler, daire kapıları önündeki ayakkabıların yerlerini de değiştirdi. Tanımadıkları kişilerin yaptığı bu işlere tanık olan apartman sakinleri ne yaptıklarını bile sormadı. 
     Komşuları evde olmadığı halde kapılarının sökülmesini merak bile etmeyen site sakinleri, ayakkabılarının yerinin değiştirilmesini de önemsemedi. Polis, söktüğü kapıyı 3 saat sonra götürüp tekrar yerine taktı. 
     Önleyici Hizmetler Şube Müdürü R. Akif Aktuğ, bu uygulamayı yapmaktaki amaçlarının, toplumun duyarsızlığını gözler önüne sermek olduğunu söyledi. Hırsızlık olaylarının önüne geçmek için polisiye tedbirlerin yeterli olmayacağını belirten Aktuğ, Bunun için vatandaş bilinçlenmeli ve duyarlı davranmalı. Aksi halde polisle bu iş çözülmezö dedi. 
     Şube Müdürü Aktuğ, şöyle devam etti 
     Sivil polislerimiz hırsız kılığına girip, hiçbir zorluk çekmeden site içerisindeki apartmanlara kadar giriyor. Onlarca ailenin oturduğu binada bir apartman dairesinin kapısını söküp dışarı çıkartıyor. Komşuları, ilk defa gördükleri insanların apartman kapısını söküp götürmesini izliyor, merak edip ne yapıldığını sormuyorlar. Toplumumuz bu konuda oldukça duyarsız. Bir boşvermişlik, bir bananecilik var. Böyle olunca da hırsızlara kolay çalışma ortamı doğuyor.ö Önleyici Hizmetler Şube Müdürlüğü, Toplum Destekli Polislik Projesi kapsamında daha önce de geceleri düdük uygulamasını başlatmış, her okula bir polis görevlendirmişti. 
     
</TEXT>
</DOC>
