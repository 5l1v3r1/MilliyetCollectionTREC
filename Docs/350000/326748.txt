<DOC>
<DOCNO> 326748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur13.html </URL>
<DATE> 2005/03/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kesik ayak alarmı 
</HEADLINE>
<TEXT>

     Savaş TUTAK DHA 

      AMASYA'daki Memidede Mezarlığı yanındaki arazide açıkta bulunan siyah poşet içindeki kesik insan ayağı polisi alarma geçirdi. Polisin yaptığı araştırmalarda ayağın Amasya Şerefeddin Sabuncuoğlu Devlet Hastanesi'nde şeker hastası 45 yaşındaki Zehra Bilir'e ait olduğu ve 40 gün önce ameliyatla kesildiği belirlendi. 
     Dün akşam saatlerinde mezarlık yanındaki bölgede bir poşet içinde insanın sağ ayağı bulunması heyecan yarattı. Haber verilmesi üzerine gelen polisler, siyah poşet içinde kesik ayağın yanı sıra kanlı pamuklar ve gazlı bezler de buldu. Kesik ayak Amasya Şerefeddin Sabuncuoğlu Devlet Hastanesi Morguna götürüldü. 
     Polisin yaptığı araştırmalar sonunda ayağın hastanede şeker hastası Zehra Bilir'e ait olduğu ve ameliyatla kesildiği belirlendi. Hastane Başhekimi Ali Kahyaoğlu, bu tür ameliyatla kesilen ayakların mezarlığa gömüldüğünü belirterek, "Amasya'daki mezarlık alanı engebeli. Kesik ayak fazla derine gömülmediği için yağmur sularıyla birlikte üstü açılmış. Ardından hayvanlar tarafından açığa çıkarılmış. Görevlilerimizi uyardık ve bu tür kesik ayakların daha derine gömülmesi talimatı verdik'' dedi. 
     
</TEXT>
</DOC>
