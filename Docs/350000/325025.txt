<DOC>
<DOCNO> 325025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun07.html </URL>
<DATE> 2005/03/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Prof. Ataöv Ermeni soykırımı iddialarının aslı yoktur... 
</HEADLINE>
<TEXT>

     Prof. Dr. Türkkaya Ataöv, Birinci Dünya Savaşı'nda Ermenilere yönelik bir soykırım yapılmadığını söyledi. 
     Türkiye'nin New York Konsolosluğu'nda düzenlenen 18 Mart Şehitler Günü anma programının ardından Ermeni soykırımı iddialarına dair konferans veren Prof. Ataöv, Birinci Dünya Savaşı'nda çoğu Türk olmak üzere 5,5 milyon insanın katledilerek, 5,5 milyon insanın da göçe zorlanarak asıl soykırımın ve etnik temizliğin Müslümanlara yönelik yapıldığını kaydetti. 
     Ataöv, Avrupa'da soykırım ve etnik temizliğin geçmişinin çok eskilere dayandığına dair örnekler vererek, Avrupa'nın dört bir tarafında din ve ırkları farklı olanlara yönelik soykırımlar ve katliamlar yaşandığı bir dönemde Osmanlı topraklarında her din ve dilden insanın özgürce yaşadığını anlattı. 
     ''Osmanlı 600 yıllık hakimiyeti sırasında hoşgörülü ve dönemine göre son derece demokratik bir anlayışı benimsememiş olsaydı, üzerinde egemen olduğu bütün topraklar bugün Müslüman ve Türkleşmiş olacaktı'' diyen Ataöv, ''oysa İspanya'da 800 yıl yaşayıp medeniyet kuran Müslümanların soykırıma uğradığını, aynı tarihlerde Fransa, Almanya, İsviçre ve daha pek çok Avrupa ülkesinde farklı inanç ya da eğilimdeki insanlara karşı da katliamlar uygulandığını'' söyledi. 
     Osmanlı'nın kendi topraklarındaki halklara karşı insani tavrının yanı sıra başka coğrafyalardaki baskı altındaki milletlere de hamilik yaptığını belirten Ataöv, buna örnek olarak Osmanlıların İspanya'da zulüm gören Yahudilere kapılarını açmasını gösterdi. 
     Osmanlının Ermenilere karşı da her zaman hoşgörülü davrandığını anlatan Ataöv, Ermenilerin tarihin hiçbir döneminde Anadolu'da çoğunluk oluşturmadıklarının altını çizdi. 
     1913 yılında yapılan güvenilir nüfus sayımları sonuçlarına göre, Anadolu'da bulunan Ermeni nüfusunun toplamının 1 milyon 292 bin civarında olduğunu söyleyen Ataöv, bu durumda 1,5 milyon Ermeninin katledildiği yönündeki iddiaların ne kadar tutarsız olduğunun görüleceğini ifade etti. 
     ''Şayet Ermeniler Anadolu'da çoğunluk durumunda olsalardı silaha sarılmayacaklardı'' diyen Ataöv, ''Yaşadıkları bölgelerde azınlık durumunda oldukları için bu bölgelerin kontrolünü ele geçirmelerinin tek yolu Müslümanlara yönelik etnik temizlik yapmaktı ve Ermeniler bunu yapmayı denediler'' dedi. 
     Ermenilerin bugün soykırım iddialarına temel olarak kullandıkları bütün malzemenin Birinci Dünya Savaşı sırasında Amerikan kamuoyunu ve askeri gücünü kendi tarafına çekmek isteyen İngiltere tarafından uydurulduğunu ifade eden Ataöv, bu sözde belgelerin toplandığı Mavi Kitap'ın yazarlarından Arnold Toynbee'nin daha sonra bu sahte dokümanların düşmanı karalamaya yönelik birer savaş propagandasından ibaret olduğunu itiraf ettiğini söyledi. 
     Çarlık Rusyası, Fransa ve İngiltere başta olmak üzere Batılılar tarafından kışkırtılan ve misyonerler tarafından cesaretlendirilen Ermenilerin pek çok cephede Türklere karşı savaştığını kaydeden Ataöv, Ermenilerin kısa süre içerisinde Türklerle yaptıkları savaşların sayısının 12 bulduğunu belirtti. 
     Prof. Ataöv, şayet ölen Ermeniler konusunda birilerinden hesap sorulacaksa bunların Ruslar, Batılılar ve misyonerler olması gerektiğini ifade etti. 
     Ermenilerin edindikleri ağır silahlarla ve kurdukları düzenli birlikler ve çetelerle Van'da isyan başlatması üzerine Osmanlı devletinin bir güvenlik önlemi olarak Ermenilerin yer değiştirmesi politikasını uyguladığını söyleyen Ataöv, ancak bu politika uygulanırken Ermenilerin güvenliğinin sağlanması için de yetkililere net talimatlar verildiğini kaydetti. 
     Ataöv, benzer bir politikanın İkinci Dünya Savaşı sırasında ABD'de Amerikan vatandaşı olan Japon, Alman ve İtalyanlara karşı da uygulandığını ve bu toplulukların belirli merkezlerde toplandığını ifade etti. 
     Savaş koşulları ve salgın hastalıklar yüzünden tehcire tabi olan Ermenilerden ölenler olduğunu belirten Ataöv, Ermenilerin yaptığı katliamlara karşılık intikam dürtüsüyle Ermeni konvoylarına yapılan saldırılar sonucu ölen Ermeni sayısının ise en fazla 10 bin olduğunu söyledi. 
     O dönemde salgın hastalıklar yüzünden ölümlerin yaygın olduğuna dikkat çeken Ataöv, bu tür salgınlar yüzünden İngiliz ordusunda 188 bin, Fransız ordusunda 179 bin, Rus ordusunda 395 bin, Osmanlı ordusunda ise çok daha fazla askerin hayatını kaybettiğini söyledi. Askerlerin yanı sıra çok daha fazla sayıda sivilin de öldüğünü anlatan Ataöv, Ermenilerin de bu tür hastalıklar yüzünden büyük sayılarda kayıp verdiğini belirtti. 
     Osmanlının herhangi bir katliam yapmadığı gibi, yer değiştiren Ermenilere yönelik saldırıda bulunan 1397 kişiyi yargıladığını da kaydeden Ataöv, bunun da insanlık tarihinde görülen tek uygulama olduğunu, çünkü bir devletin kendi başına mahkeme kurarak kendi vatandaşlarını savaş suçuyla yargılamasının örneğinin bulunmadığını bildirdi. 
     Bu arada, Ermeni soykırımı iddiaları konusunda New York'ta çeşitli yayın organlarına çalışan gazetecilere mülakatlar veren Prof. Dr. Türkkaya Ataöv'ün ABD'nin çeşitli eyaletlerindeki üniversitelerin yanı sıra Salı günü de ABD Kongresi'nde bir konuşma yapacağı kaydedildi. 
     
</TEXT>
</DOC>
