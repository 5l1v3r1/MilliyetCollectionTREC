<DOC>
<DOCNO> 349552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/siyaset/siy03.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sezer anayasal görevini yaptı' 
</HEADLINE>
<TEXT>


Erdoğan'ın 'siyasallaşmakla' suçladığı Sezer'e destek veren CHP'li Anadol, hükümette, "İsterseniz hilafeti bile getirirsiniz" anlayışının öne çıktığını savundu 

ANKARA Milliyet 


CHP Grup Başkan Vekili Kemal Anadol, Başbakan Recep Tayyip Erdoğan'ın "siyasallaşmakla" suçladığı Cumhurbaşkanı Ahmet Necdet Sezer'in, vekil bürokratlar konusundaki uyarısıyla anayasal görevini yerine getirdiğini söyledi. 
Erdoğan'ın, bir başbakana yakışmayacak sertlik ve üslupla Sezer'e yanıt verdiğini kaydeden Anadol, "Cumhurbaşkanı yürütmenin başı, bir tarafta da hükümet var. Cumhurbaşkanı kimsenin yerine soyunmuyor. 
Noterlik yapmayıp, anayasadaki görevini yerine getirdiğinde 'siyasallaşma' diyeceksiniz. 'Biz iktidardayız, istediğimizi yaparız' anlayışı" dedi. 
"Bir keyfilik anlayışının buram buram tüttüğü bir manzarayla karşı karşıyayız" diye konuşan Anadol, 50 yıl sonra "Siz isterseniz hilafeti bile getirirsiniz" anlayışının ortaya çıktığını savundu. 

Çankaya kamusal alan 
Çankaya Köşkü'nün bulunduğu kampusun kamusal alan olduğunu kaydeden Anadol, "Yargımızın ve AİHM'nin tarifini yaptığı kamusal alan kapsamına Çankaya Köşkü ve müştemilatı girmektedir. Yasal değişiklik yapılmadan, cumhurbaşkanlığı alanı ideolojik üniforma sayılabilecek türbana kapalı. Sözünü ettiğimiz türban başörtüsü değil" dedi. 

Cidde ve Tahran 
Kanuna aykırı eğitim kurumlarıyla ilgili düzenlemenin gençlerin çağdışı eğitilmelerinin yolunu açacağını söyleyen Anadol, "Brüksel'i hedef gösterip, ülkeyi el altından Cidde'ye ve Tahran'a mı götürmek istiyorsunuz" diye sordu. 
Hükümetin, Sezer'in veto gerekçesini sağduyuyla incelemesini isteyen Anadol, "Meclis'e getirmesinler. TCK'da olduğu gibi kalsın. Bunda herkes için, en çok da kendileri için hayır var" dedi. 



</TEXT>
</DOC>
