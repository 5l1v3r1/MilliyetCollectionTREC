<DOC>
<DOCNO> 324125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur08.html </URL>
<DATE> 2005/03/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Polis kontrolünde heyecandan bebeğini düşürdü 
</HEADLINE>
<TEXT>

     Murat KİBRİTOĞLU DHA 

      DEMOKRATİK Kongo Cumhuriyeti vatandaşı 41 yaşındaki Simon Beya Kalonga ile 9 haftalık hamile olan eşi 35 yaşındaki Anusi Ngubila, Kuzey Kıbrıs Türk Cumhuriyeti'ne geçmek için Adana Havalimanı'na geldi. Polis, başkasına ait pasaportlarla geçiş yapmak isteyen çifti gözaltına alınca, heyecanlanan Anusi Ngubila düşük yaptı. 
     İstanbul'da 3 yıldır yaşayan Simon Beya Kalonga, Kıbrıs'a gitmek için nişanlısıyla birlikte karayoluyla Adana'ya geldi. Üniversite eğitimi almak isteyen Kalonga KKTC'deki üniversitelerle görüşmek için uçakla KKTC'ye geçmeyi istedi. Başkalarına ait pasaportla Adana Havalimanı'ndan çıkış yapmak isteyen Kongolu çift, pasaportlardaki fotoğraflar kendilerine benzemediği gerekçesiyle gözaltına alındı. Bu sırada korkup fenalaşan Anusi Ngubila, kanaması olunca polis tarafından Çukurova Kadın Doğum ve Çocuk Hastanesi'ne götürüldü. Ngubila, 9 haftalık bebeğini düşürdü. 
     Pasaportların gerçek olduğunu ileri süren Ngubila, "Kıbrıs'a okumak için kayıt yaptırmaya giden nişanlımın yanında olmak istedim. Havaalanında görevliler pasaporttaki fotoğraflara benzemediğimizi söyleyince, heyecanlanarak korktum. Kanamam oldu. Polisler beni hemen hastaneye götürdü. Burada muayene edildikten sonra beni ameliyathaneye aldılar, bebeğimi düşürdüğümü söylediler. Pasaportlar gerçek ve fotoğraflar da bize ait. Ben pasaportumu Kongo'dayken 2 bin 400 dolara çıkarmıştım'' dedi. 
     2003'te İstanbul'a geldiğini, iş bulamayınca çöplerden atık kağıt toplayıp, bunları satarak geçimini sağlamaya çalıştığını anlatan Simon Beya Kalonga ise, "Anusi ile İstanbul'da tanıştık ve nişanlandık. Amacım okumaktı. Bunun için Kıbrıs'taki üniversitelerle görüşüp, kayıt yaptırmak istedim. Nişanlım benim geri dönmeyeceğimden korktuğu için benimle gelmek istedi. Benim de pasaportum sahte değil. Üzerindeki fotoğraf biraz eski olabilir, ama bana ait'' diye konuştu. 
     Çıkarıldıkları mahkemede, Kimlikleri hakkında yalan beyanda bulunmak ve başkasına ait pasaportu kullanmak' suçlaması ile 16.5'şer YTL para cezası verilen çift sınır dışı edilecek. 
     
</TEXT>
</DOC>
