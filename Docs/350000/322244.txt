<DOC>
<DOCNO> 322244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo12.html </URL>
<DATE> 2005/03/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Güneş Trabzonspor'un kökü burada ama büyüklüğü Avrupa'da olmalı 
</HEADLINE>
<TEXT>

     Trabzonspor Kulübü Başkanı Atay Aktuğ, bordo-mavili kulübü yeni kurumsal yapısıyla Avrupa'da örnek bir kulüp haline getirmek istediklerini bildirdi. 
     Aktuğ, Trabzonspor Dergisi'nin Mart ayı sayısındaki yazısında, Trabzonspor'un kulüp olarak çağdaş ve kurumsal bir yapıya kavuştuğunu belirterek, ''Sportif ve mali yönden ilkleri başaran kulübümüz, bu yönüyle Anadolu kulüplerine de örnek olmuştur'' dedi. 
     Hedeflerinin şampiyonluk olduğunu ve bunun için uğraştıklarını ifade eden Aktuğ, şunları kaydetti 
     ''Taraftarlarımızın ve bütün Trabzonsporluların desteği ile bu başarıya ulaşacağımıza inanıyorum. İnançlıyız ve kendimize güveniyoruz. Birlik ve beraberliğimizi sürdürürsek başarı mutlaka gelecektir. Ama asıl hedefimiz Trabzonspor'u sadece Türkiye liglerinde yarışan bir takım olmaktan öte, yeni kurumsal yapısıyla da Avrupa'da örnek bir kulüp haline getirmektir.'' 
     
     GÜNEŞ ''BÜYÜKLÜĞÜ AVRUPA AYARINDA OLMALI'' 
     Trabzonspor Teknik Direktörü Şenol Güneş ise dergideki yazısında, bordo-mavili takımın kökünün kentte olduğunu, ancak büyüklüğünün Avrupa takımları ayarında olması gerektiğini bildirdi. 
     Güneş, son 3 yılda bordo-mavili kulüpte iyi işler yapıldığına dikkat çekerek, ''Biz de bunların üzerine bir şeyler koymalıyız. Daha önce yapılan doğruları devam ettireceğiz. Takımın kökü burada, ama büyüklüğü Avrupa takımları ayarında olmalı. Bunun için önümüzdeki dönemde daha çok çalışmalıyız'' dedi. 
     Futbolcularına, ''Şartlar ne olursa olsun iyi oynayın. İşinizi iyi yapın. Sonuç ne olur bilemem. Üzerimize düşen görevi yerine getirirsek başarı kendiliğinden gelir'' dediğini kaydeden Güneş, şöyle devam etti 
     ''Buraya büyük Trabzonspor'u oluşturmak için geldik. Herkesi bu davaya ortak etmek istiyoruz. Bu kolay olmayacak. Trabzonspor'un potansiyelinin daha fazla olduğunu biliyoruz. Gideceğimiz noktaya taraftarlarımızla gitmek istiyoruz.'' 
     
</TEXT>
</DOC>
