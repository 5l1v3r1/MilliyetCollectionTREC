<DOC>
<DOCNO> 333677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko19.html </URL>
<DATE> 2005/04/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
OPEC üyesi Endonezya, petrol ithal etmek zorunda kalabilir... 
</HEADLINE>
<TEXT>

     Petrol ihraç eden ülkeler örgütü üyelerinden Endonezya'nın üretiminde artış sağlayamadığı için bu yıl petrol ithal etmek zorunda kalabileceği bildirildi. 
     Endonezya Enerji Bakanlığı'nın petrol şirketleri ConocoPhillips, Unocal Corp. ve PetroChina'nın üretim projeksiyonlarını gözönüne alınarak yaptığı değerlendirmeye göre, 2004 yılında günlük 27 bin varil ham petrol ihracatı gerçekleştiren ülke, bu yıl günlük 61 bin varillik net ithalat gerçekleştirecek. 
     Bakanlığın çalışmasına göre 2005 yılında Endonezya'nın günlük petrol ithalatı yüzde 15 artışla 472 bin varile çıkarken, yüzde 6 gerileyecek ihracatı 411 bin varile inecek. 
     Endonezya'nın petrol ihracatı, geçen yıl değişiklik göstermeyerek günlük 437 bin varil seviyesinde kalmış, ithalatı ise 363 bin varilden 410 bin varile çıkmıştı. Endonezya böylece 2004 yılını küçük miktarda da olsa net petrol ihracatçısı olarak kapatmayı başarmıştı. 
     1970'li yıllarda günlük üretimi 1.67 milyon varil olan Endonezya, sürekli gerilettiği bu rakamı Şubat ayında 1.1 milyon varile kadar indirdi. 
     Endonezya'nın petrol ithal eden ülkeler grubuna dahil olmaması için şirketlerle olan problemlerini çözerek yatırımlarını artırması gerektiği ifade ediliyor. 
     Petrol İhraç Eden Ülkeler Örgütü'nde OPEC günlük 1 milyon 425 bin varillik üretim kotası bulunan Endonezya, 2002 başından bu yana üretim yükümlülüklerini karşılamada başarısız kalıyor. 
     Net petrol ithalatçısı ülkeler grubuna dahil olacak Endonezya'nın OPEC üyeliğinin riske gireceği, geçen yıl Petrol Bakanı Purnomo Yusgiantoro tarafından ifade edilmişti. 
     
</TEXT>
</DOC>
