<DOC>
<DOCNO> 337404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy16.html </URL>
<DATE> 2005/04/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çiçek'ten Mahmut Yıldız'a "istifa et" iması... 
</HEADLINE>
<TEXT>

     
     ANKA 
     
Adalet Bakanı Cemil Çiçek, CHP Genel Saymanı Mahmut Yıldız hakkındaki dosyanın Bakanlık’ta bulunduğunu ancak dosyada bulunan bazı eksiklikler tamamlandıktan sonra Meclise sunulacağını söyledi. Çiçek, "Ben kimseye bu noktada istifa edin ya da etmeyin demem ama böyle bir şablon da oluştu bunu da kamuoyu görüyor" diyerek Yıldız’ın da istifa etmesi imasında bulundu. 
     Adalet Bakanı Cemil Çiçek, TÜBİTAK’ın cezaevleri kütüphanelerinin zenginleştirilmesi amacıyla yaptığı kitap bağışı nedeniyle düzenlenen törende gazetecilerin sorularını yanıtladı. Hakkında enerji yolsuzluğu ile ilgili fezleke bulunan Cemal Kaya’nın milletvekilliğinden istifa ettiği hatırlatılarak aynı durumdaki Yıldız’ın istifasını isteyip istemediğine ilişkin bir soruya Çiçek şu yanıtı verdi 
     
     ŞABLON OLUŞTU 
     "İstifa tek taraflı bir karar, bunu kendisi tayin eder. 
     Ben kimseye bu noktada istifa edin ya da etmeyin demem ama böyle bir şablon da oluştu bunu da kamuoyu görüyor. Yani birine farklı bir anlayış öbürüne farklı bir anlayış ne ölçüde kamuoyu vicdanını tatmin eder onu da bilemem. Biz Adalet Bakanlığı olarak bize gelen dosyalarda bir eksiklik yoksa saat dahi bekletmiyoruz. Bunun önümüzde pek çok örneği de vardır. Dolayısıyla eğer dosyada eksiklik varsa eksik dosyayı Meclise gönderdiğinizde bu işlemi orada yapacaklar açısından eksik bilgiye dayalı bir değerlendirme olacak. 
     Bahsedilen Sayın Milletvekiliyle ilgili olarak Adalet Bakanlığı’na dosyası geldi. Ancak arkadaşlarımızın yaptığı incelemede bazı eksikliklerin olduğu anlaşılıyor. Bunu ilgili Savcılıkla görüşerek süratli bir şekilde tamamlanmasını istiyoruz. Ondan sonra da hemen TBMM’ye göndereceğiz." Çiçek, "Adalet Bakanlığı olarak bizim bu dosyayı bekletme göndermeme, farklı bir işlem yapma gibi bir durumu" söz konusu olamayacağını ifade ederek, "Dosyayı tamamlayıp gönderme gibi bir yükümlülüğümüz var" dedi. Çiçek, konuyla ilgili olarak hiçbir ayrımcılık yapmadıklarını da sözlerine ekledi. 
     
     YENİ CEZA YASASI HAFTA BAŞINDA MECLİS’TE 
     Çiçek, bir başka soru üzerine "Ceza Yasası ile ilgili olarak en son Yargıtay’ın konuyla ilgili kararını bekliyoruz" diyerek, "Çünkü bu Ceza Kanunu hazırlıkları, Usul Kanunu hazırlıkları sırasında gerçekten Yargıtay’ın çok büyük bir katkısı olmuştur. Dolayısıyla ertelemeden dolayı ’eğer yeterli zamanımız olsaydı şunları da söyleyebilirdik’ şeklindeki bir beklentiye cevap vermek adına bu çalışmayı bekliyoruz" diye konuştu. Çiçek, "O da bugün yarın gelecek, en geç hafta başında biz yeni değişiklikleri TBMM’ye göndermiş olacağız. Zaten bu anlamda fazla bir zamanımız da yok" dedi. 
     
     GAZETECİLERİ POTANSİYEL SUÇLU GÖRMÜYORUZ 
     Bakan Çiçek, Basın Yasası’nda Türkiye Gazeteciler Cemiyeti’nin kendilerine 18 maddelik bir itiraz bildirdiğini anımsatarak, TGC’nin bu itirazlardan bir kısmını geri çektiğini, geri kalan maddeler üzerindeki çalışmaların tamamlandığını söyledi. Çiçek, "Biz basın mensuplarını potansiyel suçlu olarak görmüyoruz" diyerek, yeni düzenlemeyle daha önceki tüm tereddütlerin giderildiğini söyledi. 
     
</TEXT>
</DOC>
