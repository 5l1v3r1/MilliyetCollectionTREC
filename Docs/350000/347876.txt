<DOC>
<DOCNO> 347876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy27.html </URL>
<DATE> 2005/06/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Yeni tehdit uluslararası terörizm 
</HEADLINE>
<TEXT>

     Kemal Yurteri CNN TÜRK 

Milli Güvenlik Siyaseti Belgesi taslağına son noktayı koyan MGK Genel Sekreterliği, Türkiye'nin uluslararası terörizmin tehditi altında olduğunu vurguluyor. 
     Milli Güvenlik Kurulu Genel Sekreterliği, Türkiye'nin yeni güvenlik politikasının çatısını belirleyecek Milli Güvenlik Siyaseti Belgesi'nin taslağı üzerindeki çalışmayı bitirdi. 
     22 haziranda Milli Güvenlik Kurulu'nde tek gündem maddesi olarak ele alınacak belge, bağlacıyı nitelikte olacak ve kurul üyelerinin değerlendirmelerinden sonra kesinlik kazanarak, bakanlar kurulu kararıyla yürürlüğe girecek. 
     90 sayfadan 25 sayfaya indirilen belge, tehdit algılaması ve içerik açısından önemli değişiklik içeriyor. MGK üyelerinin önemli bir bölümü belgeyi ilk kez toplantı sırasında görecek. 
     Belgede, Türkiye'nin tehdit algılaması, bölgesel sorunlara bakışı, komşu ülkelerle ilişkiler, uluslarası kuruluşlarla ilişkiler yer alıyor. 
     
     'Asimetrik tehdit' ilk kez siyaset belgesinde 
     Belgede, Türkiye'nin, bir bölümü ülke içinde destek bulan uluslararası terörizmin tehditi altında olduğu vurgulanıyor. 
     Türkiye'nin tehdit algılaması belgede 'asimetrik tehdit' başlığı altında inceleniyor. 11 eylül saldırısından sonra yaygınlık kazanan bu kavram ilk kez siyaset belgesine girdi. 
     Belgeye göre, Türkiye'nin asimetrik tehdit başlıkları 
     Bölücü, yıkıcı ve irticai faaliyetler. 
     Uluslararası terörizm ve uluslarası örgütlerle bağlantılı radikal dini gruplar . 
     Uyuşturucu trafiği. 
     
     Yasadışı göç ve insan kaçakçılığı 
     Çalışmada, tehdit algılaması ülke bazında yapılmadı ancak aralarında Yunanistan, Suriye, Irak ve İran gibi ülkelerin de bulunduğu ülkelerle ilişkilere ilişkin ana politikalar sıralandı. 
     Toplumsal sorunlar, gelir dağılımındaki dengesizlik, yüksek işsizlik, suç oranındaki artış, devlet-halk ilişkileri başlıklar altında alınması gereken önlemler de belgede yer alıyor. 
     Belgede genç nüfusa yönelik sosyal politikaların izlenmesi, büyük kentlerin yarattığı sorunların giderilmesi ve kırsal kesimlere yönelik yatırımların artırılması isteniyor. 
     
</TEXT>
</DOC>
