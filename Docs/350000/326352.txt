<DOC>
<DOCNO> 326352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo25.html </URL>
<DATE> 2005/03/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Beşiktaş, Fenerbahçeyi devirmenin hesaplarını yapıyor 
</HEADLINE>
<TEXT>

     Beşiktaş Kulübü Basketbol Komitesi Başkanı Yahya Kemal Gencer, basketbol takımlarının FIBA Erkekler Avrupa Ligi çeyrek final serisi 3. ve son maçında yarın Fenerbahçe ile oynayacağı mücadele öncesinde, siyah-beyazlı kulübün internet sitesine açıklamalarda bulundu. 
     Yarınki maçta takımlarının kadrosundan gelen güçle Fenerbahçe'yi yenecek deneyime sahip olduğunu savunan Yahya Kemal Gencer, şunları kaydetti 
     ''Fenerbahçe'yi ilk maçta kendi sahasında elimizden kaçırdık. Bu defa aynı durum tekrar etmeyecektir. Netice itibariyle spor müsabakaları salonda veya sahada kazanılır. Ülkemiz sporseverleri de buna alışmalıdır. Perşembe akşamı basketbolcularımız bir şölen havasında geçecek maçta, tüm motivasyonlarıyla oyuna konsantre olarak, galip gelip yarı finale kalırken, sporda ısmarlamanın yeri olmadığını göstereceklerdir. Beşiktaş, ülke basketboluna yeni bir heyecan kazandırırken, uluslararası başarılara da imza atacaktır.'' 
     
</TEXT>
</DOC>
