<DOC>
<DOCNO> 303101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo07.html </URL>
<DATE> 2005/01/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
PSV'nin gözü Necati'de... 
</HEADLINE>
<TEXT>

     Hollanda ekibi PSV'nin Necati'yi yakın takibe aldığı ve sezon sonunda Cim Bom'un kapısını çalacağı öğrenildi. 
     
     Milli maçlarda izlediler 

     Galatasaray’a geldiği günden bu yana çıkışını sürdüren Necati Ateş, Hollanda’nın önde gelen takımlarından PSV Eindhoven’ın takibine girdi. A2 ve A Milli Takımlarda oynadığı maçlarda Hollandalılar’ın dikkatini çektiği öğrenilen golcü futbolcunun, uzunca bir süredir takip edildiği ortaya çıktı. PSV’nin, Necati’yi almaya karar vermesi halinde sezon sonunda Cim Bom’a resmi teklif yapacağı bildirildi. 
     
     Menaceri bilgi verdi 

     PSV’nin takibinde olduğunu menacerinden öğrenen yıldız futbolcunun ise şimdilik transferle ilgili herhangi bir görüşme yapmayı istemediği ifade edildi. Necati’nin sezon sonunda görüşmek için Hollanda cephesine mesaj yolladığı kaydedildi. Geçen sezonun devre arasında Sarı-Kırmızılı ekibe transfer olan Necati, bu sezon attığı 10 golle Galatasaray’ın en skorer oyuncusu durumunda. 

     
</TEXT>
</DOC>
