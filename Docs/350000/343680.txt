<DOC>
<DOCNO> 343680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy16.html </URL>
<DATE> 2005/05/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Erdoğan Toplumun rolünü figüran seviyesine indirmek istiyorlar 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, demokratik siyasetin, çözümlerin tek ve gerçek zemini olduğunu belirterek, "Geçmişte dar çıkar siyasetinden nemalanarak güç kazanmış olan belli gruplar, toplumsal taleplere dayanan demokratik siyasetin sonuçlarından rahatsızdırlar" dedi. 
     Erdoğan, partisinin TBMM grup toplantısında yaptığı konuşmada, son bir hafta içinde Moskova, Budapeşte ve Varşova’da katıldığı zirveler dışında, Bolu’daki temel atma töreni, Şanlıurfa’da 1. GAP İş ve Yatırım Forumu, Ankara’da Dünya Çiftçiler Günü toplantısına katıldığını anlatarak, "AK Parti hükümeti ile birlikte yaşanan dönüşüm süreci, Türkiye’nin tarihi, yapısal pek çok meselesinin çözümü için ciddi bir dinamik oluşturmaktadır. Hiçbir zaman iş bitti 
     demedik. Sorunları çöze çöze hedefe gidiyoruz" diye konuştu. 
     
     SİYASET ÇÖZÜM ZEMİNİ 
     Türkiye’nin çözüm bekleyen pratik hayati meseleleri bulunduğunu ifade eden Erdoğan, şunları söyledi 
     "Aslolan, siyasetin çözüm zemini olarak varlığını güçlü bir şekilde koruması ve ülkeyi sahiplenmesidir. Zira demokratik siyaset, çözümlerin tek ve gerçek zeminidir. AK Parti ve hükümetimizin temel sorumluluğu, bu siyaseti savunmaktır. Aslında bu, sadece bizim sorumluluğumuz da değildir. 
     Türkiye’de demokratik süreçlerin sağlıklı olarak işletilmesinden yana olan, dayatma çözümleri tasvip etmeyen, toplumsal müzakereyi esas alan herkes sahici, demokratik siyaseti savunmakla mükelleftir. 
     Hepimizin malumudur ki geçmişte dar çıkar siyasetinden nemalanarak güç kazanmış olan belli gruplar, toplumsal taleplere dayanan demokratik siyasetin sonuçlarından rahatsızdırlar. 
     Bu rahatsızlıklarından dolayı, Türkiye’nin demokratik süreçler içinde toplumsal müzakereye dayalı olarak çözülebilecek bazı meselelerini, siyaseti güdükleştirmenin bir aracı, vesilesi haline getirmek istemektedirler. Bugün siyasetin merkezini yeniden dizayn etme arzusuyla ortalıkta dolaşanların asıl maksatları, toplumla bütünleşen, toplumsal merkezden kuvvet alan demokratik siyaseti aşındırmaktır. 
     Açıkça söylüyorum, kimse bu tür heveslere kapılmasın. 
     Kimse kendini bu milletin, bu ülkenin üzerinde görmesin. 
     Bundan önce olduğu gibi bundan sonra da siyasetin merkezini millet tayin edecektir. Siyasetin merkezi, milletin değerleridir, milletin talepleridir." 
     
     "FİGÜRAN SEVİYESİ" 
     AK Parti’nin, muhafazakar-demokrat kimliği ile toplumla, toplumsal merkezle bütünleştiğini ve milletten aldığı güç ile Türkiye’nin ufkunu genişlettiğini bildiren Erdoğan, "Toplumun siyasetteki rolünü yeniden figüran seviyesine indirme arzusundakilere, Türkiye’nin herhangi ciddi bir meselesi hakkında üç beş cümleye sahip olmayanlara bu milletin prim vereceğini zannetmek, ancak safdillikle izah edilebilir" dedi. 
     Türkiye’de siyasetin, her alanda insanın önünü tıkayan problemlerin çözümlerini üretecek kalite ve anlayışa adım adım ulaştığını ifade eden Erdoğan, şöyle devam etti 
     "Birilerinin kendilerini yenilemeye yanaşmamaları bu gerçeği değiştirmez. Kendilerini, düşüncelerini, ufuklarını yenileyemeyenler bu gidişle geride kalacak, ama bu millet demokrasiyle ilerlemeye devam edecektir. 
     Bu ülkenin elbette sıkıntıları, dertleri de var. Mesela problemleri yıllarca ertelenmiş, ihmal edilmiş bir tarım kesimimiz var. Ben burada insaf sahiplerine sesleniyorum Biz 3 Kasım’da nasıl bir Türkiye devraldığımızı başının elinin arasına alıp düşününler iyi bilirler. Türkiye’nin nasıl her gün daha ileriye gittiğini görmemek için insaf dışı olmak gerekir. Bu insanlar ürettikleriyle yaşayan, üretmekten başka çıkar yolu olmayan insanlarımızdır. Üreterek yaşamak, ürettiğiyle övünmek ve ürettiğiyle ayakta durabilmek son derece önemli bir meziyettir. Bu insanlarımız, yani çiftçilerimiz bu rüyamızı gerçekleştirmek için alın teri döküyorlar. Bizler de bu kesimin sorunlarına Cumhuriyet tarihinin hiçbir döneminde olmadığı kadar özen gösteriyoruz. 
     Aradığımız dermandır, günü kurtarma peşinde, siyasi rant peşinde asla olmadık, olmayacağız. Biz tarımdan ekmeğini kazanan cefakar insanlarımız için kalıcı çözümler üretme derdindeyiz. Hiçbir zaman siyasi heveslerimizin esiri olmadık, olmayacağız. Hiçbir kesimi aldatmadık, aldatmayacağız. Akılcı, doğru ve etkin politikalar üreterek bu kesimin sorunlarını çözeceğiz." Bir günde bu sorunların çözülemeyeceğine işaret eden Erdoğan, belli bir periyotta ve süratle tarım kesimine özen göstererek, sorunları çözmenin gayreti içinde olacaklarını kaydetti. 
     
     TOPRAK 
     Erdoğan, en fazla bir kuşak geçmişe gidilirse, herkesin toprakla bir bağının olduğunun görüleceğini ifade ederek, "Biz toprağı seven, toprakla haşır neşir olmuş bir milletiz. Köklerimizi, bağlarımızı orada ararız. Dolayısıyla geleceğimizin işaretleri de orada filizlenmektedir" diye konuştu. 
     İktidara geldiklerinde, karşılarında, itibarı yıpratılmış, ekonomi içinde "kara delik" diye nitelendirilen bir Türk tarımı ve Türk çiftçisi bulduklarını anlatan Erdoğan, sözlerini şöyle sürdürdü 
     "Sizler de hatırlarsınız bu ülkede çiftçimizi, köylümüzü hor görmek bir zamanlar moda haline gelmişti. Ama Türkiye’de, ham dolsun ki gerçekleri görebilen, halkını iyi anlayan, üretene değer veren bir iktidar iş başındadır. Hükümet olarak tarımın ve dolayısıyla çiftçimizin önümüzdeki yüzyılda stratejik değerinin ve öneminin giderek artacağı kanaatini taşıyoruz. Modern teknikler kullanarak etkin tarımsal üretim gerçekleştirilen bir tarım sektörü ortaya çıkarmak hükümetimizin temel hedefi ve görevleri arasındadır. 
     Türk çiftçisini ekonomimiz içinde vazgeçilmez önemde bir aktör olarak görüyoruz. 
     Tarım, Türk toplumu için bir değerdir, Türk ekonomisi için de katma değer üreten bir büyük kalkınma aracıdır. 
     Dolayısıyla diyorum ki Türk çiftçisi Türk ekonomisinin ’hayırlı evladıdır’, bu insanlara gönül borcumuz vardır, bunu ödeme azmi ve kararlılığı içindeyiz." 
     
</TEXT>
</DOC>
