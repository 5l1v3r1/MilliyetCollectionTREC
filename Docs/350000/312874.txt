<DOC>
<DOCNO> 312874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun31.html </URL>
<DATE> 2005/02/06/ </DATE>
<TIME> 23.26 </TIME>
<AUTHOR>  </AUTHOR>
<HEADLINE>
İsrail ve abbas'a saldırı düzenlenebileciği uyarısı... 
</HEADLINE>
<TEXT>

     İsrailli sandalyesiz Bakan Haim Ramon, 8 Şubat'ta Mısır'da yapılacak İsrail-Filistin zirvesinin uyandırdığı barış umutlarına karşı olan Filistinli silahlı grupların, İsrail ve hatta, Filistin Devlet Başkanı Mahmud Abbas'a saldırı girişiminde bulunabilecekleri uyarısında bulundu. 
     Ramon, İsrail radyosuna yaptığı açıklamada, ''Yahudileri hedefleyen büyük bir öldürücü saldırı yoluyla Ebu Mazen'i Mahmud Abbas siyasi ve fiziki olarak ortadan kaldırmak isteyenler var'' dedi. 
     Bakan, Filistinli gruplarda yer alan radikallerin Abbas'ı bir tehdit olarak gördüklerini, çünkü Abbas'ın İsrail ile görüşmeleri yeniden başlatmayı başardığını belirterek, ''Bu onların yöntemi, çünkü onlar için Ebu Mazen bir düşman'' diye konuştu. 
     Bu arada İsrail Savunma Bakanı Şaul Mofaz da bakanlar kurulunun haftalık toplantısında yaptığı konuşmada, ''Mısır'daki zirveyi baltalama amacıyla Lübnan'daki Hizbullah örgütünün saldırı düzenleyebileceği'' uyarısında bulundu. 
     Mısır Devlet Başkanı Hüsnü Mübarek, Şaron ve Abbas'ın yanı sıra Ürdün Kralı Abdullah'ı, Ortadoğu'da barış sürecine işlerlik kazandırılmasının ele alınacağı bölgesel bir zirveye davet etmiş, davet taraflarca kabul edilmişti. 
     Öte yandan, diplomatik kaynaklar, Fransa Dışişleri Bakanı Michel Barnier'in bu akşam saatlerinde İsrail'e geldiğini bildirdi. 
     Barnier'in, iki günlük ziyareti çerçevesinde yarın Kudüs'te İsrail Başbakanı Ariel Şaron, İsrail Başbakan Yardımcısı Şimon Peres ve Dışişleri Bakanı Silvan Şalom ile görüşeceği açıklandı. Barnier'in daha sonra Filistin Devlet Başkanı Mahmud Abbas, Başbakan Ahmed Kurey ve Dışişleri Bakanı Nebil Şaat ile biraraya geleceği kaydedildi. 
     
</TEXT>
</DOC>
