<DOC>
<DOCNO> 317694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonyas26.html </URL>
<DATE> 2005/02/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İnternette Avrupa için yeni alan adı .EU 
</HEADLINE>
<TEXT>

     AB ülkelerindeki şirket ve kuruluşlar, internette ''.com'' yerine ''.eu'' uzantısıyla kimliklerini vurgulama arayışında bulunuyor. 
     AB ülkelerinde geçen yıl itibarıyla 32 milyonu ''.com'' olmak üzere 65 milyon alan adı bulunurken, ticari faaliyetlerinden ötürü bu alan adını kullanmak zorunda kalan şirket ve kuruluşlar, bundan böyle Avrupalı kimliklerini vurgulamak için ''.eu'' alan adını kullanmak istiyor. 
     Bu yeni alan adının tahsisi için henüz tarih belirlenmese de şirketler, marka sahipleri ve tüm ilgili kuruluşların yeni alan adının tahsisi için şimdiden hazırlıklara başladıkları haber veriliyor. 
     Fransa'da alan adlarının kaydı ve tahsisinde uzman olan Fransız kuruluşu Indom yetkilileri, AB'de yaklaşık 500 milyon potansiyel kullanıcı bulunduğunu belirterek, ''İnternette yeni bir uzantının açılması, şirketler için büyük bir olay'' diye konuştu. 
     Avrupalı şirketlerin ve marka sahiplerinin, böylelikle diğer bölgelerden şirketlere Avrupa'daki stratejik isimleri elde etme olanağı tanımama ve internetteki varlıklarını genişletme olanağı bulacağı belirtiliyor. 
     Uzmanlar, ''faaliyetlerine bir Avrupa boyutu katmak isteyen şirketlerin, bu yeni alanda bulunmamalarının düşünülemeyeceğini'' ifade ediyor. 
     Üzerinde tartışmaların 1997'ye kadar dayandığı ''.eu'' uzantısının, AB Komisyonu'nun Nisan 2002'de Avrupa'da elektronik ticareti geliştirme çerçevesinde aldığı kararla hayata geçmişti. 
     Genel merkezi, yönetimi ya da kuruluş yeri AB içinde olan tüm şirketlerin, AB'de kurulu tüm kuruluşların veya 25 üye ülkede oturan her kişinin ''.eu'' uzantısını kullanabileceği belirtiliyor. 
     
</TEXT>
</DOC>
