<DOC>
<DOCNO> 304272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun01.html </URL>
<DATE> 2005/01/07/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Bush cimri çıktı 
</HEADLINE>
<TEXT>

     Nafiz ALBAYRAK - BOSTON DHA 

      GÜNEYDOĞU Asya'da, 150 bine yakın insanın ölümüne yol açan tsunami ve deprem felaketinin ardından tüzel ve özel kişiler bağış yarışına girerken, ABD Başkanı George Bush, kişisel bağış konusunda cimri davrandı. 
     Hollywood yıldızları Leonardo DiCaprio ve Sandra Bullock'un birer milyon, yönetmen Steven Spielberg 1,5 milyon dolar ile katıldığı bağış kampanyasına, Başkan Bush özel servetinden yalnızca 10 bin dolar aktarmayı uygun gördü. Bush'un para yardımını uluslararası yardım kuruluşları aracılığıyla yaptığı bildirildi. ABD Başkanı'nın kişisel serveti 17 milyon doları buluyor. 
     ABD'nin deprem bölgesine 19.6 milyon dolar yardım yapacağını duyurduğunda uluslararası camia tarafından eleştirilen Bush, daha sonra ülkesinin yardım miktarını 460 milyon dolara kadar çıkarmıştı. Kendi gönlünden de 10 bin dolar kopan Bush pazartesi günü tüm Amerikan halkını ellerinden gelen her türlü katkıyı yapmaya çağırmıştı. 
     
</TEXT>
</DOC>
