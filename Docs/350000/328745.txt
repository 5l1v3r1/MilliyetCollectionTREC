<DOC>
<DOCNO> 328745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/guncel/gun01.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, 11 bin atama yaptı 
</HEADLINE>
<TEXT>


Soru önergesine verilen yanıta göre, Diyanet'ten bakanlıklara yapılan atama sayısı 1039 oldu 

SALİHA ÇOLAK Ankara 

AKP'nin iktidara geldiği 3 Kasım 2002 seçimlerinin ardından başbakanlık, bakanlıklar ve bağlı kuruluşlara, açıktan ya da naklen atanan personel sayısı 11 bini aştı. Atamaların bilançosu, nakil ağı kurulduğunu gösteriyor. 

Sağlık Bakanlığı birinci 
DYP Iğdır Milletvekili Dursun Akdemir'in kadro hareketlerine ilişkin soru önergesini Devlet Bakanı Mehmet Ali Şahin yanıtladı. Buna göre, kamuda toplam 11 bin 702 atama yapıldı. Listesi en kabarık kurum, 78'i üst düzey 3 bin 179 atamayla Sağlık Bakanlığı oldu. Kamu harcamalarının kısıtlanması için, kesenin ağzını açmamakta direnen Maliye Bakanı Kemal Unakıtan'ın 692 atama yaptığı görüldü. 
Enerji ihalelerine yönelik soruşturmalarda, hükümetin Çankaya Köşkü'nün vetosuna rağmen ısrarla göreve getirdiği bürokratların ön saflarda yer alması nedeniyle eleştiri toplayan Enerji ve Tabii Kaynaklar Bakanlığı'nda da toplam 586 atama yapıldığı kaydedildi. 
Diyanet İşleri Başkanlığı'na 4 görevlendirme, 47 naklen atama yapılırken, 1039 personel bakanlıklara, 59'u da kamu kurumlarına naklen atandı. CHP'nin dinci kadrolaşmaya gidildiği iddialarına hedef olan İçişleri Bakanlığı'nda 938 atama yapıldı. 

Okumuş imam atanıyor 

Diyanet İşleri Başkanlığı'nın bakanlıklar ve kamu kurumlarına "göç vermesi", üniversiteyi bitiren imamların nakil isteğinde bulunmalarından kaynaklanıyor. Devlet Bakanı Mehmet Aydın, bütçe görüşmelerinde, nakil isteğinde bulunan personelin imzada beklediğini, kişisel hakları olmasına rağmen personel ihtiyacı nedeniyle "elinin imzaya gitmediğini" söylemişti. 


</TEXT>
</DOC>
