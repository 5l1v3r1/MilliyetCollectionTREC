<DOC>
<DOCNO> 322170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko23.html </URL>
<DATE> 2005/03/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Benzinlerde pompa fiyatı 1-2 YKr arttı... 
</HEADLINE>
<TEXT>

     Benzinlerde rafineri çıkış fiyatının artırılmasından sonra, pompa fiyatları bugünden geçerli yaklaşık yüzde 0.8 oranında arttı. 
     Artırımın parasal karşılığı, litrede benzinlerde 1-2 YKr, bir başka deyişle litrede 10 bin-20 bin lirayı buluyor. 
     Rafineri çıkış fiyatındaki artırım sonrası ana dağıtım firmaları, pompa satış tavan fiyatlarını belirlemeye başladı. 
     Buna göre kurşunsuz benzinin litre fiyatı Petrol Ofisi, BP, Opet ve Shell bayilerinde, Ankara'da 2.39 YTL'ye İstanbul'un Anadolu yakasında 2.40 YTL'ye, İzmir'de ise 2.39 YTL'ye çıktı. 
     Akaryakıt fiyatlandırmasındaki serbesti nedeniyle, pompa fiyatları dağıtım şirketleri tarafından belirleniyor. Fiyatlar dağıtım şirketleri yanında, aynı grubun akaryakıt bayileri arasında bile farklılık gösterebiliyor. 
     
     RAFİNERİ ÇIKIŞ FİYATI, POMPA FİYATI ANLAMINA GELMİYOR 

     Öte yandan rafineri çıkış fiyatı, tüketiciye ulaşan fiyat anlamına gelmiyor. 
     Bu fiyata ÖTV, EPDK gelir payı eklenip KDV matrahı bulunuyor. Bunun üzerine KDV eklenip, 'vergili' fiyata ulaşılıyor. Nakliye giderleri deniz-kara ile dağıtım şirketi ve akaryakıt bayi payı eklenerek pompa satış fiyatına ulaşılıyor. 
     Daha sonra dağıtım şirketleri, tavsiye niteliğindeki tavan pompa fiyatlarını belirleyip, EPDK'ya ve bayilerine gönderiyor. 
     Ayrıca yeni yasa gereği, serbest piyasa koşullarında dağıtım şirketleri ve bayilerin, rafineri çıkış fiyatlarındaki değişimi, yansıtıp yansıtmama, az ya da çok yansıtma serbestisi bulunuyor. 

     
</TEXT>
</DOC>
