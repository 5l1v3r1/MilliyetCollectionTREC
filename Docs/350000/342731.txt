<DOC>
<DOCNO> 342731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun04.html </URL>
<DATE> 2005/05/15/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
3. Avrupa Konseyi Liderler Zirvesi yarın başlıyor... 
</HEADLINE>
<TEXT>

     3. Avrupa Konseyi liderler zirvesi, yarın Polonya’nın başkenti Varşova’da başlıyor. 
     Avrupa Konseyi’ne üye 46 ülkenin devlet ve hükümet başkanlarının katılacağı iki günlük zirvede, Türkiye’yi Başbakan Recep Tayyip Erdoğan temsil edecek. 
     Zirve sonunda bir nihai bildiri ve bu bildiride yer alan bölümlerin hayata geçirilmesinin yollarını gösteren bir eylem planı yayımlanacak. 
     Varşova zirvesi sırasında ayrıca, terörizmle, insan kaçakçığıyla ve kara para aklanmasıyla ilgili üç yeni Avrupa sözleşmesi üye ülkelerin imzasına açılacak. 
     Avrupa Konseyi zirvesinin, liderlerin kendi aralarında yapacakları yoğun ikili görüşmelere sahne olması bekleniyor. 
     Fransa’da 29 Mayıs’ta yapılacak AB Anayasası’na ilişkin referanduma az bir süre kalması itibarıyla, Avrupa Konseyi üyesi AB ülkeleri arasında yapılacak görüşmelerde özellikle bu konunun gündeme gelmesi bekleniyor. 
     Bu arada Avrupa Konseyi yetkililerinin, Azerbaycan ve Ermenistan liderlerini zirve sırasında bir araya getirmek için yoğun çaba gösterdikleri belirtiliyor. 
     
     ZİRVEDE GÜNDEMİ 
     Yeni Avrupa mimarisi içinde konseyin rolü ve AB ile ilişkilerin ele alınacağı zirvede, Avrupa İnsan Hakları Mahkemesi’nin AİHM 
     çalışma etkinliğinin artırılması da başlıca gündem maddeleri arasında yer alıyor. 
     Avrupa’da soğuk savaşın ardından, 1990’lı yılların başından itibaren Orta ve Doğu Avrupa ülkelerinin demokrasiye geçiş sürecinde önemli rol oynayan Avrupa Konseyi, daha önce 8-9 Ekim 1993 tarihinde Viyana’da ve 10-11 Ekim 1997 tarihlerinde Strasbourg’da devlet ve hükümet başkanları düzeyinde zirve düzenlemişti. 
     3. Avrupa Konseyi zirvesinin düzenlenmesine yol açan en önemli 
     gelişme, AB’nin 10 üyeyi kapsayan en büyük genişlemesi ve siyasi birliğini daha da güçlendirmesi gösteriliyor. AB’nin genişlemesinden sonra konseyin gelecekte Avrupa’da üstleneceği rol, Strasbourg’da yoğun biçimde tartışılmaya başlamıştı. Tartışmaların ardından, demokrasi ve insan haklarının geliştirilmesi için 1949 yılında kurulan bu kuruluşun geleceğinin ve AB ile ilişkilerin 3. zirvede gözden geçirilmesi kararlaştırılmıştı. Avrupa Konseyi üyeleri, aralarındaki işbirliğini, sayıları 190’ı aşan Avrupa sözleşmeleri temelinde yürütüyor. Avrupa Konseyi, AB’ye benzer biçimde hukuki bağlayıcılığı olan bir sözleşmeler sistemiyle çalışıyor. Bu sistemin en belirgin özelliği, Avrupa ülkelerinin üstlendiği hukuki yükümlülüklerin etkin denetim mekanizmalarının bulunması. Avrupa Konseyi’ndeki sözleşmelerin başında, Avrupa İnsan Hakları Sözleşmesi AİHS ve onun denetim mekanizması olan Avrupa İnsan Hakları Mahkemesi AİHM geliyor. AİHM’ye bireysel başvuru hakkı, insan hakları denetim sürecinin temelini oluşturuyor. AB Anayasası’nın yürürlüğe girmesiyle, yine bu anayasada öngörüldüğü gibi, Avrupa Birliği AİHS’ye taraf olacak. Bu durumda, hem üye ülkeler, hem AB sistemi açısından AİHM’nin insan haklarının korunması konusunda Avrupa’daki merkezi kurum olma özelliği daha sağlamlaşmış olacak. 
     
     AİHM’NİN DAHA ETKİN ÇALIŞMASI 
     3. Avrupa Konseyi zirvesinin düzenlenmesinin diğer önemli bir 
     nedeni ise AİHM’nin çalışma etkinliğini artırılması. 
     Avrupa Konseyi ülkeleri içinde yaşayan 800 milyon insan, AİHS’nin denetim sistemini oluşturan AİHM’ye başvurma hakkına sahip. 
     AİHM’ye yapılan başvuruların sayısındaki hızlı artış karşısında, Strasbourg Mahkemesi’nin uzun dönemdeki etkinliğini güvence altına almak amacıyla hazırlanan 14. Protokol, 13 Mayıs 2004 tarihinde üye devletlerin imzasına açılmıştı. 
     Protokol, bütün üye devletler tarafından onaylandıktan sonra yürürlüğe girecek. Varşova zirvesinde, 14. protokolün daha önce imza atmayan ülkelerin taraf olmasıyla onaylanması bekleniyor. 
     
     TÜRKİYE, DİNLER VE KÜLTÜRLER ARASI DİYALOĞU ZİRVE GÜNDEMİNE GETİRİYOR 
     Türkiye, dinler ve kültürler arası diyalogun güçlendirilmesini, yarın başlayacak 3. Avrupa Konseyi liderler zirvesinin gündemine getiriyor. 
     Avrupa Konseyi’ne üye 46 ülkenin devlet ve hükümet başkanının katılacağı zirvede, Türkiye’yi Başbakan Recep Tayyip Erdoğan temsil edecek. 
     AA muhabirinin diplomatik kaynaklardan aldığı bilgiye göre, Türkiye’nin girişimiyle, zirve sonunda yayımlanacak bildiri ve eylem planında, "kültürler ve dinler arası diyalogun geliştirilmesi, cesaretlendirilmesi ve bu konuda Avrupa Konseyi’nin ilgili organlarının önemli roller üstlenmesi" talep edilecek. 
     "Avrupa Konseyi’nin bu alanda bir koordinatör tayin etmesinin" de isteneceği bildiride, "Avrupa Konseyi’nin yerel yönetimler kongresine, kültürler ve dinler arasında diyalogun geliştirilmesine katkıda bulunması" çağrısında bulunulacak Yine bu bölümde, Avrupa’da "dini ve kültürel azınlıkların haklarının" korunmasına önem verilmesi istenecek. 
     Irkçılık ve yabancı düşmanlığıyla mücadelede etkin tedbirler alınması istenecek zirve bildirisine, yine Türkiye’nin talebi üzerine "İslam karşıtlığıyla mücadele" bölümü eklendi. ABD’de düzenlenen 11 Eylül saldırılarından sonra özellikle Avrupa’da başlayan İslam düşmanlığının, bu bölümün özellikle eklenmesinde önemli rol oynadığı bildirildi. 
     
     ZİRVE, POLONYA CUMHURBAŞKANI'NIN AÇILIŞ KONUŞMASIYLA BAŞLAYACAK 
     3. Avrupa Konseyi devlet ve hükümet başkanları zirvesi, Kraliyet Şatosu’nda, ev 
     sahibi Polonya’nın Cumhurbaşkanı Aleksander Kwasniewski’nin yerel saat ile 10.15’de yapacağı açılış konuşmasıyla başlayacak. Açılış konuşmasından önce, konsey üyesi 46 ülke lideri "aile fotoğrafı" çektirecek. "Avrupa’nın birliği ve değerleri" başlığı altında düzenlenecek ilk oturumda liderler, Avrupa Konseyi’nin insan hakları, demokrasi ve hukuk devleti ilkelerine ilişkin ortak değerleri ve ilkelerine yönelik taahhütlerini yineleyecek. Liderler, insan hakları koruma mekanizmasının en önemli bölümü olan Avrupa İnsan Hakları Sözleşmesi’nin etkili biçimde devam etmesine yönelik kararlılıklarını teyit edecek. "Avrupa toplumu için yeni meydan okumalar" adı altında öğleden sonra yapılacak oturumda ise, Avrupa vatandaşlarının güvenliğini tehdit eden terör, organize suç, rüşvet, insan kaçakçılığına karşı alınacak ortak önlemler gözden geçirilecek. Bu oturumda, terörizmin finansmanıyla, insan kaçakçılığıyla ve kara para aklanmasıyla mücadele konularında üç Avrupa sözleşmesi üye ülkelerin imzasına açılacak. Bu oturumda ayrıca, "daha insani bir Avrupa’nın inşası", "sosyal uyum", "çocukların korunması", "kültürel farklılıkların zenginleştirilmesi", "siyasi katılım" ve "kültürler arası diyalogun geliştirilmesi" konuları ele alınacak. Zirvenin ikinci gününde "Avrupa mimarisi" başlığı altında düzenlenecek son oturumda, Avrupa Konseyi’nin başta Avrupa Birliği olmak üzere diğer Avrupalı örgütlerle yapacağı işbirliği ele alınacak. 
     
     TÜRKİYE-AVRUPA KONSEYİ İLİŞKİLERİ 
     Türkiye’de insan hakları ve demokrasi alanında son iki yıl içinde yapılan reformlar, Türkiye ile Avrupa Konseyi arasında son yıllardaki sorunların da önemli ölçüde sona ermesine neden oldu. 
     Avrupa Konseyi ve Türkiye arasında son yıllarda en fazla sorun yaratan konu, Avrupa Konseyi Parlamenterler Meclisi’nin AKPM , Türkiye’ye uyguladığı denetim süreciydi. 
     Genelde Avrupa Konseyi’ne yeni üye olan ülkeler için uygulanan ve bu ülkelerin tam üyelik öncesi verdiği taahhütleri yerine getirip getirmediğini inceleyen denetim mekanizmasının Türkiye için 1996 yılında bu yana uygulanması, Ankara ile Strasbourg arasında sorun olmuştu. 
     Türkiye’de yapılan reformların ardından, AKPM’nin 2004 yılı yaz dönemi genel kurul çalışmaları sırasında kabul edilen kararla, Türkiye üzerindeki denetim mekanizmasının kaldırılması kararlaştırıldı. 
     Türkiye üzerindeki izleme sürecinin kaldırılması, Ankara’nın AB ile tam üyelik müzakerelerinin başlaması açısından da önem taşıyordu. 
     AB yetkilileri tarafından yapılan açıklamalarda, Avrupa Konseyi’nin izleme sürecinde olan bir ülkeyle tam üyelik müzakerelerine başlamasının zorluğuna önemle dikkat çekilmişti. 
     
     KKTC’YE TEMSİL HAKKI 
     Türkiye ile Avrupa Konseyi arasında son dönemde meydana gelen olumlu gelişmelerden biri de, KKTC’li parlamenterlere ve yerel yönetim temsilcilerine sınırlı da olsa temsil hakkı verilmesiydi. 
     BM planının referandumda Rumlar tarafından reddedilmesinin ardından AKPM üyesi Türk parlamenterler Avrupa Konseyi’nde yoğun bir kulis faaliyetine girdi. Türk parlamenterlerin girişimiyle, KKTC’li parlamenterlere oy hakkı olmasa bile, genel kurul, siyasi grup ve uzmanlık komisyonlarında temsil edilme hakkı verildi. 
     AKPM’nin ardından, Avrupa Konseyi Yerel Yönetimler Kongresi de KKTC’li yerel yönetim temsilcilerine toplantılarına katılma ve söz alma hakkı tanıdı. 
     
     AİHM’DE DAVALAR AZALIYOR 
     Türkiye’de yapılan reformlara ilişkin Avrupa Konseyi’nden destekleyici ve teşvik edici çağrılar gelirken, Avrupa İnsan Hakları Mahkemesi’ne AİHM özellikle Güneydoğu Anadolu’dan gelen başvuruların azalması, son dönemde önemli bir gelişme olarak değerlendiriliyor. 
     AİHM yetkilileri yaptıkları açıklamalarda, Türkiye’deki reformlara birlikte, gelen şikayet başvurularının içeriğinde de önemli değişiklik olduğunu belirterek, bunun olumlu bir gelişme olduğuna önemle işaret ediyorlar. 
     
     RUM VE ÖCALAN DAVALARI 
     AİHM’de son dönemde Türkiye’nin "başını ağrıtan" en önemli konuların başında, Rumların KKTC’deki mal ve mülk iddialarıyla ilgili açtığı davalar ve terör örgütü başı Abdullah Öcalan’ın avukatlarının yaptığı başvuru geliyor. 
     AİHM, geçen ay aldığı kararda, pilot dava seçilen bir Rum başvurusunun incelenmeye alınmasını kabul etmiş, ancak eksikliklerini tamamlaması halinde, KKTC’de Rumların mal ve mülk iddialarını araştırmakla görevli tanzim komisyonunu tanıyabileceği mesajını vermişti. 
     AİHM’nin bu komisyonu tanıması halinde, Rum başvuruları, "iç hukuk yollarının tüketilme ilkesi" gereği KKTC’ye yönlendirilecek. 
     Türkiye’nin Rum kadın Titiana Loizidou’ya AİHM kararı gereği maddi tazminat ödemeyi uzun süre reddetmesi de geçen yıllarda Ankara ile Strasbourg arasında önemli sorun yaratmıştı. 
     AİHM’de Türkiye için diğer önemli bir dava ise terörist başı Abdullah Öcalan’ın yaptığı başvuruydu. AİHM’nin temyiz kurumu niteliğindeki büyük dairesi, 12 Mayıs’ta aldığı kararda, Avrupa İnsan Hakları Sözleşmesi’nin adil yargılanma hakkıyla ilgili 6., gözaltı süresiyle ilgili 5. ve kötü muamele ile işkencenin yasaklanmasıyla ilgili 3. maddesinin ihlal edildiği yolundaki kararı teyit etti. 
     Strasbourg Mahkemesi, AİHM karalarını denetlemekle yükümlü Avrupa Konseyi Bakanlar Komitesi’ne, Abdullah Öcalan’ın tekrar yargılanmasını veya dava dosyasının tekrar açılmasını tavsiye etti. 
     Bakanlar Komitesi’nde gelecek dönem bu konuda yoğun tartışmalar bekleniyor. 
     
     İDAM CEZASI TAMAMEN KALKTI 
     Türkiye, idam cezasının barış zamanı dışında, savaş ve savaş tehlikesi anında da kaldırılmasını öngören Avrupa İnsan Hakları Sözleşmesi’nin AİHS 13. protokolünü 9 Ocak 2004 tarihinde imzaladı. 
     AİHS’nin barış zamanı idam cezasının kaldırılmasını öngören 6. 
     protokolünü Türkiye 15 Ocak 2003 tarihinde imzalamış, 12 Aralık 2003’te resmen onaylamıştı. Avrupa Konseyi ülkeleri içinde Türkiye’nin, 6. protokolü en geç imzalayan üye ülkelerden biri olması, Ankara ile Strasbourg arasında uzun süre sorun olmuştu. Avrupa’nın idam cezasından arındırılmış bir bölge olmasına büyük önem veren Avrupa Konseyi, gözlemci statüsüyle faaliyetlerine katılan ABD ve Japonya’da da idam cezasının kaldırılması için yoğun çalışmalarda bulunuyor. 
     
</TEXT>
</DOC>
