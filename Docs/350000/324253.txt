<DOC>
<DOCNO> 324253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/siyaset/siy01.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşçı siyasiler 'Gelibolu'yu görsün 
</HEADLINE>
<TEXT>


Tolga Örnek'in, Çanakkale Savaşı'nı anlatan 'Gelibolu' filmi beğenildi. Kıvrıkoğlu Bu film savaş ilan eden politikacılara seyrettirilmeli 

DENİZ ALTUNTAŞ 


"Atatürk", "Hititler" gibi uluslararası belgeselleriyle tanınan Tolga Örnek'in Çanakkale Savaşı'nı anlatan "Gelibolu" belgeselinin galası, önceki akşam Lütfi Kırdar Uluslararası Kongre ve Sergi Sarayı'nda yapıldı. Çanakkale Deniz Zaferi, 90. yıldönümünde anılırken düzenlenen galada, Örnek'in babası Deniz Kuvvetleri Komutanı Oramiral Özden Örnek, annesi Sevil Örnek ve Çanakkale şehitlerinin akrabaları katıldı. Tolga Örnek senaristliğini, yapımcılığını ve yönetmenliğini üstlendiği "Gelibolu"nun, savaşı yaşayanlara saygı duruşu olduğunu belirtti, iki tarafın da acılarını göz önüne sermeye çalıştıklarını vurguladı. Örnek, belgeseli annesine ithaf etti. 

İzleyenler ne dedi 
ORGENERAL HURŞİT TOLON Son yüzyılın centilmenlik savaşı olan bu savaşa fiilen katılmış olsaydım bu kadarını yaşar mıydım diye hala düşünüyorum. EMEKLİ ORGENERAL ÇEVİK BİR Türk gençlerinin tarihimizle ilgili dünyaya vermemiz gereken mesajları ne kadar güzel irdelediklerini gördük. HÜSEYİN KIVRIKOĞLU Bir savaşın vahşetini bu kadar mükemmel bir şekilde ortaya koyan başka film görmedim. Bu film tüm dünyada savaşı ilan eden politikacılara, siyasilere gösterilmeli. Savaşa mecbur kalınmadıkça girilmemesi konusunda ders vermelidir. Bu film belki Oscar'a bile aday gösterilecek.ÖZDEN ÖRNEK Her açıdan insanı tatmin edecek bir film. İlk başta eğitici yönü önde. Herkesin seyretmesini tavsiye ederim. Film konusunda tarafsız olamam. Tolga için iyi olmayabilir. Tolga elinden geleni yapmış. 
Öte yandan belgeselin Ankara'daki galasında Cumhurbaşkanı Sezer ve askeri erk n tam kadro hazır bulundu, hükümeti temsilen kimse katılmadı. 

Bu belgesel için 70 arşiv tarandı 

ÇALIŞMALARI 6 yılda tamamlanan, İngilizce-Türkçe olarak hazırlanan "Gelibolu" belgeselinin İngilizce seslendirmesini aktör Jeremy Irons, Türkçe seslendirmesini Zafer Ergin yaptı. Müzikleri Demir Demirkan üstlendi. 7 ülkede 70'ten fazla arşiv tarandı, 16 tarihçi danışmanlık yaptı. Film 18 Mart'ta ülkemizde, nisanda Yeni Zelanda ve Avustralya'da sinemalarda. 


</TEXT>
</DOC>
