<DOC>
<DOCNO> 306529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur06.html </URL>
<DATE> 2005/01/14/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Kızılay'dan Açe'ye 6 kamyon yardım 
</HEADLINE>
<TEXT>

     Kızılay, tsunaminin en şiddetli şekilde vurduğu Endonezya'nın Banda Açe kentinde daha önce tespit ettikleri Mesjid Kuch kampında 6 kamyon yardım malzemesi dağıttı. 
     Tayland'dan gelen 4 kişiyle çalışmalarını daha da hızlandıran Cesur Can, Hakkı Ersoy, Eylem Şavur, Melike Altay, Bülent Öztürk, Serdar Günel ve Ali Akgün'den oluşan 7 kişilik Kızılay ekibi Açe'ye karayoluyla 12 saat uzaklıktaki Medan kentinden 6 kamyon pirinç, hazır gıda, şeker, su, çocuk bezi, kadın bağı, sabun, deterjan, tek gözlü ocak, fener, gazyağı ve çeşitli malzemeler getirdi. 
     Söz konusu malzemeyi tsunami felaketinde ailesini kaybetmiş çok sayıda çocuğun da bulunduğu 2300 kişilik Kuch kampında dağıtan Kızılay, yardımların bin kişiye 1 ay süreyle yeteceğini bildirdi. 
     Kızılay, bölgeden tedarik edilecek malzemeyle yardımlarını sürdürecek. 
     
     YOL-İŞ SENDİKASI'NDAN 500 BİN YTL 
     Bu arada, Türkiye Yol-İş Sendikası Genel Başkanı Fikret Barın, Güney Asya'daki deprem ve tsunamiden zarar görenlere 500 bin YTL yardımda bulunacaklarını bildirdi. 
     Barın, yaptığı yazılı açıklamada, Türk halkının felaketi büyük üzüntüyle izlediğini, yardımın gecikmesinin salgın hastalıklar nedeniyle can kayıplarının artmasına neden olacağını ifade etti. 
     Yol-İş Başkanlar Kurulu'nun yaptığı toplantıda, deprem ve tsunamiden zarar görenlere 500 bin YTL yardım yapma kararı aldığını belirten Barın, sendika üyeleri ile profesyonel sendikacıların ücretlerinden kesilecek yardımların, sendikanın katkısıyla 500 bin YTL'ye yükseltileceğini kaydetti. 
     
</TEXT>
</DOC>
