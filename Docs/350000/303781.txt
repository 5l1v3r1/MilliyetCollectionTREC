<DOC>
<DOCNO> 303781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur07.html </URL>
<DATE> 2005/01/05/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Rusça web sitesiyle hastasını 3'e katladı 
</HEADLINE>
<TEXT>

     Ali Koray UZUN DHA 

      TRABZON Numune Hastanesi Estetik ve Plastik Cerrahi Uzmanı Op.Dr. Mustafa Çapar, geçen yıl hazırladığı Rusça web sitesi sayesinde Trabzon'a göğüs estetiği yaptırmak için gelen Bağımsız Devletler Topluluğu uyruklu kadınların sayısında geçen yıla göre 3 kat arttığını iddia etti. 
     Kendi muayenehanesinde yaptığı estetik müdahalelerde göğüs ameliyatlarının ilk sırayı aldığını belirten Op.Dr. Mustafa Çapar, "Türkiye'de sağlık alanında ilk Rusça siteyi ben kurdum. www.drmustafacapar.com' adresli sitemiz sayesinde BDT'li çok sayıda hastaya ulaştık. BDT'li hasta sayımızda 3 kat artış oldu. Yabancı uyruklu bayanlar özellikle göğüslerine büyük önem veriyorlar. Müşterilerimizin yüzde 80'i Rusya, Moldova ve Ukrayna uyruklu oldu. Bunların da yüzde 90'lık bölümü de göğüslerini büyüterek dikleştirmek için geldi. Burun ameliyatları, dudak büyütme ve slikon gibi tedavilerde de belli oranlarda artış kaydettik'' dedi. 
     
     RANDEVULAR E-MAİL İLE 
     Kurduğu Rusça web sitesinde Türkçe ve Almanca bilgilerin de yer aldığını söyleyen Op.Dr. Mustafa Çapar, "Kurulduğu tarihten beri sitemizi 3 bin dolayında ziyaretçi gezdi. Özellikle BDT ülkelerinden üst üste mailler geliyor. Bizden estetik ameliyatlar konusunda bilgi isteyerek Trabzon'a gelmek istiyorlar. Kendilerini önce mail yoluyla bilgi sahibi ediyor, sonra da mail ile randevu vererek çağrıyoruz. Rusça mailleri okuyup karşılık yazarken yeminli tercümanlardan yararlanıyoruz. Rusya'da estetik cerrahinin gelişmemiş olması bizim için bir avantaj.'' dedi. 
     Op.Dr. Mustafa Çapar, estetik operasyonlarda başı çeken göğüs dikleştirme ameliyatının 1200-1500 dolar arasında yapıldığını söyledi. 
     
</TEXT>
</DOC>
