<DOC>
<DOCNO> 349252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/yasam/axyas01.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mogan'ın sazlarını AB bile koruyamadı 
</HEADLINE>
<TEXT>


Ankara Büyükşehir Belediyesi, Mogan Gölü'nün kıyısını taşla doldurup yol yaparken, kuşların yuva yaptığı sazlıkları sökerken, AB Kuşları Koruma Direktifi ve Bern Sözleşmesi'ni ihlal etmiş 

ANKARA Milliyet 

Ankara Büyükşehir Belediyesi'nin Türkiye'nin 13 özel çevre koruma alanından biri olan Mogan Gölü etrafında yaptığı çalışmalarla Sulak Alanların Korunması Yönetmeliği'ni ihlal ettiğini vurgulayan Şehir Plancıları Odası Ankara Şube Başkanı Eser Atak, "Kesimin bile yasak olduğu bölgede sazlıklar kökünden söküldü" dedi. 
Atak, 5 Haziran Dünya Çevre Günü nedeniyle düzenlediği basın toplantısında, 8 hektardan daha büyük doğal sulak alanların doldurulamayacağına dikkat çekerek, Büyükşehir Belediyesi'nin gölün batı kıyısını taşla doldurarak 5 kilometrelik yol yaptığını anımsattı. Atak, "Yönetmeliğe göre, sazlık alanın yüzde 30'unu geçmeyecek şekilde saz kesimi yapılabilir. Ama belediye yol boyunca kıyıdaki sazlıkları sökerek ortadan kaldırdı" diye konuştu. 

'Görüş almadılar' 
Doğa Koruma ve Milli Parklar Genel Müdürlüğü'nden görüş alınmadan dip taraması yapılamayacağını ancak sazlık sökümü yapılan alanlarda dip çamuru çıkarıldığını belirten Atak, "Sazlıkların yok edilmesi, Türkiye'nin taraf olduğu Bern Sözleşmesi'ne ve AB Kuşları Koruma Direktifi'ne aykırı" diyerek sözlerini şöyle sürdürdü "En yüksek fıskiye gibi fantezi projeler yerine gölün kirlenmesini önleyici projeler yaşama geçirilmelidir." 

Atlasta son dakika 

DIŞ HABERLER 
Birleşmiş Milletler BM , son yıllarda dünya çapında meydana gelen çevresel değişiklikleri gösteren bir atlas hazırladı. 
5 Haziran Dünya Çevre Günü dolayısıyla hazırlanan atlasta, yakın zamanda çekilen uydu görüntüleri, yıllar öncesinin görüntüleriyle karşılaştırıldı. 
Fotoğraflarda, özellikle ormanların yok edilmesi, şehirleşme ve iklim değişimlerinin çevreye etkileri açıkça gösterildi. BM Çevre Programı'nın hazırladığı "Bir Gezegen, Çok İnsan Değişen Çevremizin Atlası"nda, Çin'deki Sarı Nehir'in içindeki tortuların çökmesiyle oluşan yarımada yanda , İspanya'nın güneyindeki Almeria bölgesinde tarım arazilerinin yok edilip seraya dönüştürülmesi, Irak'taki hurma ağacı ormanlarının uğradığı tahribat, Arjantin'deki yağmur ormanlarının yok edilmesi gibi çevresel değişiklikler resimlerle çarpıcı şekilde göz önüne serildi. 

Van Gölü'nün 25 yıl ömrü kaldı 

DHA 
Çevresindeki yerleşim birimlerinin atıklarıyla günden güne kirlenen Van Gölü'nün, 25 yıllık ömrünün kaldığı belirtildi. 
Çevre ve Orman Müdürü Hüseyin Avcil, göl havzasındaki birçok yerleşim biriminin atıklarını doğrudan göle boşalttığını belirterek,"Van Belediyesi'nin arıtma tesisleri tam kapasite çalışmıyor. Van Gölü'ne akan 19 dere aracılığıyla göl suyu kirleniyor" dedi. Van Sağlık Müdürü Muhammet Güzel Kurtoğlu da, "Gölün rengi giderek değişiyor" diye konuştu. 

Çevreyi hep birlikte yok ediyoruz 

Konya İl Çevre ve Orman Müdürü Nuri Kunt, günlük hayatımızda bizim de yaptığımız şeylerin çevreyi nasıl olumsuz etkilediğini gösteren bazı istatistiksel örnekler verdi. 
Türkiye'de her yıl 1 milyon ton k ğıt gereksiz yazışma nedeniyle atılıyor.Türkiye'deki toprakların 3'te 2'si su ya da rüzg r erozyonu etkisi altında. Bu nedenle her yıl 1 cm kalınlığında, "Kıbrıs büyüklüğünde" toprak yok oluyor.1 litre atık yağ, 1 milyon litre içme suyunu kirletiyor. Cam şişe 4 bin, plastik bin, sakız 5, teneke kutu 10 - 100, sigara filtresi 2 yıl içinde doğada yok oluyor. 


</TEXT>
</DOC>
