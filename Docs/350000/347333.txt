<DOC>
<DOCNO> 347333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/magazin/amag.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Semra Özal yüzünden MİT raporuna girdim ' 
</HEADLINE>
<TEXT>


MİT raporunda, eski Genelkurmay Başkanı Necdet Üruğ'la bir gönül ilişkisi olduğu iddia edilen Emel Sayın, bu konuda ilk kez konuştu 

İSTANBUL Milliyet 

Suskunluğunu, Aksiyon dergisiyle yaptığı röportajla bozan Emel Sayın, 1987'de yayımlanan 1. MİT raporunda yer almasını, eski Cumhurbaşkanı Turgut Özal'ın eşi Semra Özal'a bağladı. Raporda, eski Genelkurmay Başkanı Necdet Üruğ ile gönül ilişkisi yaşadığı iddia edilen Sayın, "Ne ben paşayı tanırım, ne de kendisi beni tanır" dedi. 

Kırılma noktası 
Sayın, Semra Özal'ın kendisine 1983'te The Marmara Oteli'nde kırıldığını anlattı. Sayın, programını bitirmiş otelden ayrılırken, otel müdürlerinden birinin kendisine Semra Özal'ın şarkı söylemesi talebini ilettiğini anlatarak, şöyle devam etti 
"Sazlar gitmişti. 'Semra Hanım'a saygılarımı iletin ve söyleyin. Ses düzeneği yok. Arzu ederlerse geleyim, bir kahve içelim onlarla' dedim. Görevli alı al, moru mor geri dönüp, 'Semra Hanım dedi ki kahveye gelecekse hiç gelmesin. Şarkı söylemeye gelecekse gelsin' dedi. ... Sonra 3 şarkı söyledim. Ama 'beni takmadı, saygısız davrandı' gibi algılamış." 

'Ambargo koydular' 
Emel Sayın, o dönem Özal'ın kendisine ambargo koyduğunu belirterek şunları söyledi "Konser teklifi geliyor. Ertesi gün bir telefon 'Emel Hanım bir değişiklik oldu, özür dileriz.' Bir öğreniyorum ki, Semra Özal da geliyor oraya. Birçok kapı kapandı bana." 

'Yazık oldu 10 seneye' 
'Barışma' ise birkaç sene önce, Erkan Yolaç'ın evlenme yıldönümünde şöyle olmuş "Affedemedim yapılanları. Hiç hak etmemiştim. Ama o akşam gayet sıcak bir şekilde 'Hoş geldin Emel' dedi. 40 yıllık dost gibi. Yakından tanıyınca sevdim onu. Yazık oldu o 10 seneye. Kim bilir ne güzel şeyler yapardım." Sayın, o dönemde konuşmadığını ancak Necdet Üruğ'un açıklamasıyla bir nebze rahatladığını da ekledi. 

Raporda ne deniyordu 
1987'de yayımlanan 1. MİT raporu, Türkiye'de deprem etkisi yarattı. "Banker Bako olayı, polis içindeki çekişme ve yeraltı-polis-kamu görevlileri ilişkileri" adlı raporun yaklaşan genel seçimler ve cumhurbaşkanlığı seçimlerini etkilemek için yazıldığı öne sürüldü. Raporda, eski Genelkurmay Başkanı Necdet Üruğ'un yeraltı dünyası ile ilişkisi olduğu iddia ediliyordu. Raporda ayrıca, o dönemde evli olan sanatçı Emel Sayın'la Üruğ arasında gönül ilişkisi olduğuna ilişkin bir dizi asılsız dedikoduya da yer verilmişti. 


</TEXT>
</DOC>
