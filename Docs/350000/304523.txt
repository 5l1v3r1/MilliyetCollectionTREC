<DOC>
<DOCNO> 304523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/ekonomi/aeko.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
YKB için Koç - UniCredito Çukurova ile pazarlıkta 
</HEADLINE>
<TEXT>


Yapı Kredi Bankası'ndaki hisselerinin satışı için Koç - UniCredito ortaklığı ile görüşen Çukurova Grubu, teklif edilen fiyatı az buldu. Taraflar arasındaki pazarlık sürüyor 

Kadife Şahin 

Yapı Kredi Bankası'ndaki hisselerini elinden çıkarmak zorunda olan Çukurova Grubu, muhtemel alıcılarla görüşmelerinde son aşamaya geldi. Kasım ayında başlayan satış süreci, aracılık hizmeti veren JP Morgan üzerinden devam ediyor. 
Bankacılık Düzenleme ve Denetleme Kurumu BDDK ve Tasarruf Mevduatı Sigorta Fonu TMSF ile Ocak 2003 tarihinde yapılan anlaşma gereği Yapı Kredi Bankası'ndaki hisselerini sahibi olduğu diğer bankası Pamukbank'ın Fon'a devrolması nedeniyle elinden çıkarmak zorunda olan Çukurova Grubu, şu an İtalyan UniCredito ile Koçbank'ta yüzde 50 ortak olan Koç Grubu ile fiyat üzerinde pazarlık yapıyor. 
Taraflar arasındaki fiyat pazarlığında büyük bir uçurum olmadığı, görüşmelerin olumlu sonuçlanabileceği belirtiliyor. 
Buna karşın pazarlıkta gelinen son aşamada, Çukurova Grubu'nun elindeki Yapı Kredi hisselerini 'teklif değerinin üstünde' bulduğu ve Koç Grubu'ndan fiyatı biraz daha yükseltmesini istediği ortaya çıktı. 
Çukurova Grubu, yüzde 42'si halka açık olan Yapı Kredi Bankası'nın yüzde 45'ine sahip. Bankanın hisselerinin yüzde 13'ü ise ise Pamukbank'tan dolayı TMSF'de rehinli bulunuyor. 
Bireysel bankacılıkta pazar payı yüzde 10 olan Yapı Kredi hisseleri için ismi geçen kuruluşlara arasında Akbank, İş Bankası, Citibank ve Koç - UniCredito yer almıştı. 

Opsiyonlar bitiyor 
Bu arada Çukurova Grubu, ocak sonuna kadar hisselerin satış sürecini tamamlayamaması durumunda elinde bulunan iki opsiyonu, görüşmeleri yakından takip eden BDDK ve TMSF'ye bırakmış olacak. 
Ay sonuna kadar banka hisselerinin satışı konusunda tek söz sahibi Çukurova Grubu. Çukurova, bu şansını iyi kullanamadığı durumda, 1 Şubat'tan itibaren satış sürecine TMSF ile birlikte devam etmek zorunda kalacak. 
Bankadaki sahiplik sorununun çözümlenmemesi halinde kaybedeceği diğer opsiyon ise Çukurova Grubu'nun GSM devi Turkcell'in Yapı Kredi'deki hisselerinin satışı olacak. 
BDDK ile Çukurova arasındaki anlaşma hükümlerine göre Grup, Yapı Kredi Bankası'ndaki Turkcell hisselerini geri alma opsiyonunu 1 Şubat 2005 tarihinden itibaren kaybediyor. 
Turkcell'in yüzde 29.5'i Çukurova Grubu'nun borcuna karşılık TMSF ve BDDK'ya rehinli bulunuyor. Bu hisselerin yüzde 13'ü Yapı Kredi Bankası'nda. 

Kredi kartında pazarın yüzde 25'ine sahip YKB'nin pazar payları Aktif büyüklük. 8.4 Menkul değerler 5.1 Krediler 10.0 Mevduat 7.7 Özkaynaklar 10.4 Gayrinakdi krediler 16.1 POS cirosu 24.4 Kredi kart cirosu 24.4 


</TEXT>
</DOC>
