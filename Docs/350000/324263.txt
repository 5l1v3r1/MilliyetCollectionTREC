<DOC>
<DOCNO> 324263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/spor/axspo01.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İki ileri, bir geri 
</HEADLINE>
<TEXT>


Beşiktaş, kötü tezahürata son vermek amacıyla "Küfür etme, ettirme" kampanyasını hayata geçirdi. Ancak Divan Kurulu, Sporda Şiddeti Önleme Komitesi'nin çalışmalarına nokta koydu 

BİLAL MEŞE 


Çelişkinin böylesi 
KÖTÜ tezahüratı ve şiddeti önleme konusunda yeni projeler üreten Beşiktaş'ta, daha önce başlatılan örnek girişimlere son verilmesi büyük çelişki yarattı. Yönetim, "Küfür etme, ettirme" kampanyasının tanıtımını yaparken, Divan Kurulu'nun, 15 Mart 2004'te otokontrol mekanizması olarak devreye sokulan Sporda Şiddeti Önleme Komisyonu'ndan çalışmalarına nokta koymasını istemesi şaşkınlıkla karşılandı. 

Dizdar'dan sitem 
DİVAN Kurulu yönetiminden İlyas Tunaoğlu'nun, kısa süre önce bir komisyon üyesine, "Artık sizin işiniz bitti" sözleriyle gündeme gelen belirsizlik, Şeref Nasır'ın tebliği ile sona erdi. Komisyon Başkanı Ali Rıza Dizdar, "Divan Kurulu yaptığımız çalışmalara nazikce teşekkür etti ve işlevimizin bittiğini tebliğ etti. Tam Anadolu'ya yayılacağımız bir sırada divan yönetiminin bu taktiri bizi üzdü" dedi. 

Soru işaretleri 
BAŞKAN Şeref Nasır, komisyonun iyi işler yaptığını belirtip, "Görevden almak ne demek Sadece görev süreleri bitti. Kaldı ki, Beşiktaş yönetiminin böyle bir şeyden haberi yok" sözlerine rağmen, neden bu karara varıldığı konusunda net açıklamalardan kaçındı. Öte yandan Siyah-Beyazlı kulübün "Küfür etme, ettirme" sloganıyla başlattığı kampanyanın tanıtımı dün BJK Nevzat Demir Tesisleri'nde yapıldı. 

Yabancıya sıcak 
BAŞKAN Yıldırım Demirören, "Kötü tezahürat, Türk futbolunun kanayan yarasıdır. Eğer statlarımızda bu çirkinlik bitecekse, öncüsü yine Beşiktaş taraftarı olacaktır. İğneyi kendinize, çuvaldızı başkasına batıracaksınız" dedi. Demirören, kötü tezahüratın Beşiktaş'a maddi ve manevi çok büyük kayıplar verdiğini, federasyonun uygun görmesi halinde yabancı hakeme sıcak bakabileceklerini sözlerine ekledi. 

Efe'yi dinleyin 

Ümraniye'deki tanıtıma Yıldırım Demirören'in yanı sıra İkinci Başkan Murat Aksu, Genel Sekreter Kenan Öner, Rıza Çalımbay, Tayfur, Ahmed Hassan ve İbrahim Akın da katıldı. Fenerbahçe derbiside olayların arasında kalan minik Efe Özçelik, "Sahalarda küfürsüz ve kavgasız büyümek istiyorum" mesajı verdi. 

Kaderleri elinde 

Rıza Çalımbay, Trabzon maçındaki futbolu da göz önüne alarak, kalacak ve gidecekler listesine ilk şeklini verecek 

Olağanüstü hal 
SİYAH - Beyazlılar'da, kritik Trabzon karşılaşması öncesi adeta seferberlik ilan edildi. Teknik Direktör Rıza Çalımbay, bugünden itibaren takımını kampa alarak, taktik çalışmalara ağırlık verecek. Futbolcular açısından da zorlu mücadele büyük önem taşıyor. Bu maçtaki futbol, Çalımbay'ın kafasında gelecek sezon takımda kalacak ve gidecek listesi için bir fikir oluşturacak. 

İdmanda üç eksik 
BEŞİKTAŞ dün öğleden sonra yaptığı tek çalışma ile hazırlıklarını sürdürürken, idmana sakat Ronaldo, Juanfran ve boğazında enfeksiyon olan kaleci Murat katılmadı. 45 dakikalık bölümü basına açık idmanda Çalımbay, koşu ve pas çalışmalarının ardından takımını iki gruba ayırdı. Bir grup kondisyon artırıcı idman yaparken, diğer grup dar alanda pres ve kontrollü pas çalışması üzerinde durdu. 

Güçleri yetmedi 

PAF Takım, Japonya U - 21 Milli Takımı ile yaptığı hazırlık maçını 2-0 kaybetti. Nevzat Demir Tesisleri'nde oynanan karşılaşmanın gollerini 14. dakikada Komatsu Ruyi ve 54. dakikada Yuki kaydetti. Maçı Yıldırım Demirören, yöneticiler, Rıza Çalımbay ve yardımcıları da izledi. 

Futbol Maratonu 

BJK Akatlar Spor Kompleksi'nde düzenlenecek ve 19 Mart'ta başlayacak Futbol Maratonu'na 128 ilköğretim, 64 lise, 20 üniversite takımı katılacak. Projenin ana sponsoru Real, iletişim sponsoru Telsim, teknik sponsorluğunu ise Adidas üstlenecek. Ayrıca Altın Sayfalar da diğer sponsorlar arasında yer alıyor. 


</TEXT>
</DOC>
