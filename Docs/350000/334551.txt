<DOC>
<DOCNO> 334551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur14.html </URL>
<DATE> 2005/04/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Aile kavgasına müdahale eden polis 5 yerinden bıçaklandı 
</HEADLINE>
<TEXT>

     Burdur'da, kavga eden kardeşleri ayırmaya çalışan polis memuru 5 yerinden bıçaklanarak, ağır yaralandı. 
     AA muhabirinin aldığı bilgiye göre, Değirmenler Mahallesi'nde S.U ile kardeşleri Y.D, D.D. ve D.D arasında tartışma çıktı. Tartışmanın kısa sürede kavgaya dönüşmesi nedeniyle, kardeşlerden biri polisi arayarak, yardım istedi. 
     Bu arada, devriye görevi yapan bekçi Rahmi Çiçek, eve gelerek, kavga eden kardeşleri ayırmak istedi. Kardeşler, bekçi Çiçek'e saldırdı. Çiçek, havaya tabancayla iki el ateş ederek, kardeşlerden kurtuldu. 
     Bu sırada olay yerine gelen polis Hüseyin Arslan da kavga eden ve bekçiye saldıran kardeşlere müdahale etmek istedi ve müdahale sırasında polis memuru Arslan, ekmek bıçağıyla 5 yerinden bıçaklandı. 
     Ağır yaralanan Arslan, Burdur Devlet Hastanesi'ne kaldırıldı. Ameliyata alınan Arslan'ın sağlık durumunun iyi olduğu bildirildi. 
     Gözaltına alınan ve çeşitli yerlerinden yaralanan 4 kardeş, getirildikleri Burdur Devlet Hastanesi'nde taşkınlık yaptı. 
     Öte yandan, Vali Can Direkçi ve Emniyet Müdürü Ekrem Sevindik, hastaneye giderek yaralı polis Hüseyin Arslan'a geçmiş olsun dileğinde bulundular. 
     Olayla ilgili soruşturma sürdürülüyor. 
     
</TEXT>
</DOC>
