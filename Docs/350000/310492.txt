<DOC>
<DOCNO> 310492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sondun10.html </URL>
<DATE> 2005/01/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hanakin'de intihar komandosuyla saldırı 8 ölü, 7 yaralı... 
</HEADLINE>
<TEXT>

     Irak'ın başkenti Bağdat'ın kuzeydoğusundaki Hanakin kentindeki intihar saldırısının araçla değil intihar komandosuyla düzenlendiği bildirildi. 
     Iraklı ve Amerikalı yetkililer, İran sınırında yer alan ve halkının çoğunluğu Kürt olan Hanakin'de, beline bomba sarılı intihar komandosunun, bir polis merkezi önünde kendini havaya uçurduğunu kaydettiler. 
     Yetkililer, saldırıda biri çocuk 8 kişinin öldüğünü, 7 kişinin yaralandığını belirttiler. 
     Irak Kürdistan Yurtseverler Birliği IKYB yetkililerinden Molla Bahtiyar da intihar komandosunun El Kaide üyesi bir Suudi olduğunun anlaşıldığını söyledi. 
     Öte yandan, Irak'ın 8 kentinde, oy verme merkezlerine saldırılar düzenlendiği bildirildi. 
     Saldırıların ülkenin kuzeyindeki Dohuk'tan Bağdat'a uzanan bölgedeki 7 kentte ve güneydeki Basra'da olduğu belirtildi. 
     
     BAĞDAT'TA BOMBALI ARAÇLA SALDIRI 

     Irak'ın başkenti Bağdat'ta, bombalı araçla intihar saldırısı düzenlendiği bildirildi. 
     Seçim komisyonu yetkilileri, saldırının, başkentin kuzeydoğusundaki bir oy verme merkezini hedef aldığını kaydettiler. 
     Saldırıda can kaybı olup olmadığı konusunda bilgi verilmedi. 
     Bağdat'ın orta kesiminde ise ağır silahların seslerinin duyulduğu bildirilmişti. 
     
</TEXT>
</DOC>
