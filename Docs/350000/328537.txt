<DOC>
<DOCNO> 328537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko44.html </URL>
<DATE> 2005/03/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
TÜSİAD'dan Sermaye Piyasası Raporu... 
</HEADLINE>
<TEXT>

     Türk Sanayicileri ve İşadamları Derneği TÜSİAD tarafından hazırlanan ve sermaye piyasalarının gelişimine yönelik önerilerin yer aldığı raporda, Hazine'nin Türk sermaye piyasalarındaki tek borç alıcı durumunun devam ettirilmemesi gerektiği belirtildi. 
     TÜSİAD Sanayi, Hizmetler ve Tarım Komisyonu bünyesinde faaliyet gösteren Finansman Modelleri Çalışma Grubu tarafından hazırlanan ''Türkiye Sermaye Piyasalarının Gelişimine Yönelik Öneriler'' başlıklı raporda, büyüme, artan üretim ve zorlaşan rekabet koşulları ile tüketici beklentilerindeki değişim gibi faktörlerin reel sektörün finansman ihtiyaçlarının değişmesine ve yeni finansman modelleri arayışına girmelerine yol açtığı vurgulandı. 
     Kullanım ve faydaları açısından kurum ile kuruluşların fonlama ve risk dağıtma ihtiyaçlarına birebir cevap verebilecek alternatif ürünlere değinilen raporda, bunların kısa vadeli YTL bazında bono, orta-uzun dönem döviz bazında tahvil, hisse senedine çevrilebilir tahvil, orta-uzun dönem varlığa dayalı menkul kıymetten oluşan fon yaratıcı ürünler ile orta-uzun dönem döviz YTL future kontrat ve kısa-orta dönem İMKB endeks future kontrattan oluşan risk dağıtıcı ürünler olduğu kaydedildi. 
     Son dönemde ekonomide yaşanan olumlu gelişmeler ve devlet borçlanmasının daha uzun vadelere kayması nedeniyle, öncelikle kısa vadede özel sektöre borçlanma imkanı yaratılabilmesi için özel sektör ile kamu borçlanma senetleri üzerindeki vergi dezavantajının kaldırılması gerektiği belirtilen raporda, dünyanın birçok ülkesinde derinleşen sermaye piyasalarıyla birlikte artan risklerin kontrol altına alınmasını sağlayan türev ürünlerin kullanımının henüz Türkiye'de başlamadığı hatırlatıldı. 
     
     ''VERGİ TEŞVİKLERİNE ÖNCELİK VERİLMELİ'' 
     Raporda, özel sektörün uluslararası şartlarda rekabet gücünün artırılmasında birincil gereklilik olan sermayeye kolay ulaşımın sağlanması için, bu ürün ve piyasaları geliştirici vergi teşviklerine öncelik verilmesi gerektiğine dikkat çekildi. 
     1 Ocak 2006'da yürürlüğe girecek 5218 sayılı Kanun'un ilgili maddeleri ile bugüne kadar sadece devlet iç borçlanma senetlerine DİBS yönelik olan teşvik amaçlı vergi düzenlemelerinin, kamu ve özel sektör borçlanmalarını eşit hale getireceği, bu kanundan önceki vergileme sisteminin ise özel sektörü sermaye piyasasından borçlanamaz hale getirdiği belirtildi. 
     Sermaye piyasalarının hak ettiği gelişimi sağlaması için kural koyucu ve denetleyici merciler ile kurum ve kuruluşların yeni bir anlayışla konuya eğilmeleri gerektiği belirtilen raporda, şöyle denildi 
     ''Hazine'nin Türk sermaye piyasalarındaki tek borç alıcı durumu devam ettirilmemelidir. Hazine tahvil ve bonolarına avantaj sağlanması alternatifleri bitirmemekte, sadece yurt dışına kaymasına sebep olmaktadır. Bu gibi farklılıklar nedeniyle kaynakların gittikçe artan bir bölümü bilanço dışına, sistem dışına, hatta yurt dışına çıkmakta ve piyasalar sığlaşmaktadır. Hazine, bu gerçeğin farkında olarak kurallarını revize etmelidir. 
     Sermaye Piyasası Kurulu SPK , prosedürlerin basit ve hızlı olmasını sağlamalı, mevzuatları genel çerçevelerde esnek olacak şekilde düzenlemelidir.'' Özel sektör kuruluşları ve aracı kurumların piyasalar ile piyasa kurallarının değişimine hazırlıklı olmak zorunda bulunduklarına işaret edilen raporda, oluşturulacak alternatif piyasaların yeterli seviyede kullanılabilmesi için kurumsallaşmanın yanı sıra şirketlere gerekli eğitimlerin sistematik yaklaşımla verilmesi gerektiği vurgulandı. 
     
     ''ARACI KURULUŞLAR İŞLEMLERİ DE KAYDA ALINMALI'' 
     İMKB'nin Ağustos 2004 itibariyle toplam piyasa değerinin 70 milyar dolar olduğuna işaret edilen raporda, aracı kuruluşlarla müşteriler veya aracı kuruluşlar arasında yapılabilen kesin alım-satım ile repo-ters repo işlemlerinin de İMKB'ye tescil ettirilerek kayda alınması gerektiği önerisi yer aldı. 
     Sermaye piyasalarının gelişmesiyle birlikte şirketlerin uzun ve kısa vadeli fon ihtiyaçlarının bir bölümünü bu piyasalardan sağlayacaklarına dikkat çekilen raporda, özellikle uzun vadeli fonların söz konusu piyasalardan sağlanmasının şirket bilançolarını sağlıklı bir yapıya kavuşturacağı, yatırımların uzun vadeli kaynaklarla yapılması imkanı yaratacağı vurgulandı. 
     Raporda, kamu sektörünün borçlanmasında vadelerin giderek uzun dönemlere kaydırılarak özel sektöre öncelikle kısa vadede borçlanma imkanının sağlanması ve kamunun kısa vadeli borçlanma piyasasından çekilmesi, daha sonra kamunun borçlanma ihtiyacını düşürecek ekonomik yapılanmanın sağlanmasıyla, devletin borçlanma piyasasındaki ağırlığının giderek azaltılması gerektiği belirtildi. 
     Raporda, özel sektör borçlanma senetleri için yapılacak derecelendirmenin, kurumsal yatırımcıların portföy yatırımları için esneklik sağlayacağı, bu araçlara olan bireysel ve kurumsal yatırım talebi artıracağı kaydedildi. 
     
     ''MENKUL KIYMET PİYASASI 3-4 MİLYAR DOLAR HACMİ YAKALAR'' 
     Finans kesiminde 2.5-3 milyar dolar tutarında menkul kıymetleştirme olduğuna dikkat çekilen raporda, banka ve banka dışı finansal kesimin bilançosunda gerekli düzenlemelerin yapılmasını takiben, varlığa dayalı menkul kıymet piyasasının 1-3 yıllık sürede 3-4 milyar dolar büyüklüğünde bir piyasa hacmini yakalamasının mümkün olduğu vurgulandı. 
     Sermaye piyasalarındaki türev ürünlere de yer verilen raporda, vadeli piyasaların hacmi artırıcı ve spot piyasaları derinleştirici özelliklerinin yanı sıra risk dağıtıcı özellikleri bulunduğuna işaret edilerek, Türkiye'de vadeli piyasaların gelişmesi için atılması gereken adımlar şöyle sıralandı 
     ''İMKB Vadeli İşlemler Piyasası'nın neden kullanılmadığını tespit etmek ve Vadeli İşlemler Borsası VOB ile eşzamanlı kullanılır hale getirilmesi için gerekli değişiklikleri yapmak. Vadeli işlemler muhasebe şartlarının ve kurallarının belirgin hale getirilmesi. Vadeli işlemlerin vergi şartlarının belirginleştirilmesi. İzmir VOB'un gelişimini göz önünde tutarak spot piyasaların merkezi olması açısından İMKB'de de döviz, endeks future ve opsiyon kontratlarının uygulanmaya alınması. Dünya uygulamalarının aksine ülkemizde Takasbank tarafından yürütülen birtakım faaliyetler olmasına rağmen, ödünç verme işlemlerinin yaygın olmadığı ve türev piyasalarının etkin bir şekilde işleyen bir ödünç piyasasına ihtiyaç duyacağı mutlaktır.'' 
     
</TEXT>
</DOC>
