<DOC>
<DOCNO> 336489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur19.html </URL>
<DATE> 2005/04/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çanakkale Savaşları'nın 90. yıldönümü... 
</HEADLINE>
<TEXT>

     Çanakkale Savaşları'nın 90. yıldönümü nedeniyle, Gelibolu Yarımadası'ndaki Şehitler Abidesi'nde uluslararası tören düzenlendi. 
     Tören, Başbakan Recep Tayyip Erdoğan, Yeni Zelanda Başbakanı Helen Clark ve savaşa katılan Avustralya, Kanada, Fransa, Almanya, Hindistan, İrlanda, Güney Afrika ve İngiltere temsilcilerinin anıta çelenk koymasıyla başladı. 
     Ülke milli marşlarının çalınması ve bayrakların göndere çekilmesinin ardından saygı duruşunda bulunuldu. 
     Törende, Türk Silahlı Kuvvetleri adına konuşan Kurmay Albay Serdar Samur, Çanakkale Savaşları'nın dünya tarihinde bir dönüm noktasının yaşandığı, güç dengelerinin değiştiği, olayların akışı üzerinde Türk Ulusu'nun belirleyici bir rol oynadığı, onur ve özgürlük mücadelesi olan Kurtuluş Savaşı'nın ilk meşalesinin tutuşturulduğu emsalsiz bir başarı olduğunu belirtti. 
     Albay Samur, Çanakkale Savaşları'nın Türk Milleti'ne Mustafa Kemal'i armağan ettiğini belirterek, şunları kaydetti 
     ''Çanakkale Savaşları'nda kazanılan başarıların Türk toplumuna armağan ettiği, en önemli sonuçlardan biri de Yüce Türk Milleti'nin Mustafa Kemal adında bir kahramana, bir lidere sahip olduğunun ortaya çıkmasıdır. Bu lider, kısa süre sonra, tüm varlığı yok edilmek istenen Türk Vatanı'nın kurtuluşunu, bağımsızlığını, hürriyetini sağlayacak, Türk Milleti'nin mücadelesinin öncüsü, örgütleyicisi ve lideri olacak, onu yeni zaferlere ulaştıracak Türkiye Cumhuriyeti Devleti'ni kuracaktır.'' Konuşmaların ardından, Mehteran Bölüğü ve Türk Hava Kuvvetleri Türk Yıldızları uçakları gösteri uçuşu yaptı. 
     
     MEHMETÇİK ABİDESİ ÖZEL DEFTERİ 
     Başbakan Erdoğan ve beraberindekiler, Mehmetçik Abidesi Özel Defteri'ni imzaladıktan sonra şehitliği ziyaret ettiler Başbakan Erdoğan, Mehmetçik Abidesi Özel Defteri'ne şunları yazdı 
     ''İnsanlığın şahit olduğu en büyük savaşın hatırası Türkiye Cumhuriyeti Devleti'nin en büyük mihengidir. Bu topraklarda vatanını korumak için yatan büyük kahramanların ve onlarla beraber aynı toprağı paylaşan dünün düşmanı bugünün dost uluslarının evlatlarını saygı ile anıyorum.'' Törene, Genelkurmay Başkanı Orgeneral Hilmi Özkök, Devlet Bakanı Beşir Atalay, Milli Savunma Bakanı Vecdi Gönül, Çevre ve Orman Bakanı Osman Pepe, Kültür ve Turizm Bakanı Atilla Koç, Avustralya Gazi İşleri Bakanı Anne Kelly, Avustralya Genelkurmay Başkanı Peter Gosgrove de katıldı. 
     Tören, Türk ve yabancı askerlerin Mehteran Bölüğü eşliğinde resmi geçit yapması ile sona erdi. 
     
</TEXT>
</DOC>
