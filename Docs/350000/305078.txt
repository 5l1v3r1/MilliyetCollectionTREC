<DOC>
<DOCNO> 305078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun47.html </URL>
<DATE> 2005/01/10/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
BM gıda karşılığı petrol programı... 
</HEADLINE>
<TEXT>

     Birleşmiş Milletler BM , BM Gıda Karşılığı Petrol Programı Bağımsız Soruşturma Komisyonu tarafından hazırlanarak yayınlanan ''Brifing Raporu''nun değerlendirildiğini ve gereğinin yapılacağını bildirdi. 
     BM Genel Sekreteri Kofi Annan'ın sözcüsü Stefane Dujarriç, Paul Volcker başkanlığındaki komisyon tarafından hazırlanan 'brifing raporu' konusunda açıklamalarda bulunarak soruları yanıtladı. 
     Brifing raporunun, BM'de dinamik bir denetim sürecinin yaşandığını gösterdiğini söyleyen Dujarriç, programla ilgili olarak yapılan bütün iç ve dış denetimlerin, kabul görmüş uluslararası denetim standartlarına göre gerçekleştirildiğini savundu. 
     Brifing raporunda da belirtildiği gibi, 'gıda karşılığı petrol' programının tarihte bir eşine daha rastlanılmayan büyüklükte ve karmaşıklıkta bir program olduğunu ifade eden Dujarriç, elverişsiz siyasi şartlar altında yürütülmeye çalışılan programdaki yönetim hataları ve zafiyetlerin bu elverişsiz şartlardan kaynaklandığını kaydetti. 
     Yayınlanan denetim raporlarının programın yürütülme sürecinin sadece bazı kesitleri hakkında fikir verdiğini söyleyen Dujarriç, bu verilerle programın başarısı konusunda nihai bir sonuca varmanın mümkün olmadığını ve Bağımsız Soruşturma Komisyonu'nun 2-3 hafta içinde açıklayacağı ara raporun bu konuda daha aydınlatıcı olacağını ifade etti. 
     BM'nin özellikle yönetim ve hesap verme konusuna büyük önem verdiğini kaydeden Dujarriç, Komisyon'un yayınlayacağı ara raporu da bu gözle değerlendirerek dikkate alacaklarını söyledi. 
     Yayınlanan raporlardan bazı dersler çıkarıldığını söyleyen Dujarriç, bunun sonucunda BM'nin yaptığı insani yardımların mali yapısının daha güvenilir ve şeffaf hale getirildiğini kaydetti. 
     Dujarriç, tsunami felaketi sonrası yapılan yardımlar gibi 'gıda karşılığı petrol' programının da tarihin en büyük yardım programlarından biri olduğunu ifade ederek, bu program sayesinde Irak'ta yaşayan 26 milyon insana yardım ulaştırıldığını söyledi. 
     
</TEXT>
</DOC>
