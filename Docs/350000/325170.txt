<DOC>
<DOCNO> 325170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/guncel/gun06.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT'de 'avro' devri başladı 
</HEADLINE>
<TEXT>


Türk Dil Kurumu'nun, Avrupa Birliği para birimi euroyu 'avro' olarak telaffuz etme yönündeki kararına bundan böyle TRT de uyacak 

ANKARA Milliyet 

TRT, halen konuşma dilinde "yuro" ya da "öro" diye telaffuz edilen Avrupa Birliği'nin para birimi euroya, Türk Dil Kurumu'nun TDK talebi üzerine artık "avro" diyecek. 
TDK Başkanı Şükrü Haluk Akalın, ANKA'ya yaptığı açıklamada bu konuda TRT'ye bir yazı gönderdiklerini, euroya, kurum olarak avro denilmesini rica ettiklerini söyledi. Akalın, TRT'nin TDK'nin isteğini kabul ederek, "avro" demeye başlayacağını kaydetti. Akalın, TDK internet sitesinde ise konuya ilişkin şu açıklamalara yer verdi 
"Bazı ülkelerde tamamen o dilin kurallarına göre yazılıyor. 'Evro', 'efro', 'yevro' gibi. Bu durumu değerlendiren kurumumuz, AB para biriminin 'avro' biçiminde adlandırılması, yazılması ve söylenmesi yolunda bir karar almıştı. Kıtanın adının Avrupa, birliğin adının da Avrupa Birliği AB olması dolayısıyla adının da dilimizin kurallarına göre 'avro' olması daha uygun düşmektedir." 
Dilbilimci Ali Püsküllüoğlu ise, "avro" kelimesinin Türkçe olmadığını, 'euro'nun yazıldığı gibi okunması gerektiğini savunmuştu. 


</TEXT>
</DOC>
