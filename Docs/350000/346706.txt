<DOC>
<DOCNO> 346706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonsiy06.html </URL>
<DATE> 2005/05/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Org. Tolon Türk tarihinde utanılacak hiçbir sayfa yoktur 
</HEADLINE>
<TEXT>

     1. Ordu Komutanı Orgeneral Hurşit 
     Tolon, "Türk tarihinin ve insanının geçmişinde utanılacak, sıkılınacak, gocunulacak, sakınılacak hiçbir sayfa yoktur. Bu hem bizim ülkemizin, hem de dünyanın pek çok arşivinde apaçık ortadadır" dedi. 
     Orgeneral Tolon, Gelibolu’nun Adilhan Köyü’nde "Toplumsal Gelişime Destek Faaliyetleri" nedeniyle düzenlenen törende, vatandaşlara hitaben yaptığı konuşmada, yurtiçinde ve özellikle yurtdışında tarihin derinliklerini yeterince bilemeyen, tarihe ilişkin tüm arşivler açık ve ortadayken, davetlere rağmen bunları incelemeyenlerce eleştiriler yapıldığına dikkati çekti. Tolon, şunları söyledi 
     "Şanlı Türk tarihi hakkında bilgisizce, bilinçsizce, yeterli araştırmaları yapmadan sadece kendi ikballeri için Türk Ulusu’nun şanlı tarihine leke sürmek isteyenleri duyarak, üzülmeyin. Türk tarihinin ve insanının geçmişinde utanılacak, sıkılınacak, gocunulacak, sakınılacak hiçbir sayfa yoktur. Bu hem bizim ülkemizin, hem de dünyanın pek çok arşivinde apaçık ortadadır. Biz atalarımızla da, geçmişimizle de, soyumuzla da dün olduğu gibi bugün ve bundan sonra da övünmeye devam edeceğiz." "Türk Silahlı Kuvvetleri olarak, bağrından çıktığımız yüce ulusumuza elimizden geldiğince destek olmaya çalışacağız" diyen Tolon, şöyle devam etti 
     "Türk Silahlı Kuvvetleri, her bir yöresi şehitlerimizin kanıyla sulanmış aziz vatan toprağında, mevcut imkanları ölçüsünde, kamu kuruluşlarıyla, yerel yönetimlerle, daha güzel yarınlara ulaşmak için eğitim alanı başta olmak üzere bayındırlık, sağlık ve diğer kültürel ve sosyal olanaklarıyla destek sağlamaktadır. Biz buna Toplumsal gelişimi destek faaliyeti diyoruz. 
     Yurdun dört bir köşesinde hizmet eden Silahlı Kuvvetler mensupları, kamu kuruluşlarıyla, yerel yönetimlerle ve özellikle yardıma gittiğimiz beldenin, köyün fedakar halkının gayretiyle, burada olduğu gibi nice güzellikler yaratmaktadır. Gece gündüz demeden 3 aya yakın bir süreyle buradaki mümtaz analar, babalar, evlatlar, vatanın müdafaasını üstlenmiş Silahlı Kuvvetler mensupları ve onların komutanlarının önderliğinde büyük hizmetler verdiniz." Orgeneral Tolon, Türk halkının, vatanının her karış toprağına yürekten bağlı olduğunu ve Atatürk’ün çizdiği yolda hep birlikte kararlılıkla yürüdüğünü belirterek, "Onun halkı fedakarlığı, cefakarlığı ve ülkesine Atasına bağlılığıyla her geçen gün daha güzel yarınlara heyecanla koşmaktadır. Aydın, çağdaş, Atatürkçü ilke ve değerlere bağlı evlatlar yetiştirerek, Atatürk’ün bizlere vermiş olduğu hedef yolunda uygun adımla kararlı bir şekilde yürümektedir" dedi. 
     
     DİĞER KONUŞMALAR 
     Gelibolu 2. Kolordu Komutanlığı’na bağlı 18. Zırhlı Tugay Komutanı Tuğgeneral Gürbüz Kaya da ordu-millet geleneğinin, Türk Ulusu için tarih boyunca yaşayan sosyal bir değer olduğunu belirterek, "Türk halkının orduya, askerliğe bakışı ve bu kurumu algılayışı, belki hiçbir toplumda görülmeyen sıcaklık ve yakınlıktadır. Bu nedenle Türk Silahlı Kuvvetleri, sadece savaşta değil, barışta da bağrından çıktığı, daima bir parçası olmaktan övündüğü Türk Ulusu’nun hizmetindedir" diye konuştu. 
     Gelibolu Kaymakamı Adnan Çakıroğlu ise Türk Milleti’nin her zaman daha iyi olanaklara sahip olması için çalıştıklarını söyledi. 
     Adilhan Köy Muhtarı Osman Bıkmaz da konuşmasında, Türk Silahlı Kuvvetlerinin verdiği desteğin kendileri için son derece önemli olduğunu belirterek, köy halkı adına teşekkür etti. 
     Konuşmaların ardından, 1. Ordu Komutanı Orgeneral Hurşit Tolon, çalışmalarda emeği geçen Kaymakam Adnan Çakıroğlu, Köy Muhtarı Osman Bıkmaz ve köy halkından Halil Top ile Hatice Yıldız’a plaket verdi. 
     Tolon ve eşi Ayla Tolon, Kaymakam Adnan Çakıroğlu, 2. Kolordu Komutanı Korgeneral Dursun Bak ve 18. Zırhlı Tugay Komutanı Tuğgeneral Gürbüz Kaya, tadilatı tamamlanan köy okulu ve Atatürk büstünün açılışını yaptı. Öğrencilerle birlikte ant içen Orgeneral Tolon, daha sonra Cumhuriyet’in ilanının 6. yılını simgeleyen ve Polatlı’da çekilen bir fotoğrafı, okula hediye etti. 
     Tolon ve eşi, bir süre köylülerle sohbet etti, "Toplumsal Gelişime Destek Faaliyeti" kapsamında yapımı ve onarımları tamamlanan köy odası ve kütüphaneyi gezerek, Cumhuriyet yürüyüşüne katıldı. 
     Orgeneral Tolon ve beraberindekiler, ayrıca hatıra fidanı dikimi, futbol sahasının açılması ve engellilere yönelik düzenlenen "1 günlük temsili askerlik" törenine da katıldılar. 
     
     TOPLUMSAL GELİŞİMİ DESTEK FAALİYETLERİ 
     Gelibolu Kaymakamlığı, köy halkı ve 2. Kolordu Komutanlığı ile bazı hayırsever vatandaşların katkılarıyla, 15 Şubat’ta başlayan ve bugün sona eren "Toplumsal Gelişime Destek Faaliyeti" kapsamında, köy okulunun iç ve dış cephesi boyanıp, öğrenci tuvaleti yapıldı. 
     Köyde çocuk parkı inşa edildi, Atatürk büstü yapıldı. 27 öğrenciye kaymakamlık tarafından giyim malzemesi, 15 aileye tugay personelinin maddi katkılarıyla giyecek ve yiyecek yardımı hazırlandı. Yapılan bu çalışmalar için Gelibolu Kaymakamlığı tarafından 15 bin YTL, hayırsever vatandaşlar ve 18. Zırhlı Tugay Komutanlığı personeli tarafından 28 bin 528 YTL maddi destek sağlandı. 
     
</TEXT>
</DOC>
