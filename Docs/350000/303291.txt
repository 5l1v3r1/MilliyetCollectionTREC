<DOC>
<DOCNO> 303291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun03.html </URL>
<DATE> 2005/01/04/ </DATE>
<TIME> 02.18 </TIME>
<AUTHOR>  </AUTHOR>
<HEADLINE>
Annan kalem müdürü olarak Mark Malloch Brown'ı atadı 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Özel Kalem Müdürlüğü'ne BM Kalkınma Programı BMKP Başkanı Mark Malloch Brown'u atadığını duyururken, bu atamanın BM personeli arasında yapacağı ''bir dizi değişikliğin ilk adımı'' olduğunu söyledi. 
     Annan'ın Özel Kalem Müdürlüğü'nden 22 Aralık'ta emekli olan İkbal Riza'nın yerine geçen Malloch Brown'un 19 Ocak'ta göreve başlayacağı belirtildi. 
     BM Genel Sekreteri Annan, bazı üst düzey atamalarda daha bulunacağını kaydetti. Annan, yaptığı açıklamada, BMKP'nin tsunaminin vurduğu Güney Asya'da oynadığı hayati rol sebebiyle yerine geçecek bir isim tespit edilinceye kadar İngiliz vatandaşı Malloch Brown'ın bu görevini sürdürmeye devam edeceğini de ifade etti. 
     BMKP'nin başına geçebilecek uzun isimler listesine sahip olduğunu belirten Annan, Malloch Brown'dan önceki 40 yıl boyunca bu görevde hep ABD vatandaşları bulunmasına rağmen, bu isimler arasında herhangi bir Amerikalının bulunmadığına işaret etti. 
     Annan, son 25 yıldır tanıdığını belirterek iyi bir yönetici olduğunu ifade ettiği Malloch Brown için, ''Yeni rolünde BM'nin yönetimi-verimi geliştirme konusunda uygulayacağımız temel girişimlerde bana yardımcı olacak'' dedi. 
     
</TEXT>
</DOC>
