<DOC>
<DOCNO> 318303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur12.html </URL>
<DATE> 2005/02/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
AIDS'li travestiye dokunanlar panik içinde .. 
</HEADLINE>
<TEXT>

     Hüseyin TÜCCAR- Işıl ARSLAN BURSA, DHA 

      BURSA'da yolda yürürken, kendisini takip eden iki genç tarafından dövülen 19 yaşındaki travesti B.T.'nin, AIDS'li olduğu ortaya çıkınca, kendisine yardım eden çevredekiler ve polisler, tedirgin oldu. İl Sağlık Müdürü Osman Ayyıldız, travesti T. ile temas edenlerin acil olarak İl Sağlık Müdürlüğü'ne başvurmalarını istedi. 
     Bursa'da önceki akşam iki genç tarafından dövülen ve kanlar içinde kalan B.T.'nin, iki yıl önce de polis merkezinde olay çıkartıp, vücudunu camla kestiği ve 18 polis memurunun Eliza testi yaptırmasına neden olduğu ortaya çıktı. Test yaptıran polis memurlarında HIV virüsüne rastlanmamıştı. 
     Önceki gece Altıparmak Caddesi üzerinde arkadaşı Ali Burhan ile gezen B.T., ididaya göre kendisini takip eden 19 yaşındaki Bayram Havuz ve 22 yaşındaki Mustafa Oğuz Kılıç'ın saldırısına uğradı. Olay sırasında yüzü kanlar içinde kalan B.T., götürüldüğü Devlet Hastanesi'nde ayakta tedavi gördü ve yapılan kan testinde HIV virüsü taşıdığı ortaya çıktı. T. daha sonra ortadan kayboldu. 
     Olay sırasında B.T. ile kavga eden iki kişiyi ayırmaya çalışırken ellerine kan bulaşanlar, travestinin HIV virüsü taşıdığını öğrenince şok oldu. Konuyla ilgili bir açıklama yapan İl Sağlık Müdürü Osman Ayyıldız, AIDS hastalığının cinsel yolla ve kan yoluyla bulaşabileceğini söyleyerek, "Bu konuda elimiz kolumuz bağlı. Bu kişi AIDS tedavisi olmak istemiyor. Ancak bizim yapabileceğimiz, kişi ile temasa geçenleri koruma altına almak. Eğer böyle kişiler varsa, Müdürlüğümüze başvursunlar. T.'de bulunan yaralar açık yara ise tehlikeli olabilir'' dedi. 
     AIDS paniğinin gündeme gelmesinin ardından polis, hastaneden ayrıldıktan sonra her yerde B.T.'yi arıyor. Olayla ilgili soruşturmanın sürdüğünü belirten Asayiş Şube Müdürü Mustafa Kihtır, "B.T. HİV virüsü taşıyor. Kendisini yakalamak için çalışmalarımız devam ediyor'' diye konuştu. 
     
</TEXT>
</DOC>
