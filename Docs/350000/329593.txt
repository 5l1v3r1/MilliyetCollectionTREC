<DOC>
<DOCNO> 329593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/yazar/altan.html </URL>
<DATE> 2005/04/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Düğmeye basma, "ulusal çıkar" ve kadın yaramazlıkları... 
</HEADLINE>
<TEXT>


DÜĞMEYE basıldı, basılmadı Başbakan Tayip Bey, Washington'un gözünden düştü, düşmedi kahrolsun hainler, kanımızın son damlasına kadar... Al bayraklarla kaplanan Türkiye... Meclis'te bir istifa dalgalanması... 
Sıkıyönetimlerin ayak sesleri mi duyuluyor 
Yok hayır, geçti o devirler... 
Geçti, geçmedi... 
Bir Irak politikamız var mı, yok mu .. 
Var, yok, var... 
Bölgedeki sakıncalar, jeopolitik durum, ulusal çıkarlar, analizler vs... 

Pentagon'un İncirlik Üssü'yle ilgili isteklerine yeşil ışık... 
Son saniyede yeni TCK'nin 2 ay ertelenen yürürlüğe girmesi... 
Derken bomba gibi haberler "ekonomide yüzde 9.9 oranında bir büyümeyle Çin'i geçtik kişi başına milli gelir 4172 dolara çıktı"... 
Parmak -hangi parmaksa o- bastığı düğmeden kalktı galiba... 

Falih Rıfkı, anadilinin "okuma-yazma" boyutundan kopuk, mesleksiz yığınlar için, "kara kalabalık" derdi bir bürokrat olan rahmetli babam ise "ayak takımı"... 
Henüz daha Washington'un direktifi doğrultusunda aynı dış politikaya kilitlenmiş olma koşuluyla çok partili döneme geçme tedirginlikleri dal budak salmamış olduğundan, "ulusal çıkarlar" edebiyatı da, ağızlarda sakızlaşmamıştı. 
Bütçenin, bakanlıklar arasında hangi oranlarda taksim edildiğinden, ne Falih Rıfkı'nın haberi vardı, ne de rahmetli babamın... 

Şimdilerde ise TV kanallarındaki politika tartışmalarında, "ulusal çıkarlar" kartı, konkende joker kullanmaya benziyor. 
Kimsecikler ne 10 yılda 1 trilyon dolarlık borcun "ulusal çıkarlar"a uygun olup olmadığına değiniyor ne de Adalet Bakanlığı'nın bütçeden sadece binde 9'luk bir pay almasının uygun olup olmadığına... 

Şayet gazete tirajlarının toplamı, 5 milyon yerine, 30 milyon olsa ve yılda 6 kişiye 1 kitap düşeceğine, 1 kişiye 10 kitap düşseydi politika tartışmaları yine bu minval üstüne mi olurdu 
"Ulusal çıkarlar" plağı, bu kadar sık ve kolay mı döndürülürdü 
Yanıt, 21. yüzyılın, yerli politika pehlivanlarına uzaktan yaptığı nanik... 

Hava zaten yine soğudu. Bir de, enerji kaynaklarının değişmeye başlaması ve modern teknolojinin çok hızlı devleşmesiyle "ekonomi"nin, politikacıların iradesi dışına çıkmaya başlamasından söz açmayalım... 
"Değişim"ciliğin ne olduğu, kim bilir ne zaman anlaşılacak Türkiye'de 

Durmadan yer değiştiren bir basket potası görüntüsündeki, "ulusal çıkarlar" klişesi vaktiyle V l Nurettin'in anlattığı, bazı kafesli ev kadınlarının gizli yaramazlıklarını hatırlatıyor bendenize... 
Tabii o zamanlarda da, zamparalık yapan ve zamparalıklarıyla övünüp duran erkekler vardı... 
Söz aramızda, erkekler biraz saftır. Ne kadar zampara erkek varsa, o kadar da zampara kadın olduğunu hiç akıl etmezler. 
Tüm zampara erkekler de, hep aynı kadınla zamparalık etmiyordu ya... 

Kafesli ahşap evler ve arabasız daracık sokaklar döneminde yaramazlık seven kadınlarla, çapkın erkekler arasındaki ilişkileri bohçacı kadınlar kurarlarmış... 
Bohçacı kadınlar ev ev dolaşıp yemeni, başörtüsü, elbezi, yeldirme falan satan kadınlar... 

Sabahları işe giden kocalar ve V l gibi işe gitme zorunluluğu bulunmayan yan mahallenin kibar bir yazarı... Bohçacı kadının yokladığı zemin ve yazıyı seven genç bir hanıma getirmeye başladığı pembe zarflı mektuplar... 
Derken saptanan bir buluşma günü, öğleden sonra... 

V l Nurettin şöyle anlatırdı, yaşadığı o buluşmayı... 
- Bohçacı kadının çaldığı kapı açılınca, usulca içeri süzüldüm... Küçük bir taşlıkta, başı açık entarili genç bir kadın karşıladı beni, "Buyurun" dedi ve peykeli bir odaya geçtik. Bir kahve içip, birbirimize biraz sokulduktan sonra, genç kadın yüklükten bir yer yatağı çıkarıp yere serdi yatakta oynaşmaya vakit kalmadan sırt üstü döndü, entarisini iyice yukarı çekti. Alelacele, çarçabuk biten sevişmenin son noktasında da ben üstteyken, o altta, elini önce çenesine, sonra dudaklarına, sonra da alnına götürüp bir temannah yaparak "Afiyet şeker olsun efendim" dedi... 

"Ulusal çıkarlar" sakızını çok sık çiğnemeye alışmışlara, bu sakızın nasıl bir getiri sağladığı saydam olmadığından kara kalabalığın, yahut ayak takımının, bol bol aynı sakızı çiğneyenlere söyleyebileceği tek söz de aynı 
- Afiyet şeker olsun efendim... 

Şey... Parmak, düğmeden kalktı mı acaba 



</TEXT>
</DOC>
