<DOC>
<DOCNO> 319089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sontur13.html </URL>
<DATE> 2005/02/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Aile katliamına yol açan şüphe 
</HEADLINE>
<TEXT>

     Mehmet YİRUN DHA 

TEKİRDAĞ'ın Çorlu İlçesi'nde 45 yaşındaki Şeref Sarıgül, üç yıldır ayrı yaşadığı, ancak zaman zaman çocuklarını görmek için evine gittiği nikahsız eşi 29 yaşındaki Hülya Aslantaş ile kayınvalidesi 50 yaşındaki Ayşe Aslantaş'ı tabancayla vurarak öldürdü. Beşikte uyuyan küçük oğlu 1 yaşındaki Doğukan'ı da boğazını sıkarak öldüren Şeref Sarıgül polise teslim oldu. Tutuklanan Sarıgül ifadesinde, öldürdüğü küçük oğlunun başkasından olabileceği şüphesiyle cinayetleri işlediğini öne sürdü. 
     Bir süre önce iflas eden mobilyacı Şeref Sarıgül, dün saat 11.00 sıralarında üç yıl önce ayrıldığı, ancak ara sıra çocuklarını ziyarete gittiği nikahsız eşi Hülya Aslantaş'ın oturduğu Reşadiye Mahallesi Yunus Emre Caddesi 42 numaradaki evine gitti. Bir süre sohbet eden ikiliden Hülya Aslantaş, barışmak isteyen Şeref Sarıgül'e iddiaya göre "Evlenelim. Bana resmi nikah kıy. Başka türlü olmaz'' dedi. Aniden belinden çıkardığı ruhsatsız tabancasını çeken Şeref Sarıgül, Hülya Aslantaş'ın başına bir kurşun sıkarak öldürdü. 
     Kendisine engel olmaya çalışan kayınvalidesi Ayşe Aslantaş'a da iki el ateş ederek öldüren Sarıgül, beşiğinde uyuyan küçük oğlu Doğukan Sarıgül'ü elleriyle boğdu. 
     İşlediği cinayetlerden hemen sonra kayınpederi hamal Mehmet Aslantaş'ı telefonla arayan Şeref Sarıgül, "Cinayet işledim, karını, kızını ve oğlumu öldürdüm. Eve gel cenazelerini kaldır. Büyük oğlan Hakan bir süre sora okuldan gelecek, annesinin öldüğünü görmesin'' dedikten sonra kayıplara karıştı. 
     
     TESLİM OLDU 

     Polisi de arayan katil zanlısı Sarıgül, Çorlu- Tekirdağ kavşağında güvenlik güçleriyle dün gece geç saatlerde buluştu. Uzun süren pazarlıktan sonra ikna olan Sarıgül, yönetimindeki otomobille polis noktasına gelerek teslim oldu. 
     Emniyet Müdürlüğü'ndeki sorgusu tamamlanan Sarıgül savcılıkta verdiği ifadede, "Küçük oğlumun benden olmadığı konusunda şüphelerim vardı. Bu nedenle tartışma çıktı. Kendimi kaybetmişim cinayeti nasıl islediğimi hatırlamıyorum'' dedi. 
     Adliyeye sevk edilen Şeref Sarıgül, çıkarıldığı nöbetçi mahkeme tarafından tutuklanarak cezaevine gönderildi. 
     
</TEXT>
</DOC>
