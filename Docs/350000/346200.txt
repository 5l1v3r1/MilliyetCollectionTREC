<DOC>
<DOCNO> 346200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/guncel/axgun01.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Neşter'de 'beraat' temyiz edilecek 
</HEADLINE>
<TEXT>


Neşter-2 davasında, çeteden yargılananlara verilen beraat kararını duyuran Milliyet'in haberi ses getirdi. Savcı Kelkit, temyize başvurmak için dilekçe verdi 

ANKARA Milliyet 

Yargıyı baskı altına aldıkları iddia edilen 19 kişinin yargılandığı Neşter-2 davasında, sanıklara çete suçundan verilen beraat kararını "Neşter'de bir arpa boyu yol gidildi" manşetiyle duyuran Milliyet'in haberi ses getirdi. Özel yetkili Ankara Cumhuriyet Savcısı Mustafa Kelkit'in, kararın açıklandığı 10 Mayıs'tan itibaren beraat kararını temyiz etme süresi olan 1 hafta içinde Ankara 11. Ağır Ceza Mahkemesi'ne "süre tutum dilekçesi" verdiği ortaya çıktı. 
Savcıların temyiz için kararın açıklanmasından sonra 1 hafta içinde mahkemelere süre tutum dilekçesiyle başvurması gerekiyor. Gerekçeli kararların açıklanması bu süreyi aşarsa temyiz hakkı kaybolacağından, verilen karar geçerli sayılıyor. Kelkit, süre tutum dilekçesi verdiği için mahkemenin gerekçeli kararını açıklamasını bekleyecek ve ardından temyiz dilekçesini hazırlayacak. Çete suçundan sanıklar hakkında verilen beraat kararı da böylece Yargıtay'a taşınmış olacak. 

Delil niteliğini yitirdi 
Neşter-2 operasyonu sonucunda, 19 sanık hakkında "çıkar amaçlı suç örgütü üyesi olmak", "örgüte yardım etmek", "h kimler üzerinde nüfuz kullanmak" ve "devlet memurlarına intisap iddiasıyla menfaat temin etmek" suçlarından 6 ay-30 yıl arasında değişen hapis cezası istemiyle dava açılmıştı. 
11. Ağır Ceza Mahkemesi, 10 Mayıs'ta 19 sanığın çete suçundan beraatlarına, 4 sanığın eylemlerinin TCK'nın "h kimler üzerinde nüfuz kullanma" ve "devlet memurlarına intisap iddiasıyla menfaat temin etme" suçunu düzenleyen maddeleri kapsamında olduğuna karar vererek, görevsizlik kararı vermişti. Çete suçundan verilen beraat kararı, telefon dinleme tutanaklarının bu suçlar açısından delil niteliğini yitirmesine neden olmuştu. 


</TEXT>
</DOC>
