<DOC>
<DOCNO> 341807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun21.html </URL>
<DATE> 2005/05/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İngiltere'nin tartıştığı imam 
</HEADLINE>
<TEXT>

     İngiltere’de Müslüman gençleri intihar komandosu olmaya çağırmakla suçlanan ve savcılık tarafından hakkında soruşturma açılan İmam Şeyh Ömer Bekri Muhammed’in, devlet yardımlarıyla 31 bin sterlinlik yaklaşık 90 bin YTL araç satın almaya kalkması tartışmalara yol açtı. 
     Polisin hakkındaki dosyaları savcılığa gönderdiği Bekri Muhammed’in siyasi mülteci olduğunu hatırlatan İngiliz basını, "radikal imamın bir yandan İngiliz gençleri teröre davet ederken, diğer yandan da devletin yardımlarıyla yaşadığını" yazdı. 
     Gazete haberlerinde, imamın devletten hasta, sakat ve işsiz olduğunu gerekçe göstererek haftada 300 sterlin yaklaşık 1000 YTL 
     yardım aldığı, bunun dışında sakatlığını gerekçe göstererek, alacağı otomobili de devlete ödetmekte olduğu öne sürüldü. Şeyh Ömer Bekri Muhammed’in Kuzey Londra’daki bir otomobil galerisiyle 7 kişilik lüks bir minibüsü almak üzere anlaştığını yazan İngiliz basını, aracı satan galerinin sahiplerinin de devletin hakkında terör soruşturması açtığı bir kişiye araç almasını yadırgadıklarına dikkat çekti. Bekri Muhammed ise aracın da oturduğu evin de hakkı olduğunu belirterek, İngiltere’de bütün sakat ve çalışamayan vatandaşlara verilen haklardan yararlandığını söyledi. Suriye asıllı Ömer Bekri Muhammed, İngiltere’ye iltica ettiği 1986 yılından bu yana devlet yardımlarıyla yaşıyor. İmamın şu anda oturduğu kuzey Londra’daki evin de devlet tarafından verildiği ve değerinin 200 bin sterlin civarında yaklaşık 500 bin YTL olduğu belirtiliyor. 
     
</TEXT>
</DOC>
