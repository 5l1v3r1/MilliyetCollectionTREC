<DOC>
<DOCNO> 331163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy36.html </URL>
<DATE> 2005/04/07/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Esnaf ve Sanatkarlar Kanunu değişitriliyor... 
</HEADLINE>
<TEXT>

     Sanayi ve Ticaret Bakanı Ali Coşkun, esnafın sıkıntısı bulunduğunu, işsizlik sorunun da devam ettiğini ancak, sorunların hızla çözülmeye ve kepenklerin yeniden açılmaya başladığını söyledi. 
     TBMM Genel Kurulu'nda, esnaf ve sanatkarların örgütlenmelerine yeni esaslar getiren ''Esnaf ve Sanatkarlar Meslek Kuruluşları Kanunu Tasarısı''nın tümü üzerindeki görüşmeler tamamlanarak maddelerine geçilmesi kabul edildi. 
     Tasarının görüşmeleri sırasında söz alan Sanayi ve Ticaret Bakanı Coşkun, yürürlükteki 507 Sayılı Esnaf ve Sanatkarlar Kanunu'nun adeta yamalı bohça haline geldiğini ve bugünün koşullarının gereklerini yerine getirmediğini ifade etti. Bu nedenle yeni tasarı hazırlama gereğinin doğduğunu ve Meclis'in gündemindeki bu tasarının geniş bir mutabakat ile hazırlandığını dile getiren Coşkun, bu tasarıyla esnaf ve sanatkarların haklarının daha çağdaş bir yasayla korunmasının amaçlandığını belirtti. 
     Ali Coşkun, çıkarılacak bu yasaya taban oluşturacak e-esnaf projesi sayesinde, Cumhuriyet tarihinde ilk kez tüm esnafın kayıt altına alındığını bildirdi. 5 milyon 726 bin 608 esnafın veri tabanına girdiğini belirten Coşkun, bunlardan da halen 3 milyon 443 bin 255 esnafın aktif olarak çalıştıklarının tespit edildiğini söyledi. 
     Bu kayıtlar ve çıkarılacak yasa sayesinde bundan sonra bir gün önce doldurulan hazirun cetvelleriyle genel kurul toplantılarının yapılmayacağını belirten Coşkun, ''Bundan sonra kongreler daha sağlıklı bir ortamda yapılacak. Veri tabanından alınacak hazirun cetvelleriyle genel kurullar yapılacak. Böylece kavga gürültü de olmayacak'' dedi. 
     Esnaf sicil kayıtlarının da artık internet ortamında ve yargı denetiminde yapılacağını belirten Coşkun, tüm oda, birlik, federasyon ve konfederasyon kongrelerinin yargı denetiminde sağlıklı bir ortamda gerçekleşeceğini söyledi. 
     Coşkun, muhalefet sözcülerinin eleştirilerine de değinerek haksızlık yapılmamasını istedi. Coşkun, ''Evet, esnafın sıkıntıları var, işsizlik devam ediyor ama sorunlar hızla çözülmeye, esnaf yeniden kepenk açmaya başladı. 2004 yılında 400 bin esnaf kepenk açtı. 800 bin esnaf 2 katrilyon lira kredi kullandı'' dedi. 
     Bakan Coşkun, Halk Bankası'nın takipteki alacaklarının 2002 yılında yüzde 41.9 iken bu oranın 2004 yılında yüzde 4.6'ya gerilediğine dikkati çekti. 
     Sanayi ve Ticaret Bakanı Coşkun, bundan sonra Sicil Gazetesi'nin çıkmasında hiçbir gecikme olmayacağını, Sicil Gazetesi'nin internet ortamında yayımlanacağını bildirdi. 
     Ali Coşkun, ayrıca süpermarket ve grosmarketlerin şehir dışına çıkarılmasını öngören yasa tasarısının, gelecek hafta Başbakanlığa sunulacağını bildirdi. Coşkun, bakanlık olarak son gelişmeler ve yapılan görüşmeler ışığında yeniden düzenlenmek üzere geçen hafta Başbakanlık'tan geri çektiklerini anımsattı. 
     
     ''ÜLKEYİ BÜYÜK SIKINTILAR BEKLİYOR'' 
     CHP Mersin Milletvekili Vahit Çekmez, tasarı üzerinde grubu adına yaptığı konuşmada, esnaf ve sanatkarın büyük sıkıntı içinde olduğunu ve kredi kartı batağına saplandığını ifade etti. Hükümetin esnaf ve sanatkarın sorunlarını çözmek yerine, onları ''daha da küçültecek'' işler yaptığını öne süren Çekmez, ''Hükümet vergiyi artırmak için esnaf ve sanatkarı kuşatmış durumda. Ancak, esnaf ve sanatkarın sorunları çözülmezse ülkeyi büyük sıkıntılar bekliyor'' dedi. 
     AK Parti Konya Milletvekili Hasan Angı ise elektronik ortamda esnafların üye kayıtlarını gerçekleştirmek, şeffaf yönetim bir yapısı sağlayarak demokratik katılımı sağlamak amacıyla bu tasarının hazırlandığını söyledi. Tasarı ile yeni esnaf tanımı yapıldığını ve üyelik koşullarının değiştirildiğini belirten Angı, genç bir toplumda daha dinamik yönetim oluşturmak için düzenlemeler yapıldığını oda, birlik, federasyon ve konfederasyonların yönetim kurulu üye sayılarının 21'den 15'e indirilerek, daha işlevsel bir yapıya kavuşturulduğunu kaydetti. Angı ayrıca, toplumda çeşitli eleştirilere konu olan yüksek yönetici maaşlarına sınırlama getirerek, maaşları asgari ücrete orantılı hale getirdiklerini ve birden fazla yerden maaş alınmasının önüne geçtiklerini söyledi. 
     Tasarının maddelerine geçilmesinin ardından, birleşime 15 dakika ara verildi. 
     
</TEXT>
</DOC>
