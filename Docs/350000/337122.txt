<DOC>
<DOCNO> 337122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur14.html </URL>
<DATE> 2005/04/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Aldığı fırın bozuk çıkınca yol kapattı 
</HEADLINE>
<TEXT>

     Zafer SAMANCI DHA 

      KONYA'da, aldığı ikinci el mikro dalga fırının bozuk çıkması üzerine sinirlenen 40 yaşındaki Necati Dönmez, ekmek bıçağı ve bir dönerci dükkanından aldığı döner bıçağı ile yolu trafiğe kapattı. Yaklaşık 10 dakika boyunca trafiği durduran ve alkollü olduğu belirlenen Dönmez'i polisler güçlükle ikna ederek gözaltına aldı. 
     Meram İlçesi'nde, ikinci el ev eşyalarının satıldığı ve bölgede Tellal Pazarı olarak bilinen yerden önceki gün ikinci el bir mikro dalga fırın alan Necati Dönmez, fırını eve götürdü. Ancak fırın çalışmadı. Seyyar satıcılık yapan Necati Dönmez, dün akşam saatlerinde satıcıyla görüşmek için tekrar Tellal Pazarı'na gitti. Ancak kendisine bozuk fırını satan ismini bilmediği satıcıyı bulamadı. Pazardan çıkıp, tekel büfesinden aldığı biraları içerek evine giden Necati Dönmez, şehrin en işlek caddesi olan Zafer Caddesi'nde önce belindeki bıçağı sol eline aldı, bir dönercinin, 1 metre uzunluğundaki döner bıçağını da kapan Dönmez, yola fırladı. 
     Trafiği durduran ve çevredesinde toplananlara "Ben dolandırdılar. O adamı bana bulun'' diye bağırmaya başladı. Bir restorana ait kaldırımda duran bir masa ve sandalyeyi yola koyarak araçların geçmelerini engelleyen Dönmez, kendisine engellemek isteyenlere de döner bıçağı ve ekmek bıçağını göstererek, korkutttu. Ayakta durmakta bile güçlük çeken Necati Dönmez, olay yerine gelen asayiş ekiplerine de zorluk çıkardı. 
     Polis, elinde döner ve ekmek bıçağı ile çevredekilere korku dolu dakikalar yaşatan Necati Dönmez'i ikna etmek için uzun süre dil döktü. Polisin, kendisini dolandıran kişiyi bulmaya söz vermesinden sonra elindeki bıçakları polise vererek, teslim olan Dönmez, küfürlerine polis otosunda da devam etti. 
     Gözaltına alınan Necati Dönmez'in karakola götürüldükten sonra nezarette uyuyakaldığı, öğle saatlerinde kendisine geldiği öğrenildi. Polis, Dönmez'in ifadesini aldıktan sonra mahkemeye sevk edecek. 
     
</TEXT>
</DOC>
