<DOC>
<DOCNO> 309191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko26.html </URL>
<DATE> 2005/01/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Tarım Bakanı Gübre ve mazot fiyatlarının düşürülmesine çalışıyoruz 
</HEADLINE>
<TEXT>

     Tarım ve Köyişleri Bakanı Sami Güçlü, tarımda gübre ve mazot maliyetlerinin düşürülmesi yönünde, bir iyileştirme arayışı içerisinde bulunduklarını bildirdi. 
     Güçlü, ''Tarım Bakanlığı olarak gübrede KDV, mazotta ÖTV ile ilgili bir oran düşürülmesi önerimiz var'' dedi. 
     Bakan Güçlü, Bakanlık Konferans Salonu'nda ''Tarımsal Destelemelerde Yeni Yaklaşımlar ile 2005 Tarımsal Destekler Programı'' konulu basın toplantısı düzenledi, ardından basın mensuplarının sorularını yanıtladı. 
     2005 yılında tarım sektörüne uygulanacak desteklerin, 18 Ocak 2005 tarihinde Başbakan Recep Tayyip Erdoğan tarafından açıklandığını hatırlatan Güçlü, bu yıl önem verecekleri sektörlerden birinin de hayvancılık sektörü olduğunu vurguladı ve bu sektöre verilecek desteğin, geçen yıla oranla 3 kat artırıldığının altını çizdi. 
     Güçlü, bu yıl ayrıca tarım sigortası, sertifikalı tohumculuk, enerji ve patatese alternatif ürün destekleri için ilk defa ödenek ayrıldığını vurguladı. 
     Tarımsal desteklerde geçen yıl yüzde 78 oranında olan DGD'nin payının yüzde 56'ya çekildiğini ifade eden Güçlü, prim ve hayvancılık desteklerinin payının ise yüzde 17'lere çıkarıldığını kaydetti. 
     Güçlü, ''üretime etki etmeyen, sosyal amacı öne çıkan DGD'nin payının azaltılması, tarımsal destek payının normalleşmesi için büyük bir adımdır. Bunu çok önemsiyoruz'' dedi. 
     Toplam tarımsal desteklerde DGD'nin payının bir miktar daha düşürülmesi gerektiğini belirten Güçlü, fakat bunun önümüzdeki yıllarda yapılacağını söyledi. 
     
     GÜBRE VE MAZOT 
     Tarım sektörünün önemli sorunlarından birinin de gübre ve mazot girdilerin fiyatlarının yüksekliği vurgulayan Güçlü, bu konuda üreticinin maliyetlerini düşürme yönünde bir arayış içine girdiklerini söyledi. 
     Sulama, gübre ve mazotta meydana gelecek gelişmelerin bütçede 3.5 katrilyon lira olan desteklere ek bir artışın ifadesi olduğunu belirten Güçlü, mazot ve gübrede yapılacak iyileştirme için ek bir kaynak bulmak zorunda olduklarını vurguladı. 
     Kaynak için önerileri bulunduğunu, fakat henüz kesinleşmediğini belirten Güçlü, konuyla ilgili şunları söyledi 
     ''Gübrede KDV oranında bir indirim söz konusu olacak, mazotta ise ÖTV vergisiyle ilgili bir oran düşmesi önerimiz var. Bakanlığımızın önerisi, gübrede KDV oranını yüzde 18'den aşağı çekmektir. Maliye Bakanı ile çok görüşme yapıldı, bu yetmiyor Hazine ve Devlet Planlama ile de görüşme yapılması gerekiyor. Hepsiyle beraber birçok alternatif üzerinde çalışıyoruz. Maliye'nin bu konuda farklı düşünceleri var. İyileşme olacak ama adımın ne kadar olacağı konusu, bürokratlara bağlı.'' 
     
     TÜRK TARIMI İLE AB ARASINDAKİ FARKLILIK 
     Bir basın mensubunun ''AB müzakerelerinde tarım ve hayvancılık sektöründe Türkiye ile AB arasındaki farklılık önemli bir sorun olarak görülüyor. Bunu nasıl değerlendiriyorsunuz'' şeklindeki sorusu üzerine Güçlü, tarım ve hayvancılıkta Türkiye'nin AB'ye uyum sağlaması gerektiğini, ancak AB'nin de Türkiye gerçeklerini unutmaması gerektiğini söyledi. Konuyla ilgili Türkiye'nin AB standartları, mevzuatı ve uygulamalarına uyum sağlaması, AB'nin de yolu açıcı, kolaylaştırıcı ve destek verici bir tutum takınması gerektiğini ifade eden Güçlü, şöyle konuştu 
     ''Türk tarımının yapısı ile AB tarımının yapısı arasındaki büyük farklılık, her iki tarafı da çok dikkatli davranmaya sevk etmektedir. 10-12 yıllık süreç içerisinde, Türk tarımında çok önemli gelişmeleri hayata geçirecek kararlar alınacaktır, bu kaçınılmazdır. 2015 yılında Türkiye 82 milyon olacaktır. Türkiye'nin en temel besin maddelerini ithal eden bir ülke olarak, AB bünyesinde ekonomik faaliyetlerini sürdürmesi doğru değildir. Türkiye, kendi insan gücünün gıda ihtiyacını karşılayacak temel gıdaları üretmeyi başarmalıdır.'' 
     
     ''TARIM, DÜNYANIN HER YERİNDE DESTEKLENİYOR'' 
     Bir gazetecinin, ''Tarım ayrılan destek, bazı çevreler tarafından seçim yatırımı olarak nitelendiriliyor, bunu nasıl değerlendiriyorsunuz '' şeklindeki sorusu üzerine Güçlü, tarım sektörünün dünyanın her yerinde desteklenmeye muhtaç bir sektör olduğunu söyledi. 
     Türkiye'de de tarımın önemli sorunları bulunduğuna işaret eden Bakan Güçlü, '' sorunları var diye ifade ettiğimiz alana yönelik aldığımız tedbirlerin siyasi bir karar olduğunu düşünmek, bana çok gerçekçi gelmiyor. Türkiye'nin mali durumunun elverdiği ölçüde bir iyileştirmeyi bu alanda gerekli görüyoruz'' dedi. 
     
     TARIMA AYRILAN DESTEK 3.5 KATRİLYON 
     ''Tarımsal destekler bütçeye bir yük getirdi mi'' şeklindeki soruya karşılık Bakan Güçlü, tarıma ayrılan desteklerin 2004 yılında 3 katrilyon lira olduğunu, bu yıl ise bu rakamın 3.5 katrilyon liraya çıktığını vurguladı. 
     Söz konusu miktar içinde mazot ve gübre desteği bulunmadığı belirten Güçlü, ''Mazot ve gübreyle ilgili konuda ek kaynak bulmak zorundayız. Kaynak arayışı içerisindeyiz. Önerilerimiz var ama henüz kesinleşmedi'' diye konuştu. 
     
</TEXT>
</DOC>
