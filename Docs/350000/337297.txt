<DOC>
<DOCNO> 337297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun09.html </URL>
<DATE> 2005/04/27/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Afganistan'da Taliban lideri yakalandı, 1 ABD askeri öldürüldü... 
</HEADLINE>
<TEXT>

     Afganistan'da, militanların düzenlediği saldırıda 1 Amerikan askeri öldürüldü. 
     ABD ordusundan yapılan açıklamada, Uruzgan'ın merkezinde devriye gezen askerlere ateş açıldığı belirtildi. 
     Saldırıda yaralanan askerin kaldırıldığı hastanede öldüğü kaydedildi. 
     
     6 AFGAN POLİSİ ÖLDÜRÜLDÜ, 3 SİVİL YARALANDI 

     Afganistan'ın güneybatısındaki Helmand eyaletinde, Taliban üyelerinin pusuya düşürdükleri polislerden 6'sını öldükleri bildirildi. 
     Yerel yetkili Dad Muhammed Han, Taliban üyelerinin polis konvoyuna saldırarak 6 polisi öldürdüğünü açıkladı. Yetkili, polislerin saldırganların aracına füze fırlattığını, buna rağmen saldırganların kaçmayı başardığını söyledi. 
     Ülkenin doğusundaki Celalabad'da ise Amerikan askerleriyle saldırı düzenleyen bir grup militan arasında çıkan çatışmada 3 Afgan sivilin yaralandığı bildirildi. 
     Celalabad polisinden Emir Han Lival, yaralananlardan birinin kadın olduğunu, Amerikalıların saldırganlara uzaktan kumandalı bombayla müdahale ettiğini, saldırganların ise bir minibüse ateş açarak karşılık verdiğini kaydetti. 
     Yaralanan sivillerin, saldırganların ateş açtığı minibüsün içinde bulundukları belirtildi. 
     
     TALİBAN KOMUTANI YAKALANDI 

     Öte yandan, Afganistan'ın güneyindeki Zabul eyaletinde dün düzenlenen bir operasyonda, önemli bir Taliban komutanının yakalandığı bildirildi. 
     Yakalanan kişinin "Molla Momen" adıyla tanınan üst düzey bir Taliban üyesi olduğu ve bölgede düzenlenen saldırılara öncülük ettiği belirtildi. 
     
</TEXT>
</DOC>
