<DOC>
<DOCNO> 348407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/guncel/axgun01.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İzleme kararı yasal sınırları da aşmış 
</HEADLINE>
<TEXT>


Diyarbakır 6. Ağır Ceza Mahkemesi'nin verdiği dinleme kararıyla, MİT ve ilgili savcılara 'izleme' yetkisi tanınmayan cumhurbaşkanı, valiler, askeri yetkililer gibi kamu görevlileri de takip menziline sokuldu 

Gökçer Tahincioğlu - Ankara 

MİT ve Emniyet'in talebi üzerine Diyarbakır 6. Ağır Ceza Mahkemesi'nin verdiği, tüm telefon operatörleri abonelerinin kayıtlarının "izlenmesine" yönelik kararın, mevzuaatta tanınan yetkileri aştığı ortaya çıktı. Tartışılan kararla MİT ve ilgili savcılara "izleme" yetkisi tanınmayan cumhurbaşkanı, valiler, askeri yetkililer gibi kamu görevlilerinin de teknik takip menziline sokulduğu anlaşıldı. 
8 Nisan - 30 Mayıs arasındaki kayıtları talep eden MİT, kendisine ulaşacak telefon detaylarında kamu görevlileri de olacağından, başvurusunda, 'kamuda görevli amir ve memur konumunda bulunanların şahsi ve resmi olarak kullanımında bulunan iletişim araçlarına ait bilgilerin kullanılması, sorumluluğu MİT Müsteşarlığı'na ait olmak üzere...' ifadesini kullandı. Mahkeme de kararı verirken, MİT'in sorumluluk almasını yeterli buldu. 

Yasal engel 
Mahkemenin kararında herhangi bir alan sınırı çizilmedi. Mahkeme, milyonlarca aboneyi ilgilendiren kararı, Anayasa'nın 22, 4422 sayılı Çıkar Amaçlı Suç Örgütleriyle Mücadele Kanunu'nun 2, 4, 11 ve 16. maddelerine dayandırdı. 
Anayasa'nın 22. maddesi, haberleşme gizliliğinin suç işlenmesinin önlenmesi için ihlal edilebileceğini, ancak istisnaların kanunlarda belirtildiğini düzenliyor. 4422 sayılı yasanın 2. maddesinde kişilerin telefonlarının, ancak suç işleme ve suça iştirak kuşkusu varsa izlenebileceği belirtiliyor. 
Yasanın 4. maddesi, her türlü özel ve resmi kayıtla bilgisayar verilerinin suçların ortaya çıkarılması için incelenebileceğini düzenliyor. Ancak 'verileri incelenecek kişilerin sadece suçların ve delillerin ortaya çıkarılması için suçların işleniş biçimine benzer tutum ve davranışlarda bulunan kişiler olabileceği' ifade ediliyor. 
DGM'lerin yerine görevlendirilen mahkemelerle ilgili 5190 sayılı yasada da, bu mahkemeler ve savcılıkların, Anayasa Mahkemesi ve Yargıtay'ın yargılayacağı kişiler ile askeri mahkemelerin görev alanındaki kişiler yönünden işlem yapamayacağı vurgulanıyor. 
Mahkemenin yasalardaki bu sınırlamalara rağmen verdiği, "kuşku altında bulunmayan" tüm telefon abonelerinin de izlenmesine neden olan karar, yargılamaya Anayasa Mahkemesi'nin yetkili olduğu Cumhurbaşkanı Sezer'den Genelkurmay Başkanı Orgeneral Özkök'e, bakanlara, Yargıtay'ın yargılama yetkisinde bulunan Yargıtay mensuplarından valilere, belediye başkanlarına kadar tüm kamu görevlilerinin görüşme bilgilerinin MİT'e ve Emniyet'e ulaşmasına neden oldu. Milyonlarca görüşme detayını içeren belgelerden hangilerinin kullanıldığı, hangilerinin imha edileceği, kayıtlara alınıp alınmadığı da kamuoyu tarafından bilinemeyecek. 
Emniyet yetkilileri, sadece telefon trafiğini gösteren 'izleme' kararlarının konuşmaları içeren 'dinleme' kararlarının aksine ulusal bazda alınabildiğini, yasal bir engel bulunmadığını savundu. İzleme kararlarına göre, belirli dönemler içinde, telefon sahiplerinin kiminle, ne kadar süre görüştüğü, abone bilgileri gibi detaylı faturalarda bulunan bilgiler veriliyor. Ancak bu bilgilerin haritası, kişilerin adeta özel hayatını gözler önüne seriyor. 

Meclis gündeminde 
CHP'li Atilla Kart, MİT'in tüm Türkiye'de telefonları takip ettiğine ilişkin haberlerle ilgili yazılı soru önergesi verdi. Kart, Milliyet'in duyurduğu MİT mensubu Kaşif Kozinoğlu ile ilgili teftiş kurulu raporunu da gündeme getirdi. Kart, "Kozinoğlu'nun ilişki içinde olduğu müteahhit Hakkı Süha Şen'in bilgisine ve telefonuna ulaşılmadığı yolundaki gayri ciddi değerlendirmeye, nasıl itibar edilmiştir " diye de sordu. 

'Kamu yararı gözetildi' 

MİT, Diyarbakır 6. Ağır Ceza Mahkemesi'nce verilen ve yurt genelinde tüm iletişim sistemleri üzerinde 'teknik izleme' yapılması olanağı verilmesiyle ilgili haberlere yönelik dün akşam Anadolu Ajansı vasıtasıyla açıklama yaptı. Açıklamanın, MİT Müsteşar Vekili Emre Taner'in Erdoğan'ı ziyaretinden sonra yapılması dikkat çekti. Açıklamada, şöyle denildi "Talep edilen takip ve tespit çalışması da benzerlerinde olduğu gibi yargı kararı çerçevesinde milli güvenlik istihbaratının oluşturulması görevinin yerine getirilmesi doğrultusunda kamu yararı gözetilerek ve sadece görevin kapsamı bağlamında gerçekleştirilmiştir." 

Emniyet de karar aldı 

TOLGA ŞARDAN Ankara 
Milli İstihbarat Teşkilatı'nın MİT , özel yetkilendirilen Diyarbakır 6. Ağır Ceza Mahkemesi'nden aldığı "yurt genelinde telefon izleme" kararıyla ilgili tartışmalar sürerken, Emniyet Genel Müdürlüğü'nün de benzer bir kararla izleme yaptığı ortaya çıktı. İstihbarat Dairesi, PKK'nın C-4 tipi patlayıcı madde ile bombalı eylemler planladığını saptadı. MİT gibi Ankara'daki mahkemeye başvurup izleme yapmak için izin istedi. Ancak Ankara'daki mahkeme istemin yasal gerekçelerini eksik bularak talebi reddetti. PKK'nın bomba gruplarının Şırnak bölgesindeki Gabar Dağı'nda bir kampta eğitildiğinin belirlenmesi üzerine Emniyet, MİT gibi Ankara'dan alamadığı karar için Diyarbakır 6. Ağır Ceza Mahkemesi'ne başvurdu. Emniyet, MİT'le aynı mahkemeden aldığı aynı kapsamdaki kararla Gabar'da PKK adına bomba imal edip kuryelere teslim ederek eylem yapılmasını sağlayan örgüt bombacısı Ulaş Aslan'ın izini sürdü ve 4 operasyon gerçekleştirdi. 

HSYK uyarısı etkili oldu 

MİT ve emniyetin, telefonların izlenmesi kararını Ankara yerine Diyarbakır'dan almasında H kimler ve Savcılar Yüksek Kurulu'nun uyarılarının etkili olduğu belirtiliyor. 
Geçen yıl gerçekleştirilen Neşter - 2 ve Çakıcı operasyonları yargıda büyük rahatsızlığa neden oldu. Neşter - 2 soruşturmasında, aralarında eski HSYK Başkan vekili Ergül Güryel ile eski HSYK üyesi Hüseyin Demirörs'ün de bulunduğu 8 Yargıtay üyesi hakkında telefon dinlemelerine takıldıkları gerekçesiyle Yargıtay 1. Başkanlar Kurulu'nca soruşturma başlatıldı. Çakıcı operasyonunda dinlemeye takılan eski Yargıtay Başkanı Eraslan Özkaya hakkında da ön soruşturma başlatılmıştı. 
Alınan bilgiye göre, yargı mensuplarının telefonlarının dinlemeye takılması, HSYK'nın bu kararlara imza atan h kimleri uyarmasına neden oldu. HSYK, yetkili hakimleri dinleme kararlarının yasal unsurları taşıması konusunda uyardı. H kimlerin tartışmalı bir karara imza atmak istememesi, MİT ve Emniyet'in talebinin Ankara'da reddedilmesiyle sonuçlandı. 


</TEXT>
</DOC>
