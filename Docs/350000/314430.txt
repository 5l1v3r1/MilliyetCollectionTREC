<DOC>
<DOCNO> 314430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko26.html </URL>
<DATE> 2005/02/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yalancı bahara aldanıp kovanlarından çıkan arılar açlıktan öldü 
</HEADLINE>
<TEXT>

     Antalya'nın Gazipaşa İlçesi'nde ''Yalancı bahar''a kanarak, kovanlarını terkeden yüzlerce kovan arı, beslenecek çiçek bulamayınca açlıktan öldü. 
     Gazipaşa İlçe Tarım Müdürlüğü teknisyenleri, kovanlardaki toplu arı ölümleri ihbarı üzerine, kovanlarını ormanlık alana bırakan arıcıları ziyaret ederek, yerinde inceleme yaptılar. İncelemede, aldatıcı sıcaklar nedeniyle kovanlarını terkeden arıların, beslenecek çiçek polen ve nektar bulamamaları üzerine, açlıktan öldüklerini saptandı. 
     İlçe Tarım Müdürlüğü Teknisyeni Sait Başyiğit AA muhabirine yaptığı açıklamada, arı yetiştiricilerinden gelen ihbarlar üzerine yerinde inceleme yaptıklarını belirterek, şu bilgileri verdi 
     ''Bu yıl havalar bir ara ılık gitti. Ancak ardından havalar aniden soğudu. Ani sıcaklık değişiklikleri ve yalancı bahar havasına kanan arılar, kovanlarını terkederek, çiçek bulacağını umarak, ormana, çayırlara dağıldı. Ancak çiçek bulamayan arılar, enerjilerini tükettikten sonra kovanlarına geri döndü. Güçsüz kalan ve kovanda bırakılan bir miktar balı tüketen arıların bir bölümü, yetiştiricilerin soğuk hava yüzünden şerbet ya da besleyici kek gibi yiyecek takviyesi yapamaması nedeniyle açlıktan öldü. Zaten araziye yayılan arıların bir bölümü çiçek bulup, beslenemedikleri için, kovanlarına dahi dönemeden, açlıktan ölmüşler.'' Sait Başyiğit, arı yetiştiricisinin aldatıcı bahar havalarında ve ani sıcaklık yükselmelerinde kovanın çıkış deliğini kapatmaları uyarısında bulunarak, sıcak havaya aldanan arıların dışarı çıkmalarının önüne geçmelerini, böyle durumlarda kovanlara bir miktar daha bal, besleyici kek ya da şerbet bırakmalarını istedi. 
     Başyiğit, kendilerine gelen bilgilere göre telef olan arı miktarının yaklaşık 500 kovan olabileceğini, ancak kesin zayiatın daha sonra belirleneceğini bildirdi. Başyiğit, bir kovan arının maliyetinin 300-400 milyon lira civarında olduğunu da kaydetti. 
     Sait Başyiğit, yalancı baharın sahilde yaşandığını ve arıların telef olmasına neden olduğunu, aynı durumun kısa süre sonra Isparta, Afyon gibi iç kesimlerde de yaşanabileceğini belirterek, arı yetiştiricilerini uyardı. 
     Arı yetiştiricisi Mustafa Armut da AA muhabirine, 250 kovan arıdan 50 kovanının telef olduğundan yakınarak, ''Ancak İlçe Tarım Müdürlüğü teknisyenleri hemen ziyaretime gelerek, sorunumu belirlediler ve önerilerde bulundular. Böyle bir durumda devletimizi arkamızda görmemiz bizi memnun etti'' diye konuştu. 

     
</TEXT>
</DOC>
