<DOC>
<DOCNO> 305326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/spor/spo15.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Onuk'un acı günü 

FUTBOL Federasyonu eski genel sekreterlerinden İbrahim Onuk'un oğlu İsmet Onuk vefat etti. Bir dönem Bisiklet Federasyonu asbaşkanlığı görevinde bulunan Onuk'un cenazesi bugün Hacıbayram Camii'nde kılınacak öğle namazını takiben Karşıyaka mezarlığında defnedilecek. 

Bursaspor atakta 

A Kategorisi'nin iddialı takımı Bursaspor, kadrosunu sekiz isimle güçlendirdi. Denizli'den Mehmet Öncan, Yozgat'tan Serkan, Adana'dan Faruk ve Vural, Adanaspor'dan İlyas, Elazığ'dan Turan ve Galatasaray'ın genç oyuncuları Sinan ve Zafer'i renklerine bağladı. 

Yağmur engeli 

TENİSTE sezonun ilk grand slam turnuvası Avustralya Açık'ta mücadele edecek İpek Şenoğlu, Canberra'da katılacağı hazırlık turnuvasında yağmurun azizliğine uğradı. Yoğun yağış sonucu turnuvanın ilk tur maçları bugüne ertelendi. 

Komşu da karıştı 

FUTBOL terörü, Yunanistan'da da günün konusu oldu. Taraftar olayları nedeniyle Panionios-Olympiakos maçının ertelenmesi sonrası, savcılık soruşturma başlattı. Panionios sahasına gelen çoğu biletsiz 2 bin 500 Olympiakos taraftarının saha içinde rakip taraftar ve polislerle çatışması sonucu bir kişi yaralanmış, 14 polis de hastanelik olmuştu. 

Emre tepkisi 

İTALYA spor basını, Emre Belözoğlu'nun İnter'de yanlış yerde oynatılmasını eleştirdi. Sampdoria önünde son dakikalarda bulunan üç golle gelen 3-2'lik galibiyete geniş yer ayıran gazetelerden Corriere dello Sport, "Emre kendisine ait yerde oynamadığı için formunda değildi" yorumunu yaptı. 

Erzurum kaybetti 

Uluslararası Üniversite Oyunları Federasyonu FISU , Erzurum'un da aday olduğu 2009 Üniversite Kış Oyunları Universiade organizasyonunu, Çin Halk Cumhuriyeti'nin Harbin kentine verdi. Avusturya'nın Innsbruck kentinde yapılan FISU Genel Kurulu'ndaki oylama sonunda iki aday kentten Harbin'de karar kılındı. 2009 Yaz Üniversite Oyunları ise Belgrad'a verildi. 

Solakoğlu rahatsız 

TÜRK basketboluna oyuncu ve idareci olarak büyük hizmetlerde bulunan eski federasyon başkanlarından Osman Solakoğlu hastaneye kaldırıldı. Memorial Hastanesi'nde yoğun bakıma alınan Solakoğlu'nun kalbinde sorun olduğu, iki gün süre ile çeşitli testlere tabi tutulacağı açıklandı. 

Ülker'de şok istifa 

ÜLKERSPOR'DA 1993'ten bu yana başkanlık yapan Orhan Özokur, bugün istifa edecek. Özokur'un, seçimlerde Lutfi Arıboğan'ı desteklediği için kulübünün yara almasını istemediği, bu nedenle görevi bırakacağı öğrenildi. Özokur'un yerine Asbaşkan Ali Doğan geçecek. 

Potada bugün 

FIBA Avrupa Ligi 
B GRUBU 
Mariupol-Ukrayna 
18.00 Azovmash-Beşiktaş 
C GRUBU 
İzmir Atatürk Salonu 
19.00 Tuborg Pilsener-Dexia 
Belçika 
ULEB CUP 
F GRUBU 
Ayhan Şahenk Salonu 
19.30 Darüşşafaka-Joventut İspanya 
D GRUBU 
Cantu - İtalya 
21.30 Vertical Cantu-Türk Telekom 

Filede bugün 

Şampiyonlar Ligi 
16.00 Azerrail Azerbaycan - Beşiktaş 

</TEXT>
</DOC>
