<DOC>
<DOCNO> 316462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy21.html </URL>
<DATE> 2005/02/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Milliyet'in manşeti TBMM gündeminde... 
</HEADLINE>
<TEXT>

     CHP Antalya Milletvekili Osman Kaptan, Tasarruf Mevduatı Sigorta Fonu'nun, envanterindeki bir oteli yarı fiyatına sattığına ilişkin iddiayı Meclis gündemine getirdi. 
     Kaptan, Başbakan Recep Tayyip Erdoğan'ın yanıtlaması istemiyle verdiği soru önergesinde, TMSF'nin Kemer Çamyuva'daki Deluxe Resort Oteli'ni alacağına karşılık 52.5 milyon dolara saydığı halde 25.3 milyon dolara sattığına ilişkin iddianın doğru olup olmadığını sordu. 
     ''Ekspertiz raporlarına dayandırıldığı söylenen, kuruma maloluş fiyatı ile kurum envanterine kayıtlı bir taşınmazın neredeyse yarı fiyatının bile altında satılması, devlet eliyle devletin zarara uğratılması değil midir '' sorusunu da yönelten Kaptan, bu şekilde maliyetinin altında kaç adet satış yapıldığına ve devletin zararının ne kadar olduğuna açıklık getirilmesini istedi. 
     Kaptan, TMSF'nin batık bankalardan toplam alacağının miktarını ve şimdiye kadar kaç lira tahsilat yapıldığını da sordu. 
     
</TEXT>
</DOC>
