<DOC>
<DOCNO> 341586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo15.html </URL>
<DATE> 2005/05/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Beşiktaş'ın kalecisi Murat Şahin Oğlum kaleci olmasın... 
</HEADLINE>
<TEXT>

     Beşiktaşlı futbolcular, takım arkadaşları kaleci Murat Şahin’in yeni doğan oğlunu hastanede ziyaret ettiler. 
     Beşiktaş Kulübü Yönetim Kurulu Üyesi Murat Ürünsak’ın yanı sıra, futbolculardan Koray, Çağdaş, Cordoba, Ahmet Yıldırım, Pancu, Okan, İbrahim Toraman, Ramazan ve Veysel, Memorial Hastanesi’nde, Okan adı verilen kaleci Murat’ın oğluna ziyarette bulundular. 
     Ziyaret sırasında konuşan yönetici Ürünsak, "Beşiktaş olarak oldukça geniş bir ailemiz var. En genç transferimiz de Okan oldu. Bir kişi daha genişledik. Geleceğin yıldızı olacak" dedi. 
     İkinci kez baba olmanın sevincini yaşayan Murat Şahin ise, mutluluğunun bir kat daha arttığını vurgulayarak, oğlunun futbolcu olmasını istediğini, ancak kaleci olmasını istemediğini söyledi. 
     Siyah-beyazlı futbolcular bebeğe imzaladıkları Beşiktaş formasını hediye ederken, Memorial Hastanesi yetkilileri de doğum sertifikası verdi. 
     
</TEXT>
</DOC>
