<DOC>
<DOCNO> 342549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonspo07.html </URL>
<DATE> 2005/05/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Beşiktaş potada gözünü şampiyonluğa dikti... 
</HEADLINE>
<TEXT>

     Türkiye Basketbol Ligi play-off çeyrek final serisinde Tuborg Pilsener’i eleyerek yarı finalde Ülkerspor’un rakibi olan Beşiktaş, gözünü şampiyonluğa dikti. 
     Siyah-beyazlılar, bu sezon bayan takımının ardından, camiaya ikinci şampiyonluğu kendilerinin yaşatacağını savundu. 
     Beşiktaş Kulübü Basketbol Komitesi Başkanı Yahya Kemal Gençer, kulübün resmi internet sitesine yaptığı açıklamada, Tuborg Pilsener’i 3 maçta da yenerek iyi bir performans sergilediklerini vurgulayarak, 
     şunları kaydetti 
     "Çok iyi bir performans sergileyen takımımız ligde inşallah şampiyonluğa koşuyor. Yarı finalde Ülkerspor’u aynı azimle ve hırsla yenip, finali kim gelirse karşımıza onunla biz oynayacağız. 
     Taraftarımızın desteği çok büyük. Taraftarımızın bu coşkusuna takımımız en iyi şekilde cevap verecektir. Biz bunun için her türlü fedakarlığı yapıyoruz. Taraftarımız da bunun farkında. Sonunda bayan takımımız gibi erkek takımımız da yıllar sonra şampiyon olacak." Basketbol şube kaptanı Şenol Demirağ ise, İzmir’de kendilerini yalnız bırakmayan taraftarlara teşekkür ederken, "İnşallah takımımız final oynar. Bunun için de ilk önce Ülkerspor’u geçmemiz lazım. Seriye 1-0 önde başlıyoruz. Tek tek maçları düşünüp, seriyi 3’e getirip, 
     final oynamak istiyoruz. Avantajımızı iyi kullanıp finale yükselmeliyiz. Bu sene Beşiktaş Basketbol Şubesi çok iyi şeyler yaptı. Taraftarımızın da desteğiyle final oynayacağımıza eminim. Bu yolda herkesten destek bekliyoruz" dedi. Antrenör Burak Bıyıktay da, rakip Tuborg Pilsener’i kutladığını belirtirken, "Biz daha iyi bir takım olduğumuzu gösterdik. Her zaman söylüyorum, iyi bir takımız biz. Ama bu yeterli değil. Ülkerspor serisi var. Saha avantajımızı da kullanıp, inşallah finale kadar yükselmek istiyoruz" şeklinde konuştu. 
     
</TEXT>
</DOC>
