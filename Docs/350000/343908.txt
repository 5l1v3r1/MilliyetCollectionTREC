<DOC>
<DOCNO> 343908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/yasam/yas02.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksici, müşterisini öldürdü 
</HEADLINE>
<TEXT>


İzmİr DHA 

İzmir Konak'ta, taksi şoförü Uğur Eryılmaz, 2 YTL eksik para veren müşterisi Fatih Yalçın'ı eşinin ve 42 günlük oğlunun gözleri önünde bıçaklayarak öldürdü. Bir giyim mağazasında çalışan Fatih Yalçın ve eşi Gülnaz Yalçın, oğulları Ayhan Erim'i hastaneye götürdü. Hastane önünden Uğur Eryılmaz yönetimindeki taksiye binen Yalçın çifti, Yeni Karamürsel Mağazası'nın önüne gitmek istediklerini söyledi. Ardından Fikir değiştiren Yalçın, başka yerde inmek istediklerini belirtti. Eryılmaz, 'Yeni Karamürsel dediniz. Orada indireceğim' diyerek dolaşıp mağaza önüne geldi. Yalçın da şoförün tutumuna, taksi ücretini 2 YTL eksik ödeyerek karşılık verip araçtan indi. Sinirlenen Eryılmaz bıçak çekti. 
Eryılmaz, kaçan Yalçın'ı bir mağazanın önünde 2 bıçak darbesiyle yaraladı. Yalçın, hastaneye kaldırılırken öldü. Eryılmaz, çevik kuvvet tarafından yakalandı. 


</TEXT>
</DOC>
