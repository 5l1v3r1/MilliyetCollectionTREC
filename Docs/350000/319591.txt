<DOC>
<DOCNO> 319591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko15.html </URL>
<DATE> 2005/03/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Döviz yatırımcısının zararı büyüyor 
</HEADLINE>
<TEXT>

     YTL'deki hızlı değerlenme ve nispeten yüksek sayılacak getiriye rağmen tasarruflarını dövizde tutmaya devam edenlerin zararları katlanarak büyüyor. 
     ANKA'nın yaptığı belirlemeye göre, şubat ayında euroya yatırım yapanlar yüzde 2, dolara yatırım yapanlar yüzde 3.8, İngiliz Sterlini'ne yatırım yapanlar yüzde 1.8, Japon Yeni'ne yatırım yapanlar da yüzde 4.5 oranında kayba uğradı. 
     Ocak-şubat dönemi itibariyle euro yatırımcısının zararı yüzde 7, dolar yatırımcısının zararı yüzde 4.3, sterlin yatırımcısının zararı yüzde 4.7, yen yatırımcısının zararı da yüzde 6'yı buldu. 1 dolar ve 0.77 eurodan oluşan bir döviz sepeti tuttuğu varsayılan tasarruf sahiplerinin şubat ayındaki kaybı ise yüzde 2.9 olarak gerçekleşti. 
     Şubat sonu itibariyle son bir yıllık dönemde ise euro yüzde 3.4, sterlin yüzde 0.4, yen yüzde 1.1 getiri sağlarken, dolar yatırımcısı yüzde 3.2'lik kayıpla karşılaştı. Döviz sepetinde ise değişim yaşanmadı. 
     
     ALTIN DA KAYBETTİRDİ 
     Şubat ayında altın yatırımcısı da kayba uğradı. Altına yatırım yapanların sözkonusu ay yüzde 1.1 oranında zarara uğradığı belirlendi. 
     İlk iki ayda altın yüzde 4.5 oranında kayba neden olurken, son bir yıl itibariyle yüzde 6.8'lik getiri sağladı. 
     
     EN YÜKSEK GETİRİ BORSA'DA 
     Şubatta en yüksek getiriyi ise hisse senedi yatırımcısı elde etti. İMKB 100 endeksi şubat ayında yüzde 3.9 arttı. 
     Borsa yatırımcısının ilk iki aydaki kazancı yüzde 13.7'ye, son bir yıldaki kazancı ise yüzde 50.3'e kadar 
     çıktı. 
     
     YTL MEVDUATLAR 
     Yeni Türk Lirası cinsinden açılan mevduatta da kazanç oluştu. Geçen ay YTL mevduatta vadelerine göre yüzde 1.4-1.5 getiri sağlandı. 
     YTL mevduatın ilk iki aydaki getirisi yüzde 2.9-4, son bir yıldaki getirisi yüzde 20.3-22.8 olarak gerçekleşti. 
     
     KAMU KAĞITLARI 
     İMKB performans endekslerine göre, 3 aydan 15 aya kadar vadeli kamu kağıtlarında değerlendirilen fonlarda şubat ayında yüzde 1.3 ile yüzde 2.4 arasında değişen oranlarda kazanç oluştu. 
     Kamu kağıtlarının ilk iki ayda yüzde 3-5.4, yıllık bazda yüzde 23.7-31.9 getiri sağladığı belirlendi. 
     
     DOLAR MEVDUATI 
     Dolarını yastık altında tutmak yerine bankada vadali döviz tevdiat hesabı olarak değerlendirenler ve bu nedenle az da olsa faiz elde edenler ise şubat ayında YTL bazında yüzde 3.5-3.6 oranında kayıpla karşılaştı. 
     Dolar mevduatı yatırımcısı ilk iki ayda yüzde 2.8-3.7, son bir yılda yüzde 0.1-0.5 zarara uğradı. 
     
</TEXT>
</DOC>
