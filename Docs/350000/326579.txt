<DOC>
<DOCNO> 326579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun13.html </URL>
<DATE> 2005/03/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kırgızistan'da sivil devrim Akayev gitti 
</HEADLINE>
<TEXT>

     Bir ara Başkanlık Sarayı'ndan dumanlar yükselirken, muhalefetin önde gelen isimlerinden Kurmanbek Bakiyev, göstericilerin sloganları ve haykırışları arasında gururlu bir edayla ''Beyaz Saray'' adı verilen başkanlık sarayına girerken, ''Başkanlık elimizde'' dedi. Bakiyev Akayev'in ülkeden kaçtığını, Başbakan Tanayev'in ise istifa ettiğini açıkladı. Olaylarda 67 kişinin yaralandığı belirtildi. 
     İnterfaks ajansı önce Kırgızistan Devlet Başkanı Askar Akayev ve ailesinin helikopterle Kazakistan'a gittiğini duyurdu ardından Akayev'in Rusya'ya gittiğini bildirdi. 
     Hapishaneden serbest bırakılan muhalefet lideri Feliks Kulov, Akayev'e iktidarı barışçıl biçimde bırakması çağrısında bulunarak, halktan şiddete başvurmamalarını istedi. 
     Devlet televizyonunu da ele geçiren muhalifler, ordu ve polise kendi saflarına katılma çağrısında bulundu. 
     Yüksek Mahkeme, ülkede isyana neden olan parlamento seçimlerinin geçersiz olduğunu bildirdi. 
     Ünlü yazar Cengiz Aytmatov, yaşanan olayların ''gerçek bir devrim'' olduğunu söyledi. 
     Başkentteki bazı Türk vatandaşları büyükelçiliğe gelirken, THY'nin bu akşamki seferiyle bir grup Türk'ün Türkiye'ye gitmesi planlanıyor. 

     
</TEXT>
</DOC>
