<DOC>
<DOCNO> 342513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/soneko07.html </URL>
<DATE> 2005/05/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
BTC'de ilk petrol heyecanı... 
</HEADLINE>
<TEXT>

     Azerbaycan petrolünü Türkiye üzerinden dünya piyasasına ulaştırması amaçlanan Bakü-Tiflis-Ceyhan BTC boru hattının Bakü’deki başlangıç noktasına ilk petrolün gelişi nedeniyle 25-26 Mayıs’ta düzenlenecek törene, Cumhurbaşkanı Ahmet Necdet Sezer’in de katılması bekleniyor. 
     AA muhabirinin BTC yetkililerinden edindiği bilgiye göre, projenin ana kaynağı konumundaki Azeri-Çırak-Güneşli AÇG yataklarından elde edilen petrolün, Azerbaycan’ın başkenti Bakü’deki başlangıç noktasına gelişi yüzyılın projesinin heyecanını yaşatmaya başladı. 
     Bu yılın Şubat ayında bölgedeki ilk kuyuda başlayan üretimin, Azerbaycan’ın başkenti Bakü’de bulunan boru hattının başlangıç noktasına ulaşacak olması nedeniyle, 25-26 Mayıs’ta tören düzenlenecek. 
     AÇG yataklarından elde edilen petrolün, 6 ay içinde aşama aşama boru hattının bitiş noktası olan Adana’nın Ceyhan İlçesi’ne ulaştırılması bekleniyor. 
     Bakü’nün 100 kilometre doğu kesiminde, 128 metre derinlikte yer alan merkezi Azeri yataklarındaki diğer kuyularda da üretimin başlamasıyla bu yıl sonuna kadar bölgeden toplam 35 milyon varil petrol çıkarılması öngörülüyor. 
     
     TÜRKİYE KAZANACAK 
     Hazar Denizi’nin soğuk suları altında yatan zengin hidrokarbon rezervlerinin, uluslararası enerji piyasalarına ulaştırılmasını sağlayacak toplam 1774 kilometre uzunluğundaki boru hattının 440 kilometrelik bölümü Azerbaycan’dan, 260 kilometresi Gürcistan’dan geçiyor. Projenin Türkiye kesimi ise 1074 kilometreden oluşuyor. 
     Bitiş noktası Adana’nın Ceyhan İlçesi’nde olan proje, Türkiye’nin "dünyanın enerji koridoru" olma iddiası ile stratejik konumunu güçlendirecek. Bu proje ile hem ekonomik açıdan uygun, hem de çevresel açıdan sürdürülebilir bir taşıma sistemi kurulmuş olacak. 
     Başta Azeri petrolü olmak üzere bölgede üretilecek yıllık yaklaşık 50 milyon ton ham petrolün, Ceyhan’da inşa edilecek deniz terminaline 
     ve buradan da tankerlerle dünya pazarlarına ulaştırılması amaçlanıyor. 
     
</TEXT>
</DOC>
