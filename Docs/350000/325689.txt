<DOC>
<DOCNO> 325689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas14.html </URL>
<DATE> 2005/03/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Diş gıcırdatmak" basit bir sorun değil... 
</HEADLINE>
<TEXT>

     Bruksuzim olarak bilinen diş gıcırdatması, diş kayıplarına, diş eti hastalıklarına neden olurken, baş ve yüz ağrılarını da beraberinde getiriyor. 
     Selçuk Üniversitesi Ağız, Diş, Çene Hastalıkları ve Cerrahisi Anabilim Dalı Başkanı Doç. Dr. Ercan Durmuş, AA muhabirine yaptığı açıklamada, diş gıcırdatmasının, ağız içindeki kasların, alışılmışın dışında hareket etmesiyle ortaya çıktını söyledi. 
     Durmuş, alışılmış olan yemek yeme, konuşma, ağıza bir şeylerin alınması gibi ağız açma hareketleri dışında, ağız kaslarının özellikle de alt çene kemiğinin, bazen beklenilenin dışında hareket gösterdiğini belirtti. 
     Diş sıkması ve gıcırdatmasının benzer etkiler gösterdiğini ifade eden Durmuş, ''Bruksizm, gece boyunca da görülebilir. Daha yaygın olanı, genelde kasların dinlenmeye geçtiği uyku döneminde olanıdır. Ağız çevresinde bulunan ve gece dinlenmesi gereken kaslar, ritmik hareketlerle birbirine temas ederek, gece boyunca diş gıcırdamasına neden oluyor'' dedi. 
     Dişlerin yapısında ciddi anlamda aşınmalara ve madde kaybına neden olan diş gıcırdatmasının, diş eti ve çevresindeki dokularda problemlere, çenenin eklem bölgesinde hastalıklara yol açtığını dile getiren Durmuş, bu alışkanlığın, özellikle şakak ve yanak bölgesindeki kasların aşırı çalışması nedeniyle yüz ve baş bölgesinde de ağrılara neden olduğunu belirtti. 
     Bu rahatsızlıkların, 1 haftalık ya da 1 aylık değil, uzun süren diş gıcırdatması sonucu ortaya çıktığını ifade eden Durmuş, şunları kaydetti 
     ''Genelde psikolojik bozukluk ve sinirlilik, bruksizme neden oluyor. Bazen kaslardaki rahatsızlık da bruksizme neden olabiliyor. Hastalık kolaylıkla tedavi edilebiliyor. İlk olarak hasta bize geldiğinde diş gıcırdatmasının nedenlerini öğrenmeye çalışıyoruz. Nedenini bildiğimizde tedavi kolaylaşıyor. Dişlerdeki mevcut rahatsızlığın tedavisi yapılırken bu duruma neden olan etkenlerin ortadan kaldırılması gerekiyor. Dişlerin bir kapanış şekli var. Alt ve üst çene arasına bir plak yerleştirerek geçici de olsa hastadaki sıkıntıyı bir süre ortadan kaldırıyoruz. Durumu ortaya çıkaran neden, psikiyatri servisini ilgilendiriyorsa oraya yönlendiriyoruz. Çünkü ilk etapta uygulanan basit tedavi yöntemleri geçicidir, bunlar bir süre sonra tekrarlanabilir.'' Durmuş, bu alışkanlığın, dişlerde, diş etlerinde ve eklem bölgesinde ileri boyutlarda tahribatlara neden olmaması için mutlaka bir diş hekimine başvurulması gerektiğini sözlerine ekledi. 
     
</TEXT>
</DOC>
