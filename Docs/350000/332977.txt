<DOC>
<DOCNO> 332977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy22.html </URL>
<DATE> 2005/04/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
AİHM'nin Öcalan kararı... AKP'li Faruk Çelik Baykal kaynağını açıklasın 
</HEADLINE>
<TEXT>

     AK Parti Grup Başkanvekili Faruk Çelik, CHP Genel Başkanı Deniz Baykal'ın, ''Avrupa İnsan Hakları Mahkemesi'nin AİHM Abdullah Öcalan ile ilgili kararını verdiği'' yönündeki sözlerini değerlendirirken, kendilerine böyle bir bilgi gelmediğini belirterek, ''Sayın Baykal'ın kaynağını açıklaması gerekir'' dedi. 
     Çelik, TBMM'de gazetecilerin, CHP Lideri Deniz Baykal'ın, dünkü grup toplantısında, ''AİHM'in Abdullah Öcalan ile ilgili kararını açıkladığını'' söylediğini, kendilerine böyle bir duyum gelip gelmediği sorusunu yanıtladı. Çelik, ''Bize böyle bir bilgi gelmedi. Sayın Baykal'ın kaynağını açıklaması gerekiyor. O konuda bir açıklama yapmadı. Bu, Sayın Baykal'ın takdiri...'' dedi. 
     Çelik, ''AİHM'in kararını vermesine karşılık Türkiye'nin devreye girerek kararın açıklanmasının geciktirilmesi yönünde bir başvurusu var mı '' sorusuna karşılık, AB'nin ciddi bir birlik, AİHM'in de bütün dünyanın ve ilgili ülkelerin bel bağladığı bir mahkeme olduğuna işaret etti. Çelik, ''Türkiye Cumhuriyeti devleti, ciddi bir devlet. Bunlar, spekülasyondan ibaret. Rasgele ayaküstü cümleler diye değerlendiriyorum. Türkiye Cumhuriyeti, böyle bir şeye tevessül etmez. Böyle bir görüşme veya temas söz konusu değil'' diye konuştu. 
     
</TEXT>
</DOC>
