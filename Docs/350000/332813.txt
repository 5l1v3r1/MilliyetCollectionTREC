<DOC>
<DOCNO> 332813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/spo07.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da yeni kaos 
</HEADLINE>
<TEXT>


Futbolda Merkez Hakem Kurulu seçimleri iptal oldu, Milli Takım ve kulüplerin faaliyetlerinin FIFA tarafından askıya alınması tehlikesi doğdu 

CEMAL ERSEN 


Futbolda MHK kaosu, milli takımlar ve kulüpler düzeyinde uluslararası faaliyetlerin askıya alınması tehlikesini gündeme getirdi. 22 Temmuz 2004 tarihinde yapılan Futbol Federasyonu genel kurulunda seçimle göreve gelen Merkez Hakem Kurulu'nun yasaya aykırı oluştuğunu öne süren Kemal Ulusu'nun 13. Hukuk Mahkemesi'nden aldığı iptal kararı Yargıtay 4. Hukuk Dairesi'nce onaylandı. 
Futbol Federasyonu hukukçuları karar düzeltmesi için başvuru yapacaklarını açıklarken, Kemal Ulusu bugün MHK'nin görevine son verilmesi için yürütmeyi durdurma kararı aldıracaklarını, ayrıca kayyum atanması için de girişimde bulunacaklarını söyledi. Ulusu, "Eğer yasa değiştirip MHK'yi atamaya çevirirlerse, bu Haluk Ulusoy'dan sonra benim için çıkarılmış bir yasa olarak anılacaktır" dedi. 
Federasyon hukuk kurulu üyesi İsmail Özersin ise Yargıtay hakemine bilgi verirken, seçimin iptal kararının onaylanması durumunda, özerk futbola müdahale anlamı taşıyan gelişmenin A Milli Takım ve kulüpler düzeyinde faaliyetlerin, FIFA tarafından askıya alınmasına yol açabileceğini kaydetti. 

TBMM devrede 

3813 sayılı futbol yasasında MHK'nin atamayla göreve gelmesi yolundaki değişikliği içeren tasarı, dün Bakanlar Kurulu'nda onaya açıldı. Tasarının hafta içinde TBMM komisyonuna sevk edileceği, gelecek hafta genel kurulda kabul edileceği bildirildi. Başbakan Yardımcısı ve Devlet Bakanı Mehmet Ali Şahin'in, yeni kaosu önlemek için bizzat devreye girdiği öğrenildi. 

Yeni atamalar 

Kemal Ulusu'nun yürütmeyi durdurma kararı aldırmasının bir haftayı bulacağı kaydedildi. Yasa tasarısının TBMM'de kabul edilmesi durumunda gelecek hafta MHK üyesi sayısı 9'dan 5'e düşecek. Başkan Sabri Çelik ile 4 üye büyük olasılıkla sezon sonuna dek görevine devam edecek, Muhittin Boşat ve Murat Ilgaz'la birlikte dört kişi ise kuruldan ayrılacak. 


</TEXT>
</DOC>
