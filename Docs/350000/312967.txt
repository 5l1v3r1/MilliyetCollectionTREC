<DOC>
<DOCNO> 312967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur39.html </URL>
<DATE> 2005/02/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Beykoz'da bir kadın ile babası özel otomobilin içinde saldırıya uğradı 
</HEADLINE>
<TEXT>

     Beykoz'da bir kadın ve babası, özel otomobilleri içinde silahlı saldırıya uğradı. Saldırıda Alaattin Baran 60 yaralandı. 
     Alınan bilgiye göre, bir süre önce eşinden ayrılan muhasebeci Ümit Güneş, sabah saatlerinde eski eşinde kalan kızını hafta sonu için almak üzere babası Alaattin Baran ile birlikte Beykoz Konakları'na gitti. 
     Mühendis olan eski eşinin oturduğu eve gelen Güneş, hasta olduğunu öğrenince çocuğunu alamadı ve geri dönmek için babasıyla birlikte 34 TK 41 plakalı özel otomobiline bindi. 
     Ümit Güneş'in kullandığı otomobilin yolu Beykoz Konakları çıkışında başka bir özel otomobil tarafından kesildi. Yolu kesen otomobilden inen ve Güneş'in eski sevgilisi olduğu ileri sürülen Özay Ö. elindeki tabancanın kabzasıyla arabanın camını kırarak, otomobilin içine ateş etti. Açılan ateş sonucu Alaattin Baran bacağından yaralandı. 
     Saldırgan daha sonra içinde iki kişinin daha bulunduğu otomobile binerek olay yerinden kaçtı. Baran, çevredeki vatandaşlar tarafından Özel Sabes Tıp Merkezi'ne kaldırıldı. 
     Olayın şokundan uzun süre çıkamayan Ümit Güneş'in polise verdiği ifadesinde, kızını almak için gittiği Beykoz Konakları'nda hasta olan kızını alamadan ayrıldıklarını anlatarak, Beykoz Konakları çıkışında Özay Ö. ve iki arkadaşının bulunduğu otomobilin yolunu kestiğini söyledi. 
     Güneş, ifadesinde ''Arabamızın camını kırdıktan sonra ateş etti. Özay ile bir süre birlikte olduk. Ayrıldıktan sonra beni sürekli rahatsız ediyordu. Geçtiğimiz hafta boğazıma bıçak dayamıştı, o zaman da savcılığa şikayette bulunmuştum'' dedi. 
     Polis yetkilileri, olayla ilgili iki kişinin yakalanarak gözaltına alındığını ve saldırıyı gerçekleştirdiği iddia edilen Özay Ö.'nün yakalanması için geniş çaplı araştırma başlatıldığını bildirdiler. 
     
</TEXT>
</DOC>
