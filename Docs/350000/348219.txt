<DOC>
<DOCNO> 348219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko27.html </URL>
<DATE> 2005/06/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Şener Babacan, müzakere sürecinde DPT'den yararlanabilir 
</HEADLINE>
<TEXT>

     Hüseyin Tunçay AA 

Devlet Bakanı ve Başbakan Yardımcısı Abdüllatif Şener, Başmüzakereci olan Devlet Bakanı Ali Babacan'a, ''DPT bana bağlı bir birim ama size bağlı bir birim gibi AB müzakere sürecinde faydalanabileceğiniz, yararlanabileceğiniz, yönlendirebileceğiniz bir kuruluştur'' dediğini aktardı. 
     AB ile müzakere sürecinde hangi kuruluşun nasıl bir rol üstleneceği, nasıl bir yapılanmaya gidileceği konusu gündemde önemini korurken, Başbakan Yardımcısı Şener, A.A muhabirinin konuya ilişkin sorularını yanıtladı. 
     Öncelikle Devlet Bakanı Ali Babacan'ın başmüzakereci olarak seçilmesinin, ''uygun bir seçim ve olumlu bir gelişme'' olduğunu ifade eden Şener, Babacan ile başmüzakereci olduktan sonra görüştüğünü ve sürecin nasıl işleyeceğine ilişkin görüş alış verişinde bulunduklarını belirtti. 
     Şener, ''kendileri de Babacan , bu süreç içerisinde hem bakan olarak hem de birimler olarak, işbirliği içinde olmaktan mutluluk duyacağını belirtti'' dedi. 
     Kendisinin de bütün konularda olduğu gibi, bu konuda da Türkiye'nin menfaatleri, başarılı olmasının esas olduğunu söylediğini aktaran Şener, bu çerçeve içerisinde işbirliği içinde olacağını belirttiğini anlattı. Şener, şöyle devam etti 
     ''İlave olarak, bu süreçte sektörler bazında ana başlıklar ağırlığı teşkil ettiği için, bu müzakerelerin çok teknik ayrıntılarla bağlantılı devam edeceğini, bu bağlamda DPT'nin tüm sektörlerde uzmanları bulunan tek kuruluş olarak aktif olarak değerlendirilmesinin faydalı olacağını söyledim. 
     Kendileri de, bu konu üzerinde düşünüyor zaten. Bunun ötesinde bizim hükümetimizde birimlerin, kurumların hangi bakana bağlı olduğunun da fazla ön plana çıkarılmasının, sistemin sağlıklı işleyişi açısından faydalı olmayacağı düşüncesinde olduğumu söyledim. Şu ana kadar da bana bağlı birimlere söylediğim bir bakan arkadaşımız herhangi bir çalışma yapacaksa, çağırmışsa, beni bilgilendirmeye dahi gerek görmeden, ilgili bakan arkadaşımızın çalışmalarına iştirak etmeleri gerektiğidir. Aynı şeyi sayın Bakan'a ifade etmişimdir. DPT bana bağlı bir birimdir ama size bağlı bir birim gibi AB müzakere sürecinde faydalanabileceğiniz, yararlanabileceğiniz, yönlendirebileceğiniz bir kuruluştur dedim.'' Ancak süreç içinde DPT ve diğer kuruluşların yeri ve rolünün ne olacağı konusunun ''başka bir iş'' olduğunu vurgulayan Bakan Şener, mekanizmanın Başbakan, Dışişleri Bakanı, Başmüzakereci hatta Bakanlar Kurulu tarafından oluşturulacağını, şu anda bu şemanın karara bağlanmadığını söyledi. 
     
     DPT'NİN ROLÜ NE OLACAK 
     DPT'nin müzakere sürecinde rolünün ne olması gerektiği sorusuna karşılık Şener, ulusal konuların objektif bir değerlendirmeyle karara bağlanması gerektiğini ve bu süreçte kurumların bilgi birikimlerinden, maksimum faydanın elde edilme gereğine işaret etti. 
     Bu çerçevede Dışişleri, DPT, AB Genel Sekreterliği gibi farklı alanlarda birikimi olan kuruluşlar bulunduğunu hatırlatan Şener, ''Bunlardan yararlanılması gerekir'' dedi. 
     Bu bakış açısı ile rasyonel, doğru ve etkili bir mekanizma kurulabileceğini vurgulayan Şener, ''yoksa bir örgüt şeması içerisinde kimin, nerede olacağıyla ilgili konuları belirlemeden tartışmanın faydası olmaz'' diye konuştu. 
     DPT tarafından önerilen ''Bakanlıklararası Komite'nin gündeme gelip gelmeyeceği'' sorusuna karşılık Şener, daha önce Bakanlar Kurulu'nda değişik örgütlenme şemalarının görüşüldüğünü, bunun da gündeme geldiğini söyledi. 
     Fakat özü itibariyle bakıldığında, şemaların birbirine yakın ve benzer nitelikte olduğunu kaydeden Bakan Şener, ''Neticede en etkili biçim ne olacaksa, ona karar verilecektir'' dedi. 
     
     MÜZAKERE HEYETİ 
     Müzakere heyetinin yapısı ve burada yer almak isteyen TOBB, TÜSİAD gibi kuruluşların taleplerine ilişkin soru üzerine de Şener, bu ayrıntılara girildiğinde, bu safhada işin çözülemeyeceğini kaydetti. 
     Her talebin olumlu ya da olumsuz etkileri olacağını kaydeden Şener, ''Bu bakımdan konu incelenirken, katkısı, mahzuru ne olur, hepsi ayrı ayrı konuşulacak, test edilecek konulardır. Ben tek başıma test ederde bir sonuç çıkarmaya kalkarsam, o çok şık olmaz'' ifadesini kullandı. 
     
     9. PLAN, 7 YILLIK OLACAK 
     Bu arada 9. Kalkınma Planı hazırlıklarına değinen Başbakan Yardımcısı Şener, bunun 7 yıllık olacağını ve 2007-2013 dönemini kapsayacağını açıkladı. 
     Bu konuda hazırlıkların başladığını ve bir Başbakanlık genelgesi ile özel ihtisas komisyonlarının kuruluşu için çağrı yapılacağını anlatan Şener, genelge taslağının gelecek hafta DPT tarafından Başbakanlığa sunulabileceğini bildirdi. 
     
</TEXT>
</DOC>
