<DOC>
<DOCNO> 324725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun53.html </URL>
<DATE> 2005/03/18/ </DATE>
<TIME> 22.44 </TIME>
<AUTHOR>  </AUTHOR>
<HEADLINE>
Lübnan, İsrail yüzünden Eurovision Şarkı yarışmasından çekildi 
</HEADLINE>
<TEXT>

     Lübnan, çok iddialı olduğu halde yarı final ve finali 19-21 Mayıs günleri Ukrayna'da yapılacak 50. Eurovision şarkı yarışmasına İsrail'in de katılacak olması yüzünden çekildi. 
     Eurovision web sitesine gönderilen resmi açıklamaya göre, Lübnan televizyonu ''Tele Liban''ın Genel Müdürü İbrahim Huri, aralık ayında resmen Eurovision katılımcısı olduklarında İsrail'in katılımını bilmediklerini duyurdu. 
     İstanbul 2004'te 49. Eurovision Şarkı Yarışması Finali'ni Ukraynalı Ruslana Liziçko'nun eski çağın vahşi dansıyla yüklü ''Wild Dances''ı kazandığından, bu yılki mayıs finali Kiev'de yapılacak. 
     Eurovision şartnamesine göre, bir ülkenin ulusal yayın kurumu, yarışmanın tümünü yayımlamak zorunda. Lübnan televizyonu Genel Müdürü Huri, Lübnan İsrail'le halen teknik olarak savaşta olduğundan, anayasa gereği yarışmaya katılamayacaklarını, ayrıca Lübnan katıldığı takdirde yarışma esnasında ve sonra İsrail'in internet dahil tüm iletişim hatlarının en azından puanlama için yayında olması gerekeceğini bildirdi. 
     Huri, yarışmadan çekilmek için gereken ödenti ve cezayı da Eurovision kurumu Avrupa Yayın Birliği'ne EBU yatıracaklarını söyledi. 
     Lübnan'ın Ukrayna'daki yarışmacısı Alin Lahud'un şarkısına çok umut bağlanmıştı. Lahud'un bestecisi Jad Rahbani, ''Bu karar, ülkemiz için bir darbe daha oldu. Müthiş hayal kırıklığına uğradım'' dedi. 
     
</TEXT>
</DOC>
