<DOC>
<DOCNO> 321411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/yazar/pulur.html </URL>
<DATE> 2005/03/07/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Avrupa ile farkımız 
</HEADLINE>
<TEXT>


BAZI okurlar, günlük yaşantımızdan örnekler vererek, Avrupa ile farkımızı belirttiğimiz için bizi eleştiriyorlar. 
Hatta bazıları "Ne farkımız var Avrupa'yla " demeye bile getiriyorlar. 
Ne farkımız mı var 

BİZİM gazete binası, Türkiye'deki çağdaş binalardan biri.. 
Sabah geliyoruz, masaya oturuyoruz, karşımızda, bir başka mahalle var, çoğu gecekondudan bozma, katların duvarları var, sıvaları yok, tuğlalar ortada... 
Eğer Avrupalı olmaya yetiyorsa, bizim bina Avrupa, ama karşısı da Türkiye... 

BU çelişkiyi her gün yaşayan biri, "Bizim Avrupa'yla ne farkımız var " diyebilir mi 
"Fark var " derken ülkemizi küçümsemiyoruz, ama "Biz Avrupa'ya yakışırız " diye de devekuşu gibi başımızı kuma sokmuyoruz. 
"Biz buyuz " diyoruz. 

İKİ örnek verelim... 
Biliyorsunuz, birkaç yıl içinde, başta taksiler, çoğu taşıtlar sıvı gazla çalışmaya başladı, benzin istasyonları gibi gaz istasyonları kuruldu. 
Çoğunun ruhsatı yoktu, güvenlik önlemleri bulunmuyordu, belediye bu istasyonları denetledi, bazılarını mühürledi. 
Sonra ne oldu 
Gaz istasyonları mühürleri kopardılar ve satışa başladılar. 

KADIKÖY Belediyesi aciz kalmadıklarını gösterebilmek için ne yaptı biliyor musunuz 
O istasyonların giriş ve çıkışlarına, iş makineleriyle derin hendekler açtı, araçlar girmesin diye... 

BÖYLE bir örneği Avrupa'da görebilir misiniz 
Alman polisi gelip bir yeri mühürleyecek de, mühür koparılacak, belediye hendek açarak satışı engelleyecek... 
Böyle bir skeç yazılsa, oynansa Almanlar katıla katıla gülerler... 

GEÇEN gün televizyonda bir belgesel vardı, İngiltere'de bir gökdeleni patlayıcı maddeyle olduğu yere çökertecekler. Belgeselin yarısı tedbirlerle geçiyor, aman kimsenin burnu kanamasın, bir cam kırılmasın, çatlamasın, diye... Herkes bildirilen saatte evinden çıkıyor, otomobiline atlıyor, gidiyor, mahalle terk ediliyor, biraz sonra düğmeye basılıyor, gökdelen olduğu yere çöküyor, ne birinin burnu kanıyor ne bir cam kırılıyor, sadece müthiş toz bulutu etrafı kaplıyor, siz "Bu tozlar ne olacak " derken, arozözler geliyor, hortumlarla basınçlı su fışkırtarak mahalle yıkanıyor. 

ŞİMDİ böyle bir olayı, bir de bizde düşünün... 
"Ben evimden çıkmam " diye kaç kişi direnirdi, hatta benzin şişesini kapıp dama çıkan, kendimi yakarım, diyenler olmaz mıydı Bu arada mahkemeye başvurup yürütmeyi durdurma kararı alınmaz mıydı 

ELİNİZİ vicdanınıza koyun da söyleyin, aramızda Avrupa'yla fark yok mu 
Bu fark kanunla, yönetmelikle, Avrupa'ya bağlılık palavralarıyla kapanmaz. 
Hatta giderek açılır da... 



</TEXT>
</DOC>
