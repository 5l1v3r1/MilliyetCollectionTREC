<DOC>
<DOCNO> 312917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo23.html </URL>
<DATE> 2005/02/06/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İkinci Lig'de istifalar... Hamamcı ve Kılıç gitti 
</HEADLINE>
<TEXT>

     İkinci Lig A Kategorisi ekiplerinden Karşıyaka, dün yapılan Altay karşılaşmasında alınan 2-0'lık mağlubiyetin ardından, teknik direktör Hüseyin Hamamcı ile yollarını ayırdı. 
     Karşıyaka Kulübü Basın Sözcüsü Ahmet Diker, AA muhabirine yaptığı açıklamada, Altay karşılaşmasının mutlaka kazanmaları gereken bir maç olduğunu, ancak çok kötü oyun sergileyerek, hiç istemedikleri bir sonuç elde ettiklerini söyledi. 
     Altay maçını kaybetmekten dolayı üzgün olduklarını ifade eden Diker, ''Karşıyaka olarak, futbol adına çok iyi şeyler yaptığımız söylenemez. Yeni oyuncular da beklenen katkıyı gösteremedi'' dedi. 
     Diker, bu sonucun ardından çok önemli bir karar alarak Hüseyin Hamamcı ile yollarını ayırmak zorunda kaldıklarını bildirerek, şunları söyledi 
     ''Hüseyin Hamamcı gibi bu ligin en iyi teknik direktörlerinden biriyle yollarımızı ayırmak zorunda kaldığımız için üzgünüz. Ama ligde çok kritik bir noktada bulunuyoruz ve bu gibi durumlarda mutlak surette kan değişikliği gerekiyor. Bunu yaptık.'' 
     
     KILIÇ İSTİFA ETTİ 

     Öte yandan, İkinci Futbol Ligi A Kategorisi'nde yer alan Elazığspor'da, teknik direktör Kemal Kılıç, görevinden istifa etti. 
     Kemal Kılıç, Elazığspor-Mersin İdmanyurdu maçı sonrası düzenlediği basın toplantısında, maçı değerlendirdi. 
     Maçta hiç düşünmedikleri goller yediklerini belirten Kılıç, bu gollerin faturasını ağır olarak ödediklerini söyledi. 
     Yönetim kurulu ve taraftarlardan özür dileyen Kılıç, şöyle konuştu 
     ''Açık söylemek gerekirse çok başarısız olduk. Takımdaki futbolculara hiçbir şey söylemek istemiyorum, çünkü hala güvendiğim insanlar. Bu işin suçlusu yok ama başarısızlığın bir nedeninin olması ve bunun hesabını sorulması gerekir. Kulüp başkanı Mustafa Yıldız'a istifa edeceğimi söyleyeceğim, mutlaka anlayışla karşılar. Zaten bu kadar güvensiz bir ortamda devam etmenin anlamı yok'' dedi. 
     Kılıç, gazetecilerin, ''özeleştiri yapıyor musunuz'' sorularına karşılık, ''Bu başarısızlıkta tek faktör benim, ancak kesinlikle yanlış kadro çıkardığıma inanmıyorum'' diye konuştu. 
     
</TEXT>
</DOC>
