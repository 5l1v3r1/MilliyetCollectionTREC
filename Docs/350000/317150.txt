<DOC>
<DOCNO> 317150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun11.html </URL>
<DATE> 2005/02/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AIDS ve HIV taşıyıcıların listesi yanlışlıkla yayıldı .. 
</HEADLINE>
<TEXT>

     ABD'nin Florida eyaletinin Palm Beach bölgesinde yaşayan 4500 AIDS hastası ve 2 bin HIV taşıyıcısının isim ve adreslerinin bulunduğu gizli listenin, e-postayla yanlışlıkla bölgede görev yapan 800'den fazla sağlık görevlisine gönderildiği bildirildi. 
     Palm Beach bölgesinde AIDS ve HIV vakalarına dair verileri toplayan John W. Nolan'ın, bölgede çalışan sağlık çalışanlarına aylık bir istatistikle birlikte kazayla AIDS hastalarına dair listeyi de gönderdiği belirtildi. 
     Nolan'ın listeyi gönderdikten kısa süre sonra yaptığı büyük hatayı anladığı ve çalıştığı departmana bağlı bilgisayar uzmanlarını derhal harekete geçirerek, kurumun e-posta sistemini bir süre kapattırarak, listenin gönderilen kişilere ulaşmasını engellemeye çalıştığı ifade edildi. 
     Gönderilenlerden kaç kişinin e-postaları açarak gizli listeyi gördüğünün bilinmediği kaydedilirken, departmana bağlı bilgisayar uzmanlarının şu ana kadar bu postaların sadece 10 kişi tarafından açıldığını tespit ettikleri belirtildi. Yetkililerin, e-postaları açan kişilere ulaşarak, yapılan hatayı ve durumun hassasiyetini iletmeye çalıştıkları bildirildi. 
     Palm Beach Sağlık Departmanı Direktörü Dr. Jean Malecki'nin derhal inceleme başlattığı ifade edilirken, sağlık departmanı müfettişlerinin de bağımsız soruşturma başlattıkları kaydedildi. 
     
</TEXT>
</DOC>
