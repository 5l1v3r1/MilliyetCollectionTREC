<DOC>
<DOCNO> 333712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy13.html </URL>
<DATE> 2005/04/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
AKP'li Gülle Parti ilkelerine aykırı hareket halinde gereğini yaparız 
</HEADLINE>
<TEXT>

     AK Parti Genel Başkan Yardımcısı Akif Gülle, ''Hiçbir kişi ya da kurum hakkında vasfı, pozisyonu ne olursa olsun, yargısız infaz yapmaksızın, parti ilkelerine, partimizin hedeflerine aykırı bir hareket olursa AK Parti'nin gerekeni yapacağından hiç kimsenin zerre şüphesi olmaması gerekir'' dedi. 
     AK Parti Medya ve Tanıtım Başkanlığı görevine getirilen Akif Gülle, AK Parti'yi takip eden muhabirlerle kahvaltılı basın toplantısında biraraya geldi. 
     Burada yaptığı konuşmada medyanın önemine değinen Gülle, medyanın siyasi ve sosyal olaylarda önemli bir rolünün olduğunu söyledi. 
     Daha sonra basın mensuplarını sorularını yanıtlayan Gülle, ''Enerji ve Tabii Kaynaklar Bakanlığı ihalelerinde yolsuzluk yapıldığına yönelik yürütülen soruşturmanın iddianamesinde AK Parti'li milletvekillerinin yer aldığı ifade ediliyor. Bu iddiaları nasıl değerlendiriyorsunuz '' sorusuna şu yanıtı verdi 
     ''İki arkadaşımız avukatları aracılığıyla açıklama yaptılar. Kendilerine fezleke ulaşmadığı ve dava açılmadığı ifade edilmiştir. AK Parti yolsuzluklarla mücadele etmek için elinden gelen her şeyi yapacağını kamuoyuna deklare etmiş ve bu şekilde işbaşına gelmiş bir partidir. Biz ülkenin yoksullaşmasının en önemli sebebinin yolsuzluk olduğuna inanıyoruz. 
     İşin adli boyutu var. Elbette bağımsız mahkemelerimiz bu konuda kim olursa olsun bağımsızlıklarının gereği gerekeni yapacaklardır. 
     Hiçbir kişi ya da kurum hakkında vasfı, pozisyonu ne olursa olsun, yargısız infaz yapmaksızın, parti ilkelerine, partimizin hedeflerine aykırı bir hareket olursa AK Parti'nin gerekeni yapacağından hiç kimsenin zerre şüphesi olmaması gerekir. 
     Yargısız infazla, sadece dedikodulara dayalı, -miş'li cümlelere göre hüküm vermek doğru değil. Yargısız infaz olmamalı. Buna siz de Biz de dikkat etmeliyiz. Bağımsız mahkemelerin, hakimlerin en doğru kararı vereceğine inanıyorum. Olayın siyasi boyutunu değerlendirmek de bize düşecektir. Gereğinin yapılacağından hiç kimsenin şüphesi olmasın.'' Gülle, ''Gereğini mahkemeden sonra mı yapacaksınız '' sorusuna da, ''Bekleyelim görelim'' yanıtını verdi. 
     
</TEXT>
</DOC>
