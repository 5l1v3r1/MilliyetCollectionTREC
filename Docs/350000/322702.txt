<DOC>
<DOCNO> 322702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/ekonomi/eko06.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin adayı son bir sürpriz yapacak 
</HEADLINE>
<TEXT>


İbrahim Çağlar, İTO Meclisi'ne hangi komiteden hangi şirketle gireceğini sır gibi saklıyor. İTO Başkan adayı olarak Çetin Nuhoğlu'nun da adı geçiyor 

Eylem Türk 

İstanbul Ticaret Odası'nın İTO önceki gün 87 meslek komitesinin 547 üyesi ile 230 Oda Meclis üyesinin belirlendiği seçimlerinden sonra, tarafların meclis üye sayısının ne olacağı konusunda yaşanan belirsizlik devam ediyor. İTO Başkanı Mehmet Yıldırım, meclisteki ağırlığının yüzde 70'e çıktığını, Çağlar ise, mecliste 137 üyeye ulaştıklarını iddia ediyor. Her iki taraf da meclisteki ağırlıklarını artırmak için lobiye devam ediyor. 
Seçimi kazanan şirketlerin, kendilerini temsil edecek adayları bugün - yarın bildireceklerini söyleyen Yıldırım, "Pazartesi mazbatalarını alacaklar. 230 meclis üyesi salı günü yapılacak seçimlerde oda yönetimini belirleyecek" dedi. Yıldırım, AKP kurucularından başkan adayı İbrahim Çağlar'ın, kendi komitesinde seçimi kaybettiğini hatırlatarak, "Başkan olacak kişi daha kendi komitesinin sandığından çıkamıyorsa başka komiteden aday olması risklidir" dedi. 
Yıldırım, Çağlar'ın, seçim öncesinde, dört komitede daha şirketleriyle temsil edildiği açıklamasıyla ilgili olarak da, "Çağlar'ın başka komitelerden meclise gireceği söyleniyor. Başka yerde şirketi yok. Şirketini açıklasın, ben bulamadım. Hangi şirket, hangi komite " dedi. 

Yönetim salı seçilecek 
Başkasının emanet şirketiyle İTO'ya başkan olunmayacağını belirten Yıldırım, "Seni vekil eden şirket bir gün yetkini çekerse başkanlığın da düşer" dedi. 
Kendi komitesinde seçimi kaybeden Çağlar ise hangi şirket ve hangi komiteden meclise gireceği konusunda açıklama yapmazken, mazbatalar alındıktan sonra konuşacağını belirtti. 
Çağlar şöyle konuştu "Artık meclis oluştu. Meclisin takdiriyle yönetime aday olacağız." 
Oy pusulalarının geçersiz olduğunu söyleyen Çağlar, "İtirazlarım devam ediyor" dedi. 
Çağlar, "Mecliste karşı liste - bizim liste diye bir şey olmayacak. Herkesle birlikte çalışacağız. Komiteler daha aktif olacak"dedi. 

Çağlar'ın İTO'da kayıtlı şirketleri Nurtopİstanbul Dünya Ticaret Merkezi AŞ yönetiminde Marbach - lasertek Laser Teknolojisi Sanayi İstanbul Çorapçılık Tekstil SanayiTİM Ticaret Noktası Bilişim HizmetleriFCT İnşaat Bermen Tekstil 

Nuhoğlu'nun da adı geçiyor İTO Başkanlığı için adı geçenler arasına UND Başkanı Çetin Nuhoğlu da katıldı. Nuhoğlu'na başkan olması için üyeler tarafından baskı yapıldığı söyleniyor. Bu arada seçimlerde ortak hareket etmek üzere oluşturulan Değişim Grubu'ndan İTO Yönetim Kurulu Üyesi Ali Kopuz, meclis üyesi seçimlerinde başarılı olduklarını ve 60 - 70 arkadaşlarının meclis üyeliğini kazandığını kaydetti. 
Kopuz, "Liste çıkardığımız komitelerinin hepsinde başarılı olduk. Böyle bir sonuç bekliyorduk. Meclis'in şu anda genel yapısı belli olmadığı için görüşemediğimiz arkadaşlarımız çok. Bunlara ulaştığımızda bu sayının yükseleceğine inanıyoruz" dedi. Kopuz, Değişim Grubu'nun başkan adayının, bir iki gün içinde belirleneceğini kaydetti. 


</TEXT>
</DOC>
