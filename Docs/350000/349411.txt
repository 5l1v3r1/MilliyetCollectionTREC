<DOC>
<DOCNO> 349411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo23.html </URL>
<DATE> 2005/06/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Atalay Halil Mutlu'nun bilerek doping almayacağına inanıyoruz... 
</HEADLINE>
<TEXT>

     Gençlik ve Spor Genel Müdürü Mehmet Atalay, Bulgaristan'ın başkenti Sofya'da yapılan Avrupa Halter Şampiyonası'nda 3 altın madalya kazanan ve daha sonra dopingi maddesi aldığı açıklanan Halil Mutlu'nun bilerek doping almayacağına kesin olarak inandığını söyledi. 
     Atalay, AA muhabirine yaptığı açıklamada, Halil Mutlu olayının tüm Türkiye'yi üzdüğünü ifade ederek, ''Halil, güvendiğimiz sporcularımızdan biri. Sadece sorun olmayan bir adam değil, sorun çözen bir adam. Lider özellikleri olan sorumluluğu üst düzeyde olan bir sporcu. Gençlere örnek gösterdiğimiz, dünyada örnek gösterilen sporculardan biri. Halil'in bilerek doping almayacağına kesin inanıyoruz. Zaten bu maddede bir doping maddesi değil. Vücuda bir katkısı yok. Dolayısıyla Halil Mutlu, böyle bir ihtiyaç hissetmez'' dedi. 
     Halil Mutlu'nun vicdanlarında ak olduğunu belirten Atalay, sözlerini şöyle sürdürdü 
     ''Ancak numuneden bu madde çıktığı için şu anda ciddi sıkıntısı var. Bunu gidermek için de uluslararası federasyon nezdinde de girişimlerimiz olacak. Uluslararası Federasyon'da zaten en az bizim kadar üzüldü. Sanırım Halil'in lehine süreç hızlanacak yada işleyecek. Bunun çalışmasını arkadaşlarımız yapıyor. B numunesinin açılmasına bizim itirazımız sonucu karar verilmiştir. Orda çıkmazsa zaten otomatik olarak kurtuluyor. Eğer orda da aynı doping maddesine rastlanırsa, Halil Mutlu'nun bir komploya gittiğini tahmin ediyoruz. İnşallah olayı en az hasarla atlatır ve ülkemize bir büyük şampiyonunun getireceği madalyaları izlemeye devam ederiz.'' Doping maddesiyle ilgili teknik ekiplerinin çalışmalarını devam ettiğini ifade eden Atalay, ''Halil'in sporculuk hayatında sabıka olmamıştır. 2 yıl ceza alsa da gönlümüzdeki Halil hiçbir zaman sabıkalı olmayacak. Halil, ak olarak idmanlarını devam ettirecek. 2 yıl sonra yeniden podyuma çıkacak ve Pekin olimpiyatlarında en büyük madalya şansımız, altın şansımız olacaktır.'' Mutlu'nun ak olana kadar milli formayı giymeyeceği biçimindeki açıklamaları konusunda da Atalay, 'İlk tepkiyle onu söyledi. Yanlış söyledi. Bu konuda da ona kızdım zaten. Halil, kara değil ki aklansın. Basınımızdan, otoritelerimizden milletimize kadar hiçkimse Halil'i suçlamadı. Halil'in bilerek doping almadığını herkes biliyor. Bu vesileyle bir şekilde yemeğine içeceğine karıştırılmış bir maddeden doping muamelelesi görüyor. Halil'in fikrine katılmıyorum. Bir araya geldik ve milli formayı giydirdik. O, milli formayı giymeyi ömür boyu hak etmiş bir sporcu, bundan sonra bir derece elde etmese bile'' diye konuştu. 
     
     A MİLLİ FUTBOL TAKIMININ ŞANSI 
     Atalay, A Milli Futbol Takımı'nın grubu ikincilikle bitireceğine inandığını söyledi. 
     Son maça kadar şanslarının süreceğine inandığını da ifade eden Atalay, ''Yunanistan'a kaybetseydik, şansımız azalabilirdi. Gruptaki takımlar birbirlerini yenebiliyorlar. Yunanistan'ın da Danimarka ile yapacağı maç var. Önemli olan bundan sonraki maçları kazanmaktır. Takımımızın, ikinci olarak grubu bitireceğine inanıyorum'' dedi. 
     Trabzonspor'un takım kaptanı Fatih Tekke'yi hayranlıkla izlediğini kaydeden Atalay, ''Sadece benim değil, tüm Türkiye'nin hayranlıkla izlediği bir oyuncu. İnanılmaz yetenekleri var. Avrupa'da en fazla gol atan oyuncu. Fatih'i eleştirmeye kimsenin haddi yok'' diye konuştu. 
     
</TEXT>
</DOC>
