<DOC>
<DOCNO> 304468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur46.html </URL>
<DATE> 2005/01/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Uzman çavuş tanker gasp etti 
</HEADLINE>
<TEXT>

     Tokat İl Jandarma Alay Komutanlığı'nda görevli Uzman Çavuş Mehmet D. 32 , polis olduğu öne sürülen Hüseyin A. ile Kahramanmaraş'ın Pazarcık İlçesi'nde seyir halindeki tankeri durdurup, şoförünü etkisiz hale getirdikten sonra tankeri gasp ettikleri iddia edildi. 
     AA muhabirinin edindiği bilgiye göre, Pazarcık İlçe girişinde, üzerinde resmi üniforması bulunan Uzman Çavuş Mehmet D. ile yanında bulunan ve resmi polis üniformalı Hüseyin A, İsmet Keleş yönetimindeki 44 EK 907 plakalı benzin yüklü tankeri, arama yapma gerekçesiyle durdurdular. 
     Arama sonrasında, sürücü İsmet Keleş'i, henüz plakası belirlenemeyen bir otomobile bindirip, ''Senin, aracında uyuşturucu olduğuna dair ihbar var. Sen, otomobil ile Pazarcık İlçe Jandarma Komutanlığı'na git, biz de tankerle arkadan geliyoruz'' diyerek olay yerinden tankerle uzaklaştılar. 
     Keleş'in, olayı jandarmaya bildirmesi üzerine harekete geçen polis ve jandarma ekipleri, tankeri uzun süre takip edip, Gaziantep'in Yavuzeli İlçesi girişinde barikat kurdular. Kurulan barikatı gören Mehmet D. ile Hüseyin A, tankeri bırakıp, kaçtılar. Jandarma ekipleri, uzun kovalamaca sonucunda Mehmet D'yi yakaladı. Hüseyin A. ise izini kaybettirdi. 
     Mehmet D. ve Hüseyin A'nın yakalanmadan önce tankerin içindeki benzinin bir bölümünü, bir benzin istasyonunda sattıkları, kalan benzini de Araban İlçesi'nde bulunan bir benzin istasyonuna götürdükleri öğrenildi. 
     Yetkililer, Uzman Çavuş Mehmet D.'nin daha önce, Gaziantep'in Yavuzeli ve Araban İlçe Jandarma Bölük komutanlıklarında görev yaptıktan sonra, Tokat'ın Niksar İlçesi Jandarma Bölük Komutanlığı'nda gönderildiğini ve halen burada görevli olduğunu belirttiler. Yetkililer, Mehmet D'nin, daha önce de başka illerde bu tür olaylara adının karıştığını, bundan dolayı yargılandığını ve Türk Silahlı Kuvvetleri ile ilişiğinin kesilmek üzere olduğunu ifade ettiler. 
     Mehmet D.'nin Gaziantep'ten, Kahramanmaraş'ın Pazarcık İlçe Jandarma Bölük Komutanlığı ekiplerine teslim edildiği, kaçan Hüseyin A.'nin ise yakalanmasına çalışıldığı bildirildi. 
     
</TEXT>
</DOC>
