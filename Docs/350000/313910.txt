<DOC>
<DOCNO> 313910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur26.html </URL>
<DATE> 2005/02/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bursa'da kopya kredi kartı dolandırıcılığı .. 
</HEADLINE>
<TEXT>

     Bursa'nın Gemlik İlçesi'nde, İtalyan bankalarında hesabı olan kişilere ait kartların manyetik şeritlerini kopyalamak suretiyle elde edilen sahte kredi kartlarıyla alışveriş yapan 3 kişi, yakalandı. 
     Bursa Emniyet Müdürlüğü Mali Şube Amirliği'nden yapılan açıklamaya göre, Gemlik'te cep telefonu bayiliği yapan A.K, kendisinden cep telefonu alan Yusuf T. ve Recep P'nin verdikleri kredi kartlarının sahte olduğundan şüphelenince, cep telefonuyla zanlıların fotoğraflarını çekti ve durumu polise bildirdi. 
     Fotoğraflarının çekilmesi üzerine işyerinden hızla uzaklaşan iki zanlı, ''Telefondaki görüntüyü silmek için'' bir süre sonra yeniden bayiye dönünce, A.K'nin polisi bilgilendirmesi sonucu yakalandı. 
     Zanlıların ifadeleri doğrultusunda araştırmayı genişleten polis, Bursa'nın Santral Garaj Mahallesi'nde telefon bayiliği yaptığı belirlenen Yusuf T'nin, İstanbul'da yaşayan, kimliği açıklanmayan bir kişiden, İtalyan bankalarında hesabı olan kişilere ait kartların manyetik şeritleri kopyalanarak hazırlanmış 3 kredi kartı temin ettiği saptandı. 
     Yusuf T'nin, gıda toptancılığı yapan Erol D'nin işyerinde 13 milyar liralık alışveriş yapmış gibi gösterip bu kartları ''POS cihazı''ndan geçirdiği ve Erol D'nin de sahte irsaliye düzenlediği tespit edilince bu kişi de gözaltına alındı. 
     Zanlıların, sahte kredi kartlarıyla Mudanya Yolu üzerindeki akaryakıt istasyonlarından ve Gemlik'teki cep telefonu bayiinden 2 milyar liralık alışveriş yaptıkları saptanırken, Erol D'nin ev ve işyerinde yapılan aramalarda, sahte kredi kartları kullanılarak yapılan alışverişlere ait slipler ve değişik bankalara ait 3 POS cihazına el konuldu. 
     Zanlılar, sorgulamalarının tamamlanmasının ardından ''Manyetik şeridi kopyalanmış kredi kartı sahteciliği ve nitelikli dolandırıcılık'' suçlarından adliyeye sevk edildi. 
     Bu arada, konuyla ilgili vatandaşları uyaran polis yetkilileri, kredi kartı dolandırıcılarının, genellikle başkalarına ait kredi kartlarının numaralarını internet aracılığıyla aldıklarını ya da restoran gibi yerlerde kredi kartlarını garsonlara vererek hesaplarını ödeyen müşterilerin kartlarının manyetik şeritlerini kopyaladıklarını belirttiler. 
     Yetkililer, vatandaşların, kredi kartı işlemlerinin ''gözünün önünde yapılmasına'' dikkat etmelerini, kredi kartını hangi amaçla olursa olsun başka kişilere vermemelerini istediler. 
     
</TEXT>
</DOC>
