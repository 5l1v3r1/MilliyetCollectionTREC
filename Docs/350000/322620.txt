<DOC>
<DOCNO> 322620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur14.html </URL>
<DATE> 2005/03/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Belediye görevlilerinden köpeklere kötü muamele 
</HEADLINE>
<TEXT>

     Muzaffer DURU DİYARBAKIR, DHA 

      DİYARBAKIR'da, belediye görevlileri iğneyle uyuttukları 3 sokak köpeğini yerlerde sürükleyerek, kamyonetin kasasına fırlattı. 
     Ofis semtinde yeraltı otoparkının girişinde yatan 3 sokak köpeği için belediyeye ihbar yapıldı. Belediye görevlileri köpeklerin bulunduğu otoparka gitti. Görevliler köpekleri önce uyuşturucu iğne ile vurarak uyuttu. Uyutulan köpekler daha sonra hiç hoş olmayan bir uygulama ile karşı karşıya kaldı. 
     Bir görevli kuyruğundan tuttuğu köpeği yerde sürükleyerek kamyonetin kasasına çöp torbası gibi fırlattı. Belediye görevlisinin hareketi çevredekilerin tepkisine yol açtı. Diğer 2 köpeği de aynı şekilde araca koyan görevli kendisini gazetecilerin çektiğini görünce tepki gösterdi. Köpekler, şehir dışındaki hayvan barınağına götürüldü. 
     
     BELEDİYE SORUŞTURMA BAŞLATTI 
     Diyarbakır'da sabah saatlerinde 3 sokak köpeğini iğne ile uyuttuktan sonra yerde sürükleyerek, kamyonetin kasasına çöp torbası gibi fırlatan 2 belediye görevlisi hakkında soruşturma başlatıldı. 
     Büyükşehir Belediyesi Veteriner Şube müdürü Nedim Yaşlı, "Görüntüleri televizyondan izlediğimizde şok olduk. Bizim başı boş köpekleri toplama yöntemimiz bu değildir. İki görevli hakında soruşturma başlattık. Biz sokak köpeklerini insanlara zarar vermesin diye uyuttuktan sonra bunları taşımakta kullandığımız sedye ile araçları bindiriyoruz. Arkadaşların davranışı bizi rahatsız ettik. Gereken işlem yapılacaktır'' dedi. 
     
</TEXT>
</DOC>
