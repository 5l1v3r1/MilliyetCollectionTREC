<DOC>
<DOCNO> 319376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur32.html </URL>
<DATE> 2005/02/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Yolcu otobüsünde kaçırılma iddiası .. 
</HEADLINE>
<TEXT>

     Eskişehir-İstanbul seferini yapan yolcu otobüsünde bulunan bir kadın, boşandığı eşi tarafından kaçırıldığını iddia edince, polis, otobüsü Bilecik'in Bozüyük İlçesi'nde durdurup şüpheliyi gözaltına aldı. 
     Alınan bilgiye göre, İstanbul'da yaşayan eşi Nusret B'den 41 , 10 gün önce boşanan Neşe Açıkkol 40 , Eskişehir'in Vişnelik Mahallesi'nde yaşayan teyzesinin yanına geldi. 
     Mahkemenin 3 çocuğunun velayetini verdiği Nusret B'nin, Eskişehir'e gelerek eski eşi Neşe Açıkkol ile görüştüğü ve çocuklara bakması konusunda yardım talep ettiği öğrenildi. 
     Daha sonra Nusret B. ile İstanbul'a gitmek üzere bir yolcu otobüsüne binen Neşe Açıkkol'un, Bozüyük İlçesi yakınlarında muavine eski eşi tarafından kaçırıldığını söyleyip yardım talep ettiği, muavinin cep telefonundan 155 polis imdat hattını arayarak ihbarda bulunması üzerine, emniyet güçlerinin Bozüyük hal kavşağında yolcu otobüsünü durdurduğu belirtildi. 
     Nusret B'nin gözaltına alındığı, kaçırıldığını iddia eden Neşe Açıkkol'un da ifadesi alınmak üzere İlçe Emniyet Müdürlüğü'ne götürüldüğü bildirildi. 
     Olayla ilgili soruşturma sürdürülüyor. 
     
</TEXT>
</DOC>
