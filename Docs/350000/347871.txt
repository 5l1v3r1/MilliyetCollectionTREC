<DOC>
<DOCNO> 347871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy22.html </URL>
<DATE> 2005/06/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
AÜ Senatosu Laiklik, iktidarın kararlı uygulamaları ile aşındırılıyor 
</HEADLINE>
<TEXT>

     Ankara Üniversitesi Senatosu, "Türkiye Cumhuriyeti’nin temel niteliklerinden biri olan laikliğin, siyasal iktidarın derinden ve kararlı uygulamaları ile hızla aşındırılmaya çalışıldığını" öne sürdü. 
     Ankara Üniversitesi Rektörlüğü’nden yapılan açıklamada, üniversite senatosunun dün yaptığı toplantıda, Türk Ceza Yasası ve milli eğitim sisteminde yapılan değişikliklerle ilgili bir karar alındığı belirtildi. 
     Kararda, Türkiye Cumhuriyeti’nin demokrasi ve insan haklarına saygılı, laik ve sosyal bir hukuk devleti olduğuna vurgu yapılarak, şu görüşlere yer verildi 
     "Laiklik ilkesinin gereği olarak din öğretimi ve din eğitimi ile ilgili uygulamalar kendi tarihselliği içinde ve kendi özgünlüğü çerçevesinde ele alınmalıdır. Çağdaş eğitim sisteminde din öğretimi, Türkiye Cumhuriyeti’nin ilk yıllarında olduğu gibi her türlü siyasi amaç ve çıkarların dışında tutularak yapılmalıdır. 
     Türkiye Cumhuriyeti’nin temel niteliklerinden biri olan laiklik, bu çerçevede siyasal iktidarın derinden ve kararlı uygulamaları ile hızla aşındırılmaya çalışılmaktadır. Özellikle, yasa dışı gerçekleştirilen Kuran kurslarına zemin hazırlanarak gizli din okullarına yol açılması, özgürlüklerin genişletilmesi adı altında türbanın serbest bırakılmasının istenmesi, ilk ve orta öğretimde din kültürü ve ahlak bilgisi dersinin sosyal bilimler öğretimi kapsamında ele alınmaması, öğretim programlarında dinsel pratiklere ağırlık verilmesi, karma eğitim ilkelerine aykırı olarak kız ve erkek öğrencilerin ayrı okullarda okutulması girişimleri laiklikten uzaklaşıldığının somut göstergeleridir. 
     Ankara Üniversitesi Senatosu, siyasal iktidarın yürüttüğü laiklik karşıtı bu uygulamaları endişe ile izlemekte ve bu konudaki duyarlılığını kamuoyu ile paylaşmayı tarihsel sorumluluğunun bir gereği olarak düşünmektedir." 
     
</TEXT>
</DOC>
