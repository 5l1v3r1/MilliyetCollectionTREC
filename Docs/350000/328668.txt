<DOC>
<DOCNO> 328668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur31.html </URL>
<DATE> 2005/03/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Elizabeth Hurley çekimlerde dublör kullandı 
</HEADLINE>
<TEXT>

     Bir dondurma firmasının reklam filmlerinde rol almak üzere Muğla'nın Akyaka Beldesi'ne gelen Hurley'in rol alacağı reklam filmi çekimlerinden önce, beldenin balıkçı teknelerinin bağlandığı rıhtımda deneme çekimleri yapıldı. Deneme çekimlerinde, Hurley'in dublörü rol aldı. 
     Hurley, dinlendiği Yücelen tesislerinden, kapalı bir otomobil içinde ve sıkı güvenlik önlemleriyle filmin çekileceği rıhtıma geldi. 
     Basın mensuplarının alınmadığı ve görüntü alınmaması için sıkı güvenlik önlemleri altında yapılan çekimlerde 250 kişi görev aldı. Çekimlere, Muğla Üniversitesi'nden de 60 öğrenci katılıyor. 
     Hurley'in rol alacağı film çekimleri üç gün devam edecek. 
     Elizabeth Hurley'in Gökova Körfezi'nde mavi yolculuğa çıkacağı öğrenildi. Bunun için Marmaris'ten kiralanan ''E Linka-H Guernsey'' adlı yat Gökova'ya getirildi. 
     
</TEXT>
</DOC>
