<DOC>
<DOCNO> 314154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy09.html </URL>
<DATE> 2005/02/10/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Sarıgül'den Baykal'a Moon tarikatı suçlaması 
</HEADLINE>
<TEXT>

     CHP'nin 13. Olağanüstü Kurultayı'nda Genel Başkan Deniz Baykal'a rakip olan Şişli Belediye Başkanı Mustafa Sarıgül, Baykal'ı "sakıncalı örgütler" listesinde bulunan dünyanın en gerici tarikatı olduğunu iddia ettiği Moon tarikatına yaptığı ziyareti gizlemekle suçladı. 
     Mustafa Sarıgül, dün gerçekleştirdiği "Kurultayda yaşananlar ve sonrasında partimiz" konulu toplantının ardından yazılı bir açıklama yaptı. CHP tarihinde ilk kez sadece kişisel iktidarı sağlamak uğruna 6 ayda iki kez kurultay toplandığını öne süren Sarıgül, "Eğer bugün tekrar CHP kurultaylar ve kavgalar partisi olarak anılmaya başlamışsa bunun sorumlusu sayın Baykal'dır" dedi. 
     
     ÖKTEM VE BAYKAL'A SUÇLAMA 

     Sarıgül, kurultayın demokratik ve seçim yapmak üzere toplanmış bir kurultay olmadığını dile getirirken, kurultayda yaşanan olayların da salonda önceden planlanmış senaryoların tek tek gündeme getirilmesiyle başlatıldığını söyledi. 
     Olayların Baykal'ın özel olarak görevlendirdiği belli olan Divan Başkanı Şinasi Öktem'in düğmeye basmasıyla başladığını savunan Sarıgül, Baykal'ın tahriklerinin de olayı tamamlayan bir başka unsur olarak ortaya çıktığını ve oyunun tamamlandığını iddia etti. Sarıgül, kurultay salonunda ellerinde demir çubuklar olan ve genel merkez yönetimince yönlendirildiğini iddia ettiği Gençlik Kolları MYK üyesi Selçuk Şahinoğlu ve Ankara İl Gençlik Kolları Yöneticisi Bahri Ulu'nun bir fotoğrafı basına dağıttı. 
     
     "MOON TARİKATI ZİYARETİNİ GİZLEDİ" 

     Sarıgül, Baykal'ın kurultay konuşmasında üç saati aşkın bir süre şahsına hiç bir kurala dayanmayan saldırıda bulunduğunu da ifade ederken, saldırıların "dış güç paranoyası ve siyasi ahlak" eksenine oturtulduğunu belirtti. Sarıgül, yaptığı ABD ziyaretinin, ABD devletinin hiç bir resmi makamı ya da bölümüyle ilgisinin bulunmadığını, tamamen sivil inisiyatif gruplarınca gerçekleştirdiğini dile getirdi, Deniz Baykal'ın 1998 yılında Moon tarikatına yaptığı ziyareti anımsattı. 
     Baykal'ın daha önce Güney Kore'de kurulan, "ABD'de milyonlarca müridi olan ve girişimleri nedeniyle uluslararası kuruluşlarca sakıncalı örgütler listesinde bulunan dünyanın en gerici tarikatı olan Moon tarikatına" yaptığı ziyaretten hiç kimseye söz etmediğini dile getirdi. 
     Mustafa Sarıgül, çağrılan önemli konuklara tarikatın şeyhi tarafından binlerce dolar ödendiği de ortaya çıkarılan bu geziye giden Baykal'ın, bu durumu MYK üyesi arkadaşlarından bile gizlediğini ve hala bu ziyaretin nedenini kamuoyuna açıklamadığını söyledi. 
     
</TEXT>
</DOC>
