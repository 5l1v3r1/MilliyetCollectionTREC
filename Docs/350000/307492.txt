<DOC>
<DOCNO> 307492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko26.html </URL>
<DATE> 2005/01/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Hindistan gelinleri altın fiyatlarını yükseltiyor... 
</HEADLINE>
<TEXT>

     Hindistan'da Kasım-Şubat ayları arasındaki geleneksel düğün mevsimi, uluslararası altın piyasalarını sevindirdi. 
     Sektör uzmanları, Kasım ayında başlayan düğün mevsiminde Hindistan'ın altın talebinin geçen yılın aynı dönemine göre yüzde 5 arttığını bildiriyorlar. 
     Altının uluslararası fiyatının, ABD Doları'nın zayıflamasına tepki olarak 2001 yılından bu yana yükseldiğini hatırlatan sektör uzmanları, yüksek fiyatların Hintli düğün sahiplerinin gözünü korkutmadığını, bu ülkeden gelen yüksek talebin de fiyatların daha da yükselmesine neden olduğunu belirtiyorlar. 
     Uzmanlar, yıllık 600 ton altın talebiyle dünyanın en büyük altın alıcısı olan Hindistan'da yıllık altın tüketiminin yüzde 60'ının düğün mevsiminde gerçekleştiğini bildiriyor. 
     Türkiye'de olduğu gibi altına yatırım aracı gözüyle bakılan Hindistan'da da aileler, kızlarına evliliklerinde mali güvence sağlamak amacıyla düğünlerde gelinlere bol miktarda altın hediye ediyor. 
     
</TEXT>
</DOC>
