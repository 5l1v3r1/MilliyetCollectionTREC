<DOC>
<DOCNO> 342276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo35.html </URL>
<DATE> 2005/05/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Sakaryasporlu futbolculara prim kampanyası başlatıldı... 
</HEADLINE>
<TEXT>

     Ligde kalma mücadelesi veren Sakaryasporlu futbolcuları motive amacıyla prim toplama kampanyası başlatıldı. 
     Sakarya Valisi Nuri Okutan, kampanya dolayısıyla kaymakamlar, belediye başkanları, daire müdürleri, sivil toplum örgütleri ve iş adamlarıyla toplantı yaptı. 
     Sakaryaspor ligde kalması halinde futbolculara 500 bin YTL prim verilmesinin planlandığını ifade eden Okutan, "Rakip takımlar ligde kalmak için futbolculara prim vaadinde bulnuyor. Bizim de futbolcularımızın, teknik heyetin ve yönetim arkasında olduğumuzu göstermemiz gerekir" dedi. 
     Sakaryaspor’a ilgi duyan herkesin karınca kararınca destek vermesini isteyen Okutan, "Alkış ve moral önemli ama prim de çok önemlidir. Ligde kalmak için 500 bin YTL’yi bulmak zorundayız" diye konuştu. 
     Kampanyada toplanacak paraların, ligde kalınması halinde dağıtılacağını ifade eden Okutan, şunları kaydetti 
     "Ben ilk kez böyle bir kampanya düzenliyorum. Altından kalkabileceğimiz konusunda endişeliydim. Ancak görüyorum ki böyle bir temayül var. Bunun gönüllü bir katkı olması gerekir. Esas beklentimiz Sakarya’daki sanayi ve iş çevresinden. 
     Kampanya lig bitene kadar devam edecek. Futbolculara da ligde kalmaları halinde 500 bin YTL pirim dağıtılacağını bildireceğiz. 
     Herkes ne yapacaksa şimdiden yapsın. Kamu kuruluşları hazırlıklara başlasın. Eğer ligde kalamazsak verilen söz geçerli değildir." Toplantıda bazı oda ve iş adamları ile kurum müdürleri ise destek primi konusunda gerekeni yapacaklarını söylediler. 
     
</TEXT>
</DOC>
