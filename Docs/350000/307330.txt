<DOC>
<DOCNO> 307330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/dunya/adun.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
40 İran tesisi hedefte 
</HEADLINE>
<TEXT>


Gazeteci Seymour Hersh, İran'a 6 ay önce Afganistan'dan sızan Amerikan özel operasyon birliklerinin yerini belirlemeye çalıştıkları nükleer ve kimyasal tesislerin sayısının 40 olduğunu yazdı 

DIŞ HABERLER SERVİSİ 


Gizlice İran'a sızan ABD özel operasyon birliklerinin, 6 aydır bu ülkede faaliyet gösterdikleri ve gerektiğinde vurulması için yerini belirlemeye çalıştıkları nükleer tesisler, kimyasal silah üretmeye uygun merkezler ile füze üslerinin sayısının 40 olduğu öne sürüldü. 
Amerikalı gazeteci Seymour Hersh'ün ilk bölümü dünkü Milliyet'te de iktibas edilen The New Yorker dergisindeki haberine göre, Amerikan özel timleri İran'a Afganistan üzerinden girdiler. 

İsrail ile işbirliği 
Beyaz Saray ve Savunma Bakanlığı'nın Pentagon adını vermediği kaynaklara dayanan Hersh, uzun ve ayrıntılı haberinde, ABD'nin İran'daki gizli operasyonlarında Pakistan ve İsrail ile istihbarat işbirliği yaptığını yazdı. 
Eski istihbarat görevlilerinin verdikleri bilgileri de aktaran Hersh'e göre, komandolar havadaki partikülleri ve radyasyonu "koklayarak" tespit eden cihazlarla tarama yaparak nükleer, kimyasal ve biyolojik silah olup olmadığını araştırıyor. Operasyonlar özellikle gizli yeraltı tesislerini hedefliyor. 

İşgal seçeneği 
Pentagon'a yakın kaynaklar, İran'a yönelik faaliyetlerin sadece tarama ve keşif çalışmalarıyla sınırlı kalmadığını, ayrıca bu ülkeye yönelik sınırlı veya tam kapsamlı askeri operasyon planlarının da güncelleştirildiğini söylediler. Güncellenen planlara göre, İran'ın gizli silahlarının 3'te 2'si hava bombardımanıyla yok edilebilir ancak geri kalanı yerleşim bölgelerine çok yakın oldukları için kara operasyonu gerektiriyor. İran'ın işgal edilmesinin de dahil edildiği planlarda, jeostratejik durumun değiştiği ifade edilerek artık Irak'ın işgal edilmesi, Afganistan ve Orta Asya ülkelerinde edinilen üsler sayesinde ABD'nin elinin güçlendiği vurgulanıyor. 
Haberde, böyle bir operasyon için Beyaz Saray'da Savunma Bakanı Donald Rumsfeld ve Paul Wolfowitz gibi şahinlerin çok istekli oldukları ve İran'ın silah üretim altyapısını tamamen imha etmeyi istedikleri kaydedildi. 

Amaç, mollayı yıkmak 

Amerikan istihbarat kaynakları, Bush yönetiminin İran'a sert bir darbe indirerek politik bir sonuç almayı umduğunu belirttiler. Bush'un beklentileri arasında askeri olarak hezimete uğrayan molla rejiminin süratle çökmesi de yer alıyor. Bir eski üst düzey istihbarat görevlisi, "Irak bu savaşın sadece bir cephesi. Bir sonraki adımda, İran saldırısını göreceğiz" dedi. 
Haberde, Bush'un teröre karşı savaş vizyonunun Ortadoğu ve Afrika'da 10 ülkeyi kapsadığı, bu ülkeler arasında Cezayir, Sudan, Yemen, Suriye ve Malezya'nın yer aldığı bildirildi. Hersh, faaliyetlerle ilgili olarak Kongre'ye bilgi verilmeyeceğini bildirdi. 

Seymour Hersh Amerikalı Don Kişot 

Araştırmacı gazeteci Seymour Hersh, ABD hükümetlerinin korkulu rüyası. Hersh, yıllardır politika ve iş dünyasının kirli çamaşırlarını hiç çekinmeden gözler önüne seriyor. Yahudi bir ailenin çocuğu olarak 1937'de Chicago'da doğan Hersh, gazetecilikte iyi bağlantılar kurmasıyla dikkat çekti. Vietnam'da 1968'de Amerikalı askerlerin 350 sivili öldürdüğü My Lai Katliamı'nı ortaya çıkardı, bu haberiyle 1970'te Pulitzer Ödülü'nü aldı. Watergate Skandalı'ndan, CIA'nın yasaları ihlal ederek ABD içinde casusluk yaptığına, 1973 Şili darbesinde CIA ve dönemin Dışişleri Bakanı Henry Kissinger'in parmağı olduğuna kadar birçok politik skandalı dünya Hersh'ten öğrendi. Son olarak Ebu Gıreyb işkence skandalını ortaya çıkardı. Dışişleri Bakanı Abdullah Gül, İsrail ajanlarının Kuzey Irak'ta faaliyet gösterdikleri şeklindeki açıklamasına Seymour Hersh'ın haberini kaynak göstermişti. 


</TEXT>
</DOC>
