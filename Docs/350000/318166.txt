<DOC>
<DOCNO> 318166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun28.html </URL>
<DATE> 2005/02/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kürtler Kerkük ve bazı bölgeleri istiyor... 
</HEADLINE>
<TEXT>

     Irak Kürdistan Demokratik Partisi IKDP yetkilisi Neçirvan Barzani, yeni Irak hükümetinin oluşumu konusunda, sadece ülkenin kuzeyindeki tartışmalı bölgelerde kontrolün kendilerine verilmesi halinde uzlaşacaklarını söyledi. 
     Reuters haber ajansına telefonla açıklama yapan Barzani, tartışmalı bölgelerin, petrol rezervleri zengin Kerkük kentini de kapsadığını belirtti. 
     Irak'ta 30 Ocak'ta yapılan seçimlerin ardından başbakanlık görevi için öne çıkan iki isim olan İyad Allavi ya da İbrahim El Caferi'ye destek konusunda görüş belirtmeyen Barzani, ''Bu, bizim için birey konusu değil. Ağırlık verdiğimiz belirli ilkelerimiz var'' dedi. 
     Bu ilkeler arasında, Kürtlerin, geçmişte ''Araplaştırılan'' bölgelerin kontrolünü alma hakkının bulunduğunu söyleyen Barzani, bunu kabul edenlerle ittifak kurmaya hazır olduklarını ifade etti. Barzani, durumun gelecek hafta daha da açıklık kazanacağını ve Kürtlerin yönetimde bir üst düzey görev almada ısrarlı olduklarını belirtti. 
     Barzani, Kerkük meselesinin ''bir sahiplenme ve mülkiyet meselesi'' olduğunu kaydetti ve yerel seçimlerde aldıkları oyların, kentin Kürt kimliğinin bir kanıtı olduğunu öne sürdü. 
     Kürt koalisyonunun farklı gruplarla temas halinde olduğunu belirten Barzani, ''Sahiplenme hakkı aldığınızda, onu geri alma hakkına da sahip oluyorsunuz'' şeklinde konuştu. Barzani, Kürtlerle anlaşmak isteyenlerin, Kürtlerin haklarının ve taleplerinin karşılanmasından yana olmaları gerektiğini belirtti. 
     Yaklaşık 100 bin kişiden oluşan peşmergelerin, güvenlik unsuru olarak bölgede tutulmaları gerektiğini kaydeden Barzani, ''Bunlar, halkımız için istediğimiz asgari talepler. Hakları, yaşadıkları ülke çerçevesinde garanti edilmeli'' dedi. 
     Saddam Hüseyin'in devrilmesinden sonra Irak'ın kuzeyindeki topraklarda hak iddia eden Kürt koalisyonu, seçimlerde oyların yüzde 25'ini alarak 275 sandalyeli mecliste 75 sandalyenin sahibi olmuştu. 
     
</TEXT>
</DOC>
