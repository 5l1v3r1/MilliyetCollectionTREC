<DOC>
<DOCNO> 311769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur10.html </URL>
<DATE> 2005/02/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Köyde tek başına 
</HEADLINE>
<TEXT>

     Osman BEKLEYEN - Feyat ERDEMİR DHA 

      HAKKARİ'de, geçen hafta meydana gelen 5.5 büyüklüğündeki depremin merkez üssü olan ve tamamen boşaltılan Sütlüce Mezrası'nda sadece çoban Ahmet Erçin kaldı. Kente göç eden köylülerin bıraktıkları hayvanlara bakmak için mezrada kalmak zorunda olduğunu belirten Erçin, "Bizim geçim kaynağımız bu hayvanlar, barınak yapılana kadar burada kalacağım'' dedi. 
     Depremde, 16 haneden 12'sinin yıkıldığı, 2 kişinin yaşamını yitirdiği Sütlüce Mezrası'nı terk eden köylüler, Hakkari'ye yerleşti. Köylüler, yanlarında götüremedikleri yaklaşık 500 küçükbaş hayvanı ise çoban Ahmet Erçin'e bıraktı. 
     Enkaz haline gelmiş evlerin arasında tek başına kalan Erçin, köylülerin bir de maddi olarak yıkılmamaları için hayvanlara bakmak zorunda olduğunu söyledi. Köyün en tecrübeli çobanı olduğu için burada kaldığını söyleyen Erçin, "Koyunlarımızın doğum yapmasına sayılı günler kaldı. Köyde hepimiz akraba sayılırız. Çoluk çocuğun ağır kış şartlarında buradaki çadırlarda yaşaması imkansız. Bütün aileler şehir merkezine gitmek zorundaydı. Ben de burada hayvanlarla birlikte havaların ısınmasını bekleyeceğim. Havalar ısındıktan sonra, köylülerimiz geri dönecek'' dedi. 
     
</TEXT>
</DOC>
