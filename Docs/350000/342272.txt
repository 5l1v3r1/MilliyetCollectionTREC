<DOC>
<DOCNO> 342272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo31.html </URL>
<DATE> 2005/05/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Süper Lig'de kalma mücadelesi prim savaşına dönüştü... 
</HEADLINE>
<TEXT>

     Kayserispor Basın Sözcüsü Musa Soykarcı, Sakaryaspor ile yapacakları maçın hazırlıklarının sürdüğünü belirterek, "Futbolcularımıza bu maç için özel galibiyet primi vereceğiz" dedi. 
     Soykarcı, AA muhabirine yaptığı açıklamada, Süper Lig’de kalma mücadelesi veren Kayserispor’un Gaziantepspor galibiyetiyle moral bulduğunu, tehlikeli bölgeden sıyrılmak için de Sakaryaspor maçını mutlaka kazanmak zorunda olduklarını ifade etti. 
     Sakaryaspor maçının sonucunun düşme hattındaki takımlar için büyük önem taşıdığını kaydeden Soykarcı, şunları söyledi 
     "Sakaryaspor maçını taraftarlarımızın desteğiyle kazanacağımıza ve ligde kalacağımıza inanıyoruz. Futbolcularımıza bu maç için özel galibiyet primi vereceğiz. Vereceğimiz prim miktarını maç öncesi soyunma odasında açıklayacağız. Futbolcularımız maçı kazandıkları takdirde galibiyet primleri soyunma odasında kendilerine takdim edilecek." Soykarcı, Sakaryaspor maçını bayanların ve öğrencilerin ücretsiz olarak izleyebileceklerini de belirtti. 

     
</TEXT>
</DOC>
