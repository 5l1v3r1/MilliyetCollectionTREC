<DOC>
<DOCNO> 316778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur21.html </URL>
<DATE> 2005/02/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Van Gölü ve çevresinde kuraklık tehlikesi... 
</HEADLINE>
<TEXT>

     Doğa Gözcüleri Derneği Başkanı Doç. Dr. Mustafa Sarı, Van Gölü ve çevresini kuraklık tehlikesinin beklediğini söyledi. 
     Sarı, AA muhabirine yaptığı açıklamada, doğa ile insan arasındaki uyumun bozulduğunu, doğayı en çok kirletenlerin ise gelişmiş ülkeler olduğunu belirtti. Dünyanın küresel ısınma tehlikesiyle karşı karşıya kaldığını ifade eden Sarı, 16 Şubat'ta yürürlüğe giren Kyoto Sözleşmesi'nin bu tehlikeye karşı tek başına yeterli olmayacağını savundu. 
     Bu sözleşmeyle birlikte küresel ısınmanın da dünya gündemine yerleştiğini anlatan Sarı, dernek olarak BM'nin ''Küresel Düşün, Yerel Hareket et'' sloganını benimseyerek, bu doğrultuda hareket ettiklerini belirtti. 
     ''Küresel ısınmanın birinci derecede etkisini göstereceği yerlerden biri de Van Gölü ve çevresidir'' diyen Sarı, Van Gölü'ndeki su seviyesinin 1994 yılında maksimum seviyeye ulaştığını, 11 yıldır bu seviyeye ulaşamamasının küresel ısınmanın göstergesi olduğunu kaydetti. 
     Van Gölü'nün su seviyesinin son yıllarda normal seviyeye düşmesiyle geçmişte yaşanan bu olayın unutulduğuna işaret eden Sarı, küresel ısınma devam ettikçe, Van Gölü'nün su seviyesindeki değişikliğin de devam edeceğini anlattı. 
     
     KURUMUŞ GÖLETLER TESPİT EDİLDİ... 
     Van Gölü ve çevresinde yıllık ortalama sıcaklığın 1 derece arttığına, bitki büyüme derece günlerinin farklılaştığına dikkat çeken Sarı, ''Van Gölü ve çevresini kuraklık tehlikesi bekliyor. Uydu görüntülerinden, Özalp ve Saray ilçelerinde tamamı kurumuş göletler tespit ettik'' dedi. 
     Dışarıya çıkışı olmadığından su kazancını akarsu ve yağmurlardan karşılayan Van Gölü'nün su kaybının buharlaşma sonucu oluştuğunu vurgulayan Sarı, küresel ısınma arttıkça göldeki kayıp ve kazanç arasındaki dengenin bozulacağını, gölün su seviyesinde değişiklik olacağını bildirdi. 
     
     ''GELİŞİGÜZEL SU KULLANIMINDAN VAZGEÇİLMELİDİR'' 
     Kuraklık tehlikesine karşı, yerel bir planlama oluşturulması gerektiğini söyleyen Sarı, bunun için kriz ortamının beklenmemesi, konunun en kısa zamanda ele alınması gerektiğini ifade etti. 
     İklimi değiştirmenin mümkün olmayacağını ancak ona uygun stratejilerin geliştirilmesi gerektiğine işaret Sarı, şöyle devam etti 
     ''Gelişigüzel su kullanımından vazgeçilmelidir. Van Gölü ve çevresinde hatalı su kullanımı söz konusudur. Bu nedenle kuraklığa karşı önlem politikaları geliştirilmelidir. Salma sulama yöntemi yerine damla ya da yağmurlama sulama yöntemi kullanılmalıdır. Bitki çeşidi deseni değiştirilmelidir. Kuraklığa uygun bitki üretimine geçilmelidir. Burada yaşayan insanlar olarak oturup sakince düşünmeli ve küresel ısınmadan en az etkilenmenin yollarını aramalıyız.'' 
     
     KÜRESEL ISINMANIN ETKİSİNİN İNCELENMESİ... 
     İki yıl önce Avrupa'daki bilim adamlarının katıldığı bir toplantıda, geliştirilen projeye de değinen Sarı, bu projenin küresel ısınmanın ekolojik etkilerinin Van Gölü'nde araştırılmasını amaçladığını belirtti. 
     Sarı, küresel ısınmanın Van Gölü'nde izlenmesiyle dünya modellerinin oluşturulmasını hedefleyen projenin AB'ye sunulduğunu, desteklenmesi halinde hayata geçeceğini dile getirdi. 
     Sarı, Van Gölü'nün yarı kurak bir coğrafyada bulunması ve özelliğinden dolayı küresel ısınmanın birinci derecede etkileneceğini belirterek, bu bölgede oluşacak bir kuraklığın bütün insanların yaşamını olumsuz etkileyeceğini kaydetti. 
     
</TEXT>
</DOC>
