<DOC>
<DOCNO> 332828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/yasam/ayas.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şans, dördüzlerin yüzüne gülmüyor 
</HEADLINE>
<TEXT>


Pelin kekeme, Aylin'in öğrenme güçlüğü var. Pencereden düşen Burçin ise, ne konuşabiliyor ne de yürüyor. Babaları 600 YTL maaşla onlara bakmaya çalışıyor 

Ümran Avcı 

Dünyaya geldiklerinde, Türkiye'nin ilk kız dördüzleri olarak gündemden düşmüyor, sponsorlar yarışıyordu. Onlar şimdi 8 yaşında. Biri sakat kaldı, diğeri kekeme, ötekinin de öğrenme güçlüğü var. İhtiyaçları olduğu halde kapılarını çalan kimse yok... Gülistan-Zeynel Bulut çiftinin dördüzleri Burçin, Pelin, Aylin ve Gülçin'in 8 yılda yaşadıkları bir ömürlük. Çok düşük kilolarla dünyaya geldikleri için hastaneden ayrı zamanlarda çıkabildiler. Sponsorlar ilk 6 ay sözlerini yerine getirdi. Bakımları sorunsuzdu. Ancak sonra talihsizlikler birbirini izledi. 

Tedavi ettiremiyorlar 
1.5 yaşında 2. kat penceresinden düştüğü için konuşamayan, yürüyemeyen, ellerini kullanamayan, gözünde de kayma olan Burçin, komşuları sayesinde ameliyat olabildi. Haftada 2 gün Ümraniye'deki Özel Kartanesi Rehabilitasyon Merkezi'ne gitmesi gerekiyor. Maddi nedenlerle Burçin'i fizik tedaviye götüremeyen aile, evlerini rehabilitasyon merkezine benzetti. 
600 gram dünyaya gelen Pelin ise hem yamuk basıyor, hem de kekemelik sorunu var. Öğrenme güçlüğü çeken Aylin, diğer 2 kardeşi 2. sınıfa giderken, o 1. sınıfı tekrar ediyor. Şoförlük yapan Zeynel Bulut, "600 YTL maaş alıyorum. Çocukları sağlıklı besleyemiyoruz bile" dedi. 

Yedizler için uyarı 
Çocukları doğduğunda her şeyin tozpembe göründüğünü anlatan Gülistan Bulut, "Dördüzler gazetelere haber olunca, sponsorlar ortaya çıktı. Sonra destek verenler tek tek yok oldu. Bu nedenle yediz bekleyen anne adayına kimseye güvenmemesini tavsiye ediyorum" diye konuştu. 


</TEXT>
</DOC>
