<DOC>
<DOCNO> 314135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko43.html </URL>
<DATE> 2005/02/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Şener Bütçe disiplini konusunda büyük hassasiyet gösteriyoruz 
</HEADLINE>
<TEXT>

     Başbakan Vekili Abdüllatif Şener, bütçe disiplini ve ekonomik istikrar konusunda büyük hassasiyet gösterdiklerini bildirdi. 
     Şener, Yeni Başbakanlık'ta ''e-Dönüşüm Türkiye İcra Kurulu'' toplantısının açılışında gazetecilerin sorularını yanıtladı. 
     Şener, teşvik verilecek il sayısının artırılmasıyla ek maliyetin oluşup oluşmadığının sorulması üzerine şunları kaydetti 
     ''Prensipleri ortaya koyuyoruz. Bütçe disiplini ve ekonomik istikrar konusunda büyük hassasiyet gösteriyoruz. Ekonomik politikaların önünde temel öncelik, istikrar ve güven ortamının devamıdır. Bu, yaptıklarımızın, yapmadıklarımızın temel öncelik çerçevesidir. Yolumuza devam ediyoruz. Teşvikin maliyetleriyle ilgili söylediğiniz şey bakış açısına göre değişir. Uzun vadeli düşünürseniz maliyetlerden söz edemezsiniz, kazanımlardan söz edersiniz. Kısa vadeli düşündüğünüz zaman bazı maliyetlerden söz edebilirsiniz. Ama tüm bunların ötesinde temel bir prensip vardır o da güven ve istikrar ortamının vazgeçilemez oluşudur.'' Şener, ''kısa vadeli olarak ek kaynak için yatırımlardan kısıtlama ya da bütçede kaydırmalar olacak mı '' sorusuna ''Yok öyle bir şey'' yanıtını verdi. 
     Devlet Bakanı Ali Babacan ve Maliye Bakanı Kemal Unakıtan ile bir toplantı yaptıklarının hatırlatılarak ek kaynak paketi üzerinde durulup durulmadığının sorulması üzerine de Şener, şunları söyledi 
     ''Dün akşam toplandık, gündemimiz de belirttiğiniz noktada değildi. Genel konuları konuştuk. Bakanların bir araya gelip çay kahve içmeleri her zaman faydalıdır. Gelir idaresi teşkilat kanunu tasarısı taslağı son şeklini aldı. Bakanlar Kurulu'nda imzaya hazır hale geldi. Benim de imzam var.'' 
     
</TEXT>
</DOC>
