<DOC>
<DOCNO> 339737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/siyaset/siy04.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erivan'da mektup krizi 
</HEADLINE>
<TEXT>


Ermeni Gençlik Partisi, Başbakan Erdoğan'a mektup yazıp "Türkiye Cumhuriyeti soykırımdan sorumlu tutulamaz" ifadesini kullanma kararı alınca, aşırı milliyetçilerin protestolarıyla karşılaştı 

Cenk Başlamış - Moskova 


Ermeni Gençlik Partisi'nin Başbakan Recep Tayyip Erdoğan'a iyi niyet mektubu gönderme kararı, Ermenistan'daki milliyetçi çevrelerin sert tepkisine neden oldu. Ermeni basınına göre Türkiye ile ilişkilerin tartışıldığı bir konferans düzenleyen Ermeni Gençlik Partisi, Erdoğan'a mektup gönderilmesi önerisini kabul etti. Mektupta, "Sayın Başbakan, Ermeni soykırımı gerçekten yaşandı. Ancak, bundan Türkiye Cumhuriyeti sorumlu tutulamaz" ifadesinin yer alması kararlaştırıldı. 

Mektubu kınadılar 
Aşırı milliyetçi Taşnaksütyun gençlik kolu ile Nigol Aghbalyan Öğrenci Birliği ise kararı protesto etti. 
Partinin Ermeni gençliği adına konuşma hakkı olmadığını savunan iki örgütün yazılı açıklamasında, "Mektupta yer alan ifadeleri kınarken, bir konunun altını çizmeyi görev kabul ediyoruz Türkiye, Ermenilere yönelik soykırım uyguladığını kabul etmekle kalmamalı, Ermeni halkına tazminat da ödemeli. Çünkü söz konusu olan haklarımızın ve adaletin sağlanması" denildi. 
Bu gelişme Ermeni toplumunda farklı görüşler olduğunu bir kez daha gözler önüne serdi. Ermenistan'da bir kesim Türkiye ile mutlaka ilişki kurulmasını savunurken, karşı görüştekiler ise iki ülke arasında diplomatik ilişki kurulabilmesi için Türkiye'nin soykırımı kabul etmesini, tazminat ödemesini ve Doğu Anadolu'daki bazı toprakları vermesini istiyor. 


</TEXT>
</DOC>
