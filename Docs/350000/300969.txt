<DOC>
<DOCNO> 300969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/ekonomi/eko01.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'YTL'yi enflasyona ezdirmeyeceğiz' 
</HEADLINE>
<TEXT>


Devlet Bakanı Babacan, YTL'yi, enflasyona ezdirmeyecek politikalar uyguladıklarını YTL'nin istikrarlı olması için de ellerinden geleni yapmaya devam edeceklerini söyledi 


Devlet Bakanı Ali Babacan, "Yıllarca yüksek ve belirsiz seyreden enflasyon nedeniyle paramıza eklenen sıfırlar 7 gün sonra banknotlarımızı ve madeni paralarımızı terk edecek, Türkiye için yeni bir sayfa açılmış olacaktır" dedi. 
Devlet Bakanı Babacan, Hazine'de YTL'ye geçiş hazırlıklarının gözden geçirilmesi amacıyla bir koordinasyon toplantısı düzenledi. Toplantıda konuşan Babacan, özellikle enflasyonun tarihi bir düşüş gösterdiğini hatırlatarak, enflasyonda en iyimser hedeflerin bile aşılmasının tek haneli oranların yakalanmasının ve düşük enflasyon ortamının kalıcı olarak tesis edilmesinin Türk parasına ilişkin bir hayalin gerçekleşmesine de bir zemin hazırladığını kaydetti. Ekonomi yönetimi olarak, yabancı para birimlerine ilişkin herhangi bir taahhütte bulunmadıklarını bildiren Babacan, YTL'nin değerini koruyarak, yeni lirayı enflasyona ezdirmeyecek politikalar uyguladıklarını, YTL'nin itibarlı, istikrarlı, değer ifade eden bir para birimi olması için de ellerinden geleni yapmaya devam edeceklerini kaydetti. 

'Dağıtım sürüyor' 
Babacan, 1 Ocak 2005'te YTL'ye geçiş operasyonun tamamlanmış olmayacağını, çalışmalarda yeni bir aşamanın başlayacağının belirtti. Babacan, banknotların ve madeni paraların basım, dağıtım ve stoklama işlemlerinin sürdüğünü kaydetti. Babacan, tanıtım kampanyasının da 1 Ocak'tan itibaren paraların gündelik hayatta kullanımını kolaylaştıracak ve çifte etiket uygulaması konusunda yoğunlaşacağını söyledi. 

Marketlere banknot yok, madeni YTL var MERT İLKUTLUĞ İzmir DHA 
Merkez Bankası daha önceden açıklananın aksine büyük market zincirlerine 31 Aralık'ta sadece madeni YTL verecek, banknot vermeyecek. Bu kararda sahte para endişesinin etkili olduğu belirtildi. Tansaş Genel Müdürü Servet Topaloğlu, "Bu durumda ilk günler müşterilerimiz TL ile alışveriş yaptığında paranın üstünün banknot kısmını TL, madeni kısmını YTL olarak vereceğiz. İlk günler ufak karışıklıklar olabilir" dedi. 


</TEXT>
</DOC>
