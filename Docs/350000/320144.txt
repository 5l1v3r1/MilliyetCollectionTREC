<DOC>
<DOCNO> 320144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonyas03.html </URL>
<DATE> 2005/03/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD'de reklam harcamaları 2004 yılında yüzde 6.3 arttı 
</HEADLINE>
<TEXT>

     ABD'de reklam harcamaları 2004 yılında yüzde 6,3 artarken, Amerikan otomotiv şirketlerinin ürettikleri otomobilleri satabilmek için verdikleri dev bütçeli reklamlarla bu artışta etkili olduğu kaydedildi. 
     Reklam sektörü konusunda yaptığı araştırmalarla tanınan Nielsen Monitor-Plus isimli kuruluşun verilerine göre, otomotiv sektörünün 2004 yılındaki toplam reklam harcaması yüzde 18 artarak 10,4 milyar dolara ulaştı. 
     ABD'nin en büyük otomotiv şirketlerinden General Motors'un 2004 yılında yüzde 19,2 oranında artan reklam harcamaları 2,58 milyar dolara ulaşırken, reklamlarını yüzde 34 oranında artıran DaimlerChrysler 1,8 milyar dolarlık reklam harcaması yaptı. Ford Motor şirketi ise yüzde 18'lik artışla 1,55 milyon dolarlık reklam harcamasında bulundu. 
     Otomotiv sektöründeki rekabete rağmen, tüketici malları konusunda rakipsiz olan Procter Gamble şirketinin 2004 yılında yüzde 9,5'lik artış ve 3,03 milyar dolarlık reklam harcamasıyla en fazla reklam veren Amerikan şirketi olmaya devam ettiği bildirildi. 
     İletişim alanında faaliyet gösteren SBC Communications ve Johnson Johnson şirketlerinin her biri de 1,3 milyar doların üzerinde reklam harcaması yaptı. 
     Reklam harcamaları konusunda en hızlı büyüyen sektörün kredi kartı hizmetleri olduğu, bu sektörün reklam harcamalarının 2004 yılında yüzde 32,4 oranında artarak 1,8 milyar dolara ulaştığı ifade edildi. 
     Bu sektörü yüzde 27,6'lık artış oranı ve 4,1 milyar dolarlık reklam harcamasıyla ilaç sektörü takip etti. 
     ABD'de toplam reklam harcamalarının 2004 yılında yüzde 6,3 oranında arttığı, Yaz Olimpiyatları ve başkanlık seçimlerinin de bu artışta önemli rol oynadığı kaydedildi. 
     
</TEXT>
</DOC>
