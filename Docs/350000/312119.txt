<DOC>
<DOCNO> 312119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur14.html </URL>
<DATE> 2005/02/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Devlet, 38'ine kadar çocuğu olmayan kadının tüp bebek masrafını verecek 
</HEADLINE>
<TEXT>

     Normal yollardan çocuk sahibi olamayan ailelerin yaptıracakları tüp bebek tedavisinin, zorunlu sağlık harcaması kapsamına alınmasıyla ilgili ayrıntılar belli oldu. 
     A.A muhabirinin aldığı bilgiye göre, evliliklerinde 3 yıl boyunca çocuk sahibi olamayan çiftler, tüp bebek masrafının devlet tarafından karşılanması için başvurabilecek. Tüp bebek sahibi olmak isteyen sosyal güvenlik kapsamındaki çiftler, üniversite veya eğitim ve araştırma hastanelerinden tıbbi yönden bebek sahibi olamayacaklarına dair sağlık kurulu raporu alacak. 
     Devlet, başvuru yapmak isteyen çiftin masraflarını devlet en fazla üç denemeye kadar ödeyecek. 
     Tüp bebek uygulanacak çiftlere, uygulama öncesinde yapılan tedavide kullanılan ilaç, malzeme ve tetkik ücretleri de devlet tarafından karşılanacak, ancak doz sınırlaması getirilecek. 
     Devlet, 38 yaşına kadar çocuk sahibi olamayan kadınların tüp bebek masrafını karşılayacak. Tüp bebek denemelerinin 2 yıl süreceği düşünülürse 40 yaş üzerindeki kadınlara uygulama yapılmayacak. Yeşil kartlılar da uygulamadan yararlanacak. 
     
     1 MİLYAR 235 MİLYON LİRASINI ÖDEYECEK 
     Sosyal güvenlik kapsamındaki çiftler, kamu veya özel tüp bebek merkezlerine başvurabilecek. Kamudaki merkezlere gitmesi halinde, masraflarının tümü karşılanacak. Özel merkezlerde yapılacak tüp bebek uygulamasının masrafı kamudakini geçerse, kişi farkını kendisi ödeyecek. 
     Uzun süren tüp bebek uygulamasında, süre hastanın bünyesine bağlı olduğu için, uygulama için belli aşamaya bağlı fiyatlar belirlenecek. 
     Devletin, tüp bebek masrafının 1 milyar 235 milyon liralık kısmını ödeyeceği belirtiliyor. 
     Alınan bilgiye göre, SSK'lıların da uygulamadan yararlanmasına ilişkin düzenleme 1-2 gün içinde tamamlanacak. 
     
     1.5 MİLYON ÇİFT KISIR 
     Türk Jinekoloji ve Obstetrik Derneği Başkanı ve Gazi Üniversitesi Tıp Fakültesi Kadın Hastalıkları ve Doğum Anabilim Dalı Öğretim Üyesi Prof. Dr. Bülent Tıraş, AA muhabirine yaptığı açıklamada, Türkiye'de her 100 çiftten yaklaşık 15'inde kısırlık sorunu bulunduğuna dikkati çekti. 
     Türkiye'de 10 milyon çift olduğu varsayılırsa, 1.5 milyon çiftin çocuk sahibi olamama sorunuyla karşı karşıya bulunduğunun belirlendiğini söyleyen Tıraş, bu vatandaşların tüp bebek masraflarının devlet tarafından karşılanmasının olumlu bir gelişme olduğunu söyledi. 
     Türkiye'de uygulanan tüp bebek masrafının en az 2000-2500 dolar olduğunu ifade eden Tıraş, bazı merkezlerde maliyetlerin daha düşük olabileceğini belirtti. Tıraş, tüp bebek masraflarının Avrupa'da 5000-7000 dolar, ABD'de ise 10 bin-20 bin doları bulduğuna işaret etti. 
     
     ''MALİYET GERÇEKÇİ DEĞİL'' 
     Devletin, tüp bebek masrafının 1 milyar 235 milyon liralık kısmını ödeyeceğini, bunun da gerçekçi bir maliyet olmadığını kaydeden Tıraş, tüp bebekte başarı oranını yükseltmek için kullanılan malzemelerde ve uygulamada en iyisinin yapılması gerektiğini ve ekibin deneyiminin önemli olduğunu söyledi. 
     Türkiye'de yılda 18 bin tüp bebek uygulaması yapıldığını, Türkiye'nin nüfusuna göre en az tüp bebek uygulayan ülkelerden biri olduğunu dile getiren Tıraş, İsrail ve Belçika'nın, en çok tüp bebek uygulayan ülkeler olduğunu bildirdi. 
     Gazi Üniversitesi Tıp Fakültesi'nde yapılan tüp bebek denemelerinde yüzde 52 oranında başarı sağladıklarını kaydeden Tıraş, 43 yaşına kadar olan kadınlara tüp bebek uyguladıklarını da ifade etti. 
     
</TEXT>
</DOC>
