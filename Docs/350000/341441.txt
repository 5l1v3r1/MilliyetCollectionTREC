<DOC>
<DOCNO> 341441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/yazar/bila.html </URL>
<DATE> 2005/05/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Erdoğan Papadopulos görüşmesinin anlamı 
</HEADLINE>
<TEXT>


Başbakan Erdoğan, KKTC Cumhurbaşkanlığı seçimleri öncesinde, "17 Nisan'dan sonra Papadopulos, Mehmet Ali Talat'la görüşür" demişti. 
KKTC Cumhurbaşkanı Mehmet Ali Talat'tan önce, Başbakan Erdoğan, Papadopulos'la görüştü. Moskova ziyareti sırasında Birleşmiş Milletler Genel Sekreteri Annan ve Kıbrıs Rum Yönetimi lideri Papadopulos'la üçlü bir görüşme yapan Erdoğan, Rum liderden, görüşmelerin başlaması yönünde olumlu sinyaller aldığını da açıkladı. 
Başbakan Erdoğan'ın Papadopulos'la görüşmesi, diğer liderlerle görüşmesinden farklı bir anlam taşıyor... 
Türkiye, Güney Kıbrıs'ı tanımadığı için Rum liderleri ve yönetimlerini bugüne kadar muhatap görmüyordu. Türk başbakanlar, Yunanistan başbakanlarını muhatap olarak alırken, KKTC liderleri de Rum yönetiminin muhatabı oluyordu. 
Türkiye Başbakanı'nın Rum liderlerle bir araya gelmesi ancak BM girişimleriyle "dörtlü veya beşli" toplantılarda mümkün oluyordu. 
Başbakan Erdoğan da Türkiye ve KKTC'nin bu çizgisini ve muhataplık ölçülerini sürdürmüştü. 
Moskova'da ise bu çizgi veya gelenek bozulmuş oldu. 
AB'ye girdikten sonra, "Bundan sonra benim muhatabım Türkiye'dir" diyen Papadopulos için, Başbakan Erdoğan'la, KKTC Cumhurbaşkanı Talat olmaksızın bir araya gelmesi, bu bağlamda bir ilk adım niteliği taşıyor. 

Baykal 'Alıştırıyor' 
Başbakan Erdoğan'ın, Papadopulos'la görüşmesi, CHP lideri Baykal'ın da tepkisine yol açtı. Baykal, dünkü görüşmemizde, Erdoğan'ın Papadopulos'u muhatap almasının, Güney Kıbrıs'ı tanıma yolunda bir alıştırma olduğunu söyledi. CHP lideri şu değerlendirmeyi yaptı 
"Başbakan Erdoğan'ın muhatabı, Yunanistan Başbakanı Karamanlis'tir. Papadopulos'un muhatabı ise KKTC Cumhurbaşkanı Mehmet Ali Talat'tır. Papadopulos, muhatabının, KKTC değil Türkiye olduğunu söylemişti. Çünkü KKTC'yı tanımıyor, yok sayıyor. Türkiye de Güney Kıbrıs'ı tanımıyor. Şimdi Başbakan Erdoğan, Moskova'da bu görüşmeyi yaparak Papadopulos'u haklı çıkarmış oldu. Onun iddiasına geçerlilik kazandırdı. Türkiye'nin, Dışişleri'nin KKTC'nin özenle korunduğu çizgiyi ve muhataplık düzeyini bozdu. Türkiye Başbakanı, Papadopulos'u muhatap alıp görüşüyor, olumlu hava aldım diyor. Papadopulos, bizde böyle bir hava yok, Erdoğan abartmış, diyebilecek kadar Türkiye Cumhuriyeti'ne yukarıdan bakabiliyor. Bu, kabul edilebilir bir şey değildir. Başbakan'ın bu davranışı Güney Kıbrıs'ı tanıma yolunda bir alıştırmadır." 

'Kapıda beklerlerdi' 
KKTC eski Cumhurbaşkanı Rauf Denktaş da, Erdoğan-Papadopulos görüşmesini yadırgadığını belirterek, "Papadopulos bundan sonra da muhatabım Talat değil Erdoğan'dır diye diretecektir" dedi. 
Denktaş, muhataplık düzeyine eskiden beri çok özen gösterdiklerini belirterek, geçmişe ilişkin olarak şu bilgileri verdi 
"Eskiden, Rum liderler, Türkiye Başbakanı ile karşılaşmak için peşlerinden koşarlardı. Tesadüfen karşılaşmış gibi yapıp tokalaşmaya çalışırlardı. Bunun için uluslararası toplantılarda asansör kapısında beklerlerdi. Tesadüfmüş gibi ayaküstü tokalaşsalar bile bunu Rum kesiminde propaganda malzemesi yaparlar, sanki Türk Başbakanı kendilerini muhatap kabul etmiş, görüşmüş gibi yansıtırlardı. Demirel ve Ecevit'i ararlar, tesadüfen karşılaşmaya çalışırlardı. Türk Dışişleri de, KKTC de buna hep dikkat etmiştir. KKTC lideri ve Yunanistan Başbakanı olmadan Rum liderlerle aynı ortamı bile paylaşmazlardı. Doğrusu da buydu." 



</TEXT>
</DOC>
