<DOC>
<DOCNO> 306553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur30.html </URL>
<DATE> 2005/01/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Çanakkale Valisi Su çekilmesi basınçtaki ani değişikliklerden kaynaklandı 
</HEADLINE>
<TEXT>

     Çanakkale Vali Süleyman Kamçı, uzmanlarca yapılan inceleme sonucunda, Çanakkale sahillerindeki deniz suyu çekilmesinin yüksek ve alçak basınçtaki ani değişiklikler sonucu oluşan gel-git olayından kaynaklandığının belirlendiğini bildirdi. 
     Vali Kamçı, yazılı açıklamasında, 11 Ocak tarihinden itibaren Çanakkale'de deniz suyunda ve Sarıçay'da su çekilmeleri ile ilgili ulusal ve yerel basında yer alan haber üzerine, bazı kuruluşlardan rapor istediklerini belirterek, şunları kaydetti 
     ''Boğaziçi Üniversitesi BÜ Kandilli Rasathanesi ve Deprem Araştırma Enstitüsü, Çanakkale Onsekiz Mart Üniversitesi ÇOMÜ Gözlemevi Müdürlüğü ile Meteoroloji Genel Müdürlüğü'nden bazı raporlar aldık. Raporlar doğrultusunda Çanakkale sahillerindeki deniz suyu çekilmesinin, yüksek ve alçak basınçtaki ani değişiklikler sonucu oluşan gel-git olayından kaynaklandığı belirlendi.'' BÜ Kandilli Rasathanesi ve Deprem Araştırma Merkezi Enstitüsü'nden gelen raporda, Çanakkale merkez olmak üzere 100 kilometrelik yarım çaplı daire içinde son 10 günde hiçbir depremin meydana gelmediğinin kendilerine iletildiğini hatırlatan Vali Kamçı, raporla ilgili şu bilgileri verdi ''Boğaziçi'nden gelen raporda, Uluslararası Sismoloji Merkezi EMSC kayıtları da incelenmiş, söz konusu alanda sismik faaliyetin arttığı yönünde bir bilgiye rastlanmamıştır. Dolayısıyla, yörede son 10 gün içinde deprem riskinin arttığını gösteren sismik bulgu mevcut değildir. Ancak Türkiye'nin bir deprem ülkesi olduğu ve yörenin 1. derecede deprem kuşağı içinde yer aldığı gerçekleri gözönüne alınarak, tüm bu verilerden bağımsız olarak yörede her an deprem riski olduğu gerçeği gözardı edilmemelidir.'' Öte yandan ÇOMÜ Ulupınar Astrofizik Araştırma ve Gözlemevi Müdürü Prof. Dr. Osman Demircan da, Sarıçay'da yaşanan su çekilmesinin boğazdaki su seviyesinin düşmesinden kaynaklandığını, boğazdaki su seviyesinin düşüklüğünün hiçbir şekilde 26 Aralık tarihinde meydana gelen Endonezya depremine ve tsunami olayına bağlı olmadığını, boğazdaki su seviyesi değişimlerinin genel nedeninin, Ay'ın oluşturduğu gel-git olayı ve akıntı sistemindeki değişim olduğunu kaydetti. 
     
</TEXT>
</DOC>
