<DOC>
<DOCNO> 328247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur18.html </URL>
<DATE> 2005/03/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Acemi soyguncu müşteriler tarafından yakalandı 
</HEADLINE>
<TEXT>

     Latif SANSÜR KUŞADASI Aydın , DHA 

      AYDIN'ın Kuşadası İlçesi'ne bağlı Davutlar Beldesi'nde, DYP Belediye Meclis üyesi Hasan Bavik'in oğlu 30 yaşındaki Mustafa Bavik, Tansaş Mağazası'nı soymaya kalktı. Müşteriler tarafından etkisiz hale getirilerek yakalanan acemi soyguncu Bavik, çıkarıldığı mahkemece tutuklandı. 
     İlgiç soygun girişimi, dün akşam saat 21.45 sıralarında, Davutlar Jandarma Karakolu'na yaklaşık 100 metre uzaklıktaki Tansaş Mağazası'nda meydana geldi. Başına kadın çorabı, ellerine eldiven geçiren Mustafa Bavik, elinde tabanca ile geldiği kasaların olduğu bölümde bulunan müşteriler Orhan Sezgin, Ceren Peköz ile Ersin Öztoprakçı ile kasiyerlerin yere yatmalarını istedi. 
     Heyecanlı tavırlarıyla dikkat çeken Bavik'in bir an dalgınlığından yararlanan müşterilerden Orhan Sezgin, yaptığı hamle ile soyguncunun elindeki silahı almayı başardı. Bir süre Sezgin'le boğuşan Bavik, mağazanın deposundan kaçmaya çalıştı. 
     Kendisini takip eden Sezgin'le mağaza önünde tekrar boğuşan Bavik, bu kez belindeki bıçağı çıkardı. Ancak olay yerine gelen jandarma ekiplerince etkisiz hale getirilen Bavik, yakalanarak gözaltına alındı. Acemi soyguncunun üzerinde plastik eldiven, bere, atkı, kadın çorabı, kuru sıkı bir tabanca ile bıcak ele geçirildi. 
     Sürekli alkollü içki içtiği ve işsiz olduğu öğrenilen Bavik, bugün çıkarıldığı nöbetçi mahkeme tarafından tutuklanarak Söke Cezaevi'ne gönderildi. 
     
</TEXT>
</DOC>
