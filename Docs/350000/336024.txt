<DOC>
<DOCNO> 336024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur60.html </URL>
<DATE> 2005/04/22/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Ankara'da 2 saat süreyle etkili olan yağmur su baskınlarına yolaçtı 
</HEADLINE>
<TEXT>

     Ankara'da yaklaşık 2 saat süreyle etkili olan yağış nedeniyle bazı semtlerde yaklaşık 120 ev ve işyerini su bastı, bina garajlarındaki bazı otomobiller de su altında kaldı. 
     AA muhabirine açıklama yapan Ankara Büyükşehir Belediyesi İtfaiye Daire Başkanı Faruk Kurutuz, su baskınlarının Kazan, Keçiören ve Yenimahalle ilçelerinde ağırlıklı olmak üzere Ankara genelinde meydana geldiğini söyledi. 
     Yaklaşık 2 saat içerisinde kendilerine yaklaşık 120 su baskını ihbarı geldiğini kaydeden Kurutuz, itfaiye ekiplerinin su pompaları ile tahliye işlemine devam ettiklerini bildirdi. 
     İtfaiye merkezinde su tahliyesi için yedek ekiplerin de göreve hazır bir şekilde bekletildiğini belirten Kurutuz, yağışın devam etmesi durumunda bu birliklerin devreye sokulacağını ifade etti. 
     Bu arada Keçiören Anavatan Caddesi üzerindeki bazı binaların bodrum katlarında bulunan garajları da su bastı. Bu garajlardaki bazı otomobillerin su altında kaldığı öğrenildi. 
     
</TEXT>
</DOC>
