<DOC>
<DOCNO> 345471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur37.html </URL>
<DATE> 2005/05/24/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Milano Belediyebaşkanı Albertini İstanbul'da... 
</HEADLINE>
<TEXT>

     Atatürk Olimpiyat Stadı’nda yarın oynanacak Avrupa Şampiyonlar Ligi final maçı için İstanbul’a gelen Milano Belediye Başkanı Gabriele Albertini, Büyükşehir Belediye Başkanı Kadir Topbaş’ı ziyaret etti. 
     Saraçhane’deki belediye binasında gerçekleşen görüşmeye ilişkin bilgi veren Topbaş, yarın sabah Liverpool ve Milano belediye başkanlarıyla Sait Halim Paşa Yalısı’nda kahvaltıda bir araya geleceğini söyledi. 
     Topbaş, Albertini ile iki şehir arasındaki işbirliğini geliştirmek için iyi niyet mektubu imzalayacaklarını bildirdi. 
     Milano Belediye Başkanı Gabriele Albertini de 2 ay önce Avrupa Parlamentosu üyesi olarak Türkiye’nin AB üyeliğine "evet" oyu verdiğini belirtti. 
     İki şehir arasında işbirliğini geliştirmek için de bir ilk adım attıklarını ifade eden Albertini, taşımacılık ve atıkların enerjiye dönüştürülmesi gibi hizmet alanlarında somut işbirliği düşündüklerini kaydetti. 
     Albertini, söz konusu projeleri somutlaştırmak için Topbaş’ı önümüzdeki aylarda Milano’ya davet etti. 
     Albertini, espri olarak Topbaş’tan kupayı Milan’a teslim etmesini istedi. 
     Topbaş da, bu akşam kupayı UEFA yetkililerine teslim edeceğini belirterek, "İstanbul gibi bir kentte bu kupayı almak ayrıcalıktır. 
     Her iki takıma da başarılar diliyorum. İyi oynayan mutlaka kupayı götürecektir. İstanbullular olarak her iki takımdan da centilmenlik bekliyoruz. Kupayı kimin kazanmasını istediğimi ise açıklamak istemiyorum" dedi. 
     
     TOPBAŞ’A İMZALI TOP VE FORMA 
     Görüşmede Topbaş, Albertini’ye porselen bir tabak hediye ederken, İtalya’nın İstanbul Başkonsolosu Luciano Pezzotti de Topbaş’a Milanlı oyuncular tarafından imzalanan bir top ile futbolculardan Shevchenko’nun 7 numaralı imzalı formasını hediye etti. 
     Pezzotti, Milan’ın kupayı kazanması halinde Topbaş’a "onursal oyuncu" olarak isminin yer alacağı Milan formasını hediye edeceklerini söyledi. 
     
</TEXT>
</DOC>
