<DOC>
<DOCNO> 316068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko18.html </URL>
<DATE> 2005/02/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Dünyanın önde gelen şirketleri İstanbul'da toplanacak... 
</HEADLINE>
<TEXT>

     Yatırım Danışma Konseyi ikinci toplantısının, 29 Nisan 2005'te İstanbul'da yapılması bekleniyor. 
     Alınan bilgiye göre, ikincisi bu yıl yapılacak Konsey toplantısına, daha üst ve geniş düzeyde uluslararası katılım olması öngörülüyor. 
     Başbakan Recep Tayyip Erdoğan'ın başkanlığındaki toplantıya, Uluslararası Para Fonu IMF Başkanı Rodrigo de Rato başta olmak üzere, çok sayıda uluslararası kuruluş ile uluslararası şirketin başkan ve CEO'larının katılması bekleniyor. 
     Geçen yılki toplantıya katılan Dünya Bankası Başkanı James Wolfensohn'un, Haziran ayında emekli olacak olması sebebiyle Banka'nın iki numaralı isminin Türkiye'deki toplantılara katılabileceği belirtilirken, yeni IMF Başkanının katılacak olmasının ise toplantıya ayrı bir önem katacağı ifade ediliyor. 
     
     TÜRKİYE, CAZİBE MERKEZİ OLACAK... 
     Bu yılki toplantıyı önemli hale getiren bir başka faktör ise ''Türkiye'nin, AB'den müzakere tarihi alması ile makro ekonomik alanda gerçekleştirilen gelişmelerin, Türkiye'yi bir cazibe merkezi haline getirmesi'' olarak gösteriliyor. 
     Türkiye'nin makro ekonomik istikrar ile birlikte, özellikle programlanan özelleştirme projelerinin, bankacılık sektörünün, uluslararası şirketlerin büyük ilgisini çekmesi bekleniyor. 
     Toplantıda, geçen yıldan bu yana yabancı sermaye ortamının iyileştirilmesi konusunda yapılanlar ile bundan sonra gerçekleştirilecek olanlar ve yabancı şirketlerin önerileri gündeme gelecek. 
     
     GEÇEN YILKİ TOPLANTI... 
     Daha önce iki kez ertelenen ve geçen yıl Mart ayında yapılan Yatırım Danışma Konseyi toplantısına, 2003 yılı cirosu toplam 830 milyar doları bulan dünyanın en büyük şirketlerinin Başkan ve CEO'ları katılmıştı. 
     Katılımcılar 11 ülkeden, otomotiv, finans, madencilik, perakende, elektronik, inşaat malzemeleri, çelik, tarım, gıda, metal, lastik, imalat ve telekomünikasyon sektörlerinde temsil edilmişlerdi. 
     Toplantıda, ABD, Almanya, Fransa, Güney Kore, Hollanda, İngiltere, İsrail, İsviçre, İtalya, Japonya ve Kanada'dan 19 firma temsilcisi yer almıştı. 
     Çırağan Sarayı'ndaki Yatırım Danışma Konseyi toplantılarını izlemek üzere, yabancı medya mensupları da dahil yaklaşık 200 basın mensubu akredite olmuştu. 
     Başbakan Recep Tayyip Erdoğan'ın başkanlığındaki toplantı yuvarlak masa istişare toplantısı şeklinde gerçekleştirilmişti. Geçen yılki toplantıya katılan şirketler ise şöyle 
     ''Ford Motor Company Avrupa Başkanı Lewis Booth, Citigroup Küresel Yatırım Bankacılığı Grubu CEO'su Michael Klein, Newmont Mining Group Başkanı Pierre Lassonde, Metro AG CEO'su Hans-Joachim Korber, Siemens AG Yönetim Kurulu Üyesi Johannes Feldmayer, Lafarge Yönetim Kurulu Başkanı ve CEO'su Bertrand Collomb, BNP Paribas Yönetim Kurulu Başkanı Danışmanı Jacques de Larosiere, Arcelor Başkan Yardımcısı Paul Matthys, Hyundai CEO'su Dong-Jin Kim, Nunza B.V. Yönetim Kurulu Başkanı Peter Van Kesteren, Unilever NV K. Afrika, Ortadoğu ve Türkiye Başkanı Rachid Rachid, Rio Tinto Plc CEO'su Leigh Clifford, ISCAR Yönetim Kurulu Başkanı Stef Wertheimer, Nestle Başkan Yardımcısı Michael Garret, Merloni CEO'su Andrea Guerra, Fiat SpA CEO'su Guiseppe Morchio, Pirelli SpA Başkanı Marco Tronchetti Provera, Toyota Avrupa Başkan ve CEO'su Shuhei Toyoda, Nortel Networks Corp. Avrupa, Ortadoğu ve Afrika Başkanı Steve Pusey.'' Geçen yılki toplantılarda Dünya Bankası, başkan James Wolfensohn tarafından, IMF, Avrupa Direktörü Michael Deppler ile Türkiye Masası Şefi Rıza Moghadam ve IMF'nin Türkiye'nin de aralarında bulunduğu ülkeler grubundan sorumlu İcra Direktörü Willy Kiekens tarafından temsil edilmişti. 
     Yine geçen yılki Yatırım Danışma Konseyi'nin ardından bir sonuç bildirisi yayımlanmıştı. 
     Öte yandan bu yıl, ortalama 5 milyar dolarlık doğrudan yabancı sermayenin Türkiye'ye geleceği tahmin ediliyor. 
     
</TEXT>
</DOC>
