<DOC>
<DOCNO> 349238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/spor/bbas.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes kokuyu aldı 78-93 
</HEADLINE>
<TEXT>


Beşiktaş'ı, Akaretler'de mağlup eden Lacivert - Beyazlı takım 3-1 öne geçti ve büyük avantaj yakaladı. Efes Pilsen yarın Abdi İpekçi Salonu'nda oynanacak karşılaşmayı da kazanırsa, Basketbol Ligi'nde şampiyonluğa ulaşacak 


Efes Pilsen, Play - Off final serisinin üçüncü maçında Beşiktaş'a Akatlar'da şans tanımadı, rakibini sahasında devirerek seride 3-1 öne geçti 78-93 
Karşılaşma boyunca El Amin'i, Mustafa ile "kilitleyen", pota altında da Varda'ya ikili sıkıştırmalarla "nefes aldırmayan" Lacivert - Beyazlılar, Tolga ve Maher ile direnen rakibine karşı Domercant ve Solomon ile yanıt verdi. 
Maçın ilk çeyreğinde Solomon ile etkili olan Efes'e karşı Varda, Haluk ve Erkan ile etkili olmaya çalışan Beşiktaş, bu periyodu 26-23 önde geçti. İkinci çeyrekte canlı savunması ile rakibine 12 sayı izni veren Efes Domercant, Mustafa ve Solomon ile kontrolü ele geçirdi, devreyi 38-43 önde kapadı. 
Üçüncü periyotta da Solomon ve Mustafa'nın sayılarıyla arayı daha da açarak son çeyreğe 59-68 önde giren Efes, Beşiktaş'ın bu çeyrekteki baskısına da iyi direndi. Final serisinin dördüncü maçı yarın Abdi İpekçi Salonu'nda saat 18.30'da oynanacak. Efes, bu maçı kazanırsa şampiyonluğa ulaşacak. 

Akıllı taktik 

KRİTİK HİDAYET TÜRKOĞLU 

Beşiktaş, dün Efes Pilsen karşısında, kenardaki oyuncularından, serinin önceki maçlarında görmediği düzeyde verim aldı. Ancak bu kez de El Amin ile Varda, "sinir savaşına" yenik düştüler. Siyah - Beyazlı takımın iki önemli kozu, Efes Pilsen'in sert savunması karşısında önce bocaladılar, sonra sık sık girdikleri ikili diyaloglarla hem kendilerini, hem de takımlarını oyundan düşürdüler. 
Efes Pilsen bu seride ilk kez dünkü maçta Beşiktaş'a karşı avantajlarını kullandı. Pota altı savunmasında, çoğunluğu bire bir, zaman zaman da ikili sıkıştırmalarla Varda'yı canından bezdirdiler. Ancak oyunun kilidi, Mustafa Abi'nin El Amin'e "kelepçe" gibi yapışmasıydı. Mustafa, özellikle ilk yarıda El Amin'e hem nefes aldırmadı, hem de skorda üzerine düşeni yaparak Efes'in devreyi önde kapamasında başrolü oynadı. 

Yıldızlar durdu 
İkinci yarının başında Beşiktaş'ın arzulu oyununun maçın gidişatını değiştireceği beklenirken, Efes rakibine aynı dirençle karşılık verince kontrol yine konuk takımda kaldı. El Amin'in peşinden hiç ayrılmayan Mustafa Abi, hem ABD'li guardın kötü oynamasını, hem de oyundan düşmesini sağladı. El Amin'in daha çok Mustafa Abi ile çatışması ve bütün serilerde çalınan faullerin dün çalınmaması onu gerçekten moral olarak düşürdü. Varda'nın da pota altında tek başına kalması, Sırp pivotu doğal olarak yordu. Efes Pilsen coachu Oktay Mahmuti'nin yaptığı akıllıca oyuncu değişiklikleri, onu savunmada yıprattı ve sinirlendirdi. Bu da Varda'nın hücumda zorlama atışlar denemesine yol açtı. İkinci yarıda gerek Erkan, gerekse Tolga, bu iki oyuncunun düşük performansına karşın takımı sırtladılar. Ancak Efes Pilsen'in çok tecrübeli bir takım olduğunu unutmamak lazım. Gerek Solomon ve gerekse Domercant'ın ikinci yarıda sazı ele almaları Beşiktaş'ın işini zorlaştırdı. Beşiktaş'ın hücumda yaptığı kötü atışlar ve top kayıpları geriye koşmalarını engelledi. Efes bu sayede hızlı hücumlarda çok boş sayılar kazandı. Fark 14 sayıya kadar çıkınca Efes'in maçı buradan vermeyecek kadar tecrübeli olduğu ortaya çıktı. 
Burada Efes Pilsen'i de kutlamak gerekiyor. Maçın başından sonuna kadar disiplini hiç bozmadan yardımlaşmaları iyi yaptılar ve karşılaşmayı kazanmasını bildiler. Tabii artık tüm avantajlar Efes'in yanında. Salı günü Efes Pilsen bu şekilde oynarsa, şampiyon olmaları işten bile değil. 

Yardım şart 

KRİTİK MEHMET OKUR 

Doğrusunu söylemek gerekirse, Beşiktaş ile Efes Pilsen, Basketbol Ligi finaline yakışır bir oyun ortaya koyuyorlar. Ne beklendiği kadar Efes, rakibini kolay teslim alabiliyor, ne de Beşiktaş çabuk havlu atıyor... 
Akaretler'deki karşılaşmanın özelikle ikinci yarısı oldukça kaliteli bir oyuna sahne oldu. İlk yarıda tarafların biraz da disiplinsiz oyunlarıyla skor hep el değiştirdi. Ancak ikinci devrede Efes Pilsen'in ön plana çıktığını söylemek zorundayız... Mustafa Abi'nin iyi gününde olması, Domercant ile Solomon'un skor katkıları ve rakip potayı sürekli domine etmelerine, bir de Ender'in harika savunması ile asistleri eklenince Efes'in işi kolaylaştı. Ender daha oyuna girer girmez üçlük atıp, top çalarak takımına moral verdi. 

Kartal'ın işi zor 
Beşiktaş'ta El Amin, biraz da rakip savunma nedeniyle tutuk göründü. Varda da iyi oynamadı. Tolga'nın üçlükleri de yetmedi. Çünkü bu dönemde Nedim ile Ellis'in de devreye girmesi gerekirdi. Buna rağmen El Amin'in gayretleriyle farkın dört sayıya indiği süreçte Varda'nın kenara alınması Efes'e yaradı. Zira Solomon'un dış şutlarıyla, Domercant'in iki uzunun üzerinden vurduğu smaç Efes Pilsen'i yeniden canlandırdı. Mustafa Abi'nin bir ara hafifleyen savunması da yeniden sahne alınca skor kolay geldi. 
Elbette ki, Beşiktaş'ın işi artık çok zor. Çünkü şampiyonluk için onlara 3, Efes Pilsen'i ise sadece 1 galibiyet yetiyor... Siyah - Beyazlı ekibin bundan sonraki maçlarda sürekli yüzde yüz oynaması gerekecek. Yani kısacası varını yoğunu ortaya sermesi şart... Ama daha önce de yazdığımız gibi El Amin ile Varda'ya mutlaka diğer oyuncular da eşlik etmeli... 

İstatistik 

BEŞİKTAŞ OYUNCU TS 2S 3S SA R 6 El Amin 13 2 7 1 3 6 7 4 4 Bekir 4 2 2 - - 1 4 Varda 15 5 10 0 1 5 7 6 7 Haluk 6 2 2 0 3 2 2 1 6 Ellis 9 3 4 1 1 - 1 5 Nedim 3 1 2 - 1 2 2 7 Tolga 14 0 1 4 5 2 2 - 6 Erkan 9 4 6 0 1 1 1 - 6 Maher 5 1 3 1 2 - 4 TOPLAM 78 20 37 7 16 17 21 19 

EFES PİLSEN OYUNCU TS 2S 3S SA R 6 Ermal 7 3 7 - 1 1 3 8 Domercant 21 5 9 3 4 2 2 4 6 Prkacin 10 4 6 - 2 4 3 8 Mustafa 11 4 4 1 4 - 2 9 Solomon 27 6 8 5 10 - 5 7 Ender 6 1 1 1 3 1 1 1 5 Nikolic 6 3 6 - - 6 7 Kaya 5 2 4 - 1 2 4 TOPLAM 93 28 45 10 21 7 10 28 

1.PERİYOT 26 - 23 Beşiktaş , 2.PERİYOT 12 - 20 E.Pilsen , 3.PERİYOT 21 - 25 E.Pilsen , 4.PERİYOT 19 - 25 E.Pilsen , MAÇ SKORU 78 - 93 E.Pilsen 
HAKEMLER Mehmet Keseratar, Ozan Çakar, Serhat Büker 

Ülker'de deprem 

Turuncu - Yeşilliler, basketbolda bütçeyi kısma kararı aldı. Yabancıların yanı sıra sözleşmelerinde indirim yapılan Kerem Gönlüm ve Kerem Tunçeri gözden çıkarıldı 

Basketbolda bu sezon Türkiye Kupası'nı kazanmasına karşın Avrupa'da ve ligde umduğunu bulamayan Ülkerspor bütçesini "küçültme" kararı aldı. 
Turuncu - Yeşilli kulüp, yabancı oyuncularla yollarını ayırma aşamasına gelirken, kadrosundaki birçok yerli basketbolcuyu da "zorunlu olarak" gözden çıkardı. Gelecek sezonda yabancılar için 1 milyon 400 bin dolar, yerli oyuncuların tümü için ise 1 milyon 700 bin dolar olmak üzere toplam 3 milyon 100 bin dolarlık bütçe oluşturan Turuncu - Yeşilli yönetim, sözleşmesinde indirim yaptığı Kerem Gönlüm'le de yol ayrımına geldi. Kontratında yarı yarıya indirim yapılan Kerem Tunçeri'nin de gözden çıkarıldığı bildirildi. 
Geçtiğimiz yıla oranla bütçesini yüzde otuz oranında azaltan Ülkerspor'un coachu Ergin Ataman'ın da yaşanan bu gelişmeleri dikkatle izlediği belirtildi. Ataman'ın, Stombergas ve Zukauskas ile Serkan Erdoğan ve Kerem Gönlüm'ün kadroda tutulmasını istediği, aksi taktirde yurt dışından gelen teklifleri değerlendirme niyetinde olduğu öğrenildi. 

Ratko Varda kadro dışı 

Beşiktaş'ın finale kadar gelmesinde önemli rol oynayan, ancak sorunlu kişiliği ile bilinen Ratko Varda, 3. periyodun sonlarına doğru kenara alındığı için sinirlendi ve formasını yere atıp soyunma odasına gitti. Beşiktaşlı eski basketbolcu Battal Durusel ve Yardımcı Antrenör Ufuk Sarıca'nın çabalarıyla salona dönen, ancak yedek sırasına gitmeyip, pota arkasında yere oturan Varda daha sonra formasını giydi. Bu olay Siyah - Beyazlı yönetimin tepkisini çekerken, özellikle formayı yere atması camiayı kızdırdı. Yönetim, tecrübeli oyuncuyu süresiz kadro dışı bıraktı. 


</TEXT>
</DOC>
