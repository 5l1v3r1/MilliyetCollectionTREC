<DOC>
<DOCNO> 336736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo31.html </URL>
<DATE> 2005/04/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
MHK Başkanı Yardımcı hakemler maçı sıkıntıya sokan kararlar aldılar 
</HEADLINE>
<TEXT>

     Merkez Hakem Kurulu Başkanı Sabri Çelik, Birinci Süper Lig'de 29. haftanın maçlarını yöneten 9 hakemin not ortalamasının 8.36 olduğunu açıkladı. 
     Çelik, Futbol Federasyonu'nda düzenlediği basın toplantısında, görev yapan 18 yardımcı hakemin not ortalamasının ise 8.21 olduğunu ifade etti. 
     Son 2-3 haftada yardımcı hakemlerin özellikle penaltı yardımlarında isabetsiz kararlarının oluşmaya başladığını vurgulayan başkan Çelik, ''Hakeme yardım edeyim derken, hakemi ve maçı sıkıntıya sokan kararlar aldılar. Bazı yardımcı hakemlerimizin de ofsayt kararlarında hatalı tespitler yaptığını da söylemeden geçemeyeceğim'' diye konuştu. 
     
     29. HAFTANIN HAKEM NOTLARI 

     29. haftanın en yüksek notunu Sakaryaspor-Çaykur Rizespor maçının hakemi Orhan Erdemir'in 8.8 aldığını kaydeden Çelik, '' En düşük notu şu hakem aldı diyemiyorum. Çünkü notların hepsi 8 ve üzerinde. Bu da kurulumuzu son derece mutlu etmiştir'' dedi. 
     29. haftanın maçlarında hakemlere verilen notlar şöyle 
     Cüneyt Çakır 8.4 Gençlerbirliği-Kayserispor . 
     Erol Ersoy 8.6 Gaziantepspor-Samsunspor . 
     Zafer Önder İpek 8.1 Beşiktaş-Konyaspor . 
     Aytekin Durmaz 8.2 Malatyaspor-Akçaabat Sebatspor . 
     Serdar Tatlı 8.7 Büyükşehir Belediyesi Ankaraspor-Fenerbahçe . 
     Fırat Aydınus 8.2 Trabzonspor-Ankaragücü . 
     Metin Tokat 8 Galatasaray-Diyarbakırspor . 
     Bülent Demirlek 8.3 Denizlispor-İstanbulspor . 
     
     BAZI HAKEMLERİN SON DURUMLARI 

     Sabri Çelik, hakemler Cem Deda, Hakan Sivriselvi ve Vedat Tan'ın gözlemcilerden düşük not aldıkları için görev alamadığını ifade etti. 
     Çetin Maksut Sarıgül'ün ayağındaki tendon sakatlığından dolayı aldığı 3 ay süreyle spor yapamaz raporuna istinaden hakemliğini dondurduğu için, Kuddusi Müftüoğlu'nun ise kural hatası yaptığı için dinlendirildiğinden dolayı maç alamadığını bildirdi. 
     
     DERELİ VE DEMİRLEK'E FIFA'DAN GÖREV 

     Sabri Çelik, FIFA Hakem Komitesi'nin 2006'da Almanya'da yapılacak Dünya Kupası grup eleme maçlarından ikisinde Selçuk Dereli ve Bülent Demirlek'e görev verdiğini açıkladı. 
     Selçuk Dereli, 4 Haziran'da Çek Cumhuriyeti-Andorra arasındaki mücadeleyi, Bülent Demirlek ise aynı tarihte yapılacak San Marino-Bosna Hersek karşılaşmasını yönetecek. 
     Dereli'nin yardımcılıklarını Ekrem Kan ve Bülent Gökçü yapacak. Bu maçta Cem Papila ise 4. hakem olarak görev aldı. 
     Demirlek'in yardımcılıklarını Erhan Sönmez ile Adil Sinem yapacak. Bu karşılaşmaya 4. hakem olarak Metin Aydoğan atandı. 
     
     ''HAKEMLERİ MAÇLARA DAYAK YESİN DİYE GÖNDERMİYORUZ'' 

     Sabri Çelik, 3. lige yükselme grup müsabakalarında Trabzon ve Van'da iki hakemin futbolcular tarafından ağır darbeler aldıklarını belirterek, yaşanan olayları kınadı. 
     Trabzon'da futbolcu tarafından hakeme kafa darbesi yapıldığı ve ensesine yumruk vurulduğunu, Van'da ise hakemin burnunun kırıldığını hatırlatan Çelik, ''Bu olaylar camiamızı son derece üzmüştür. Biz arkadaşlarımızı dayak yemeleri için maçlara göndermiyoruz. Olayları şiddetle kınıyoruz'' dedi. 
     
     STRES VE BASKI YÖNETİMİ SEMİNERİ 

     Başkan Çelik, Prof. Dr. Acar Baltaş tarafından hakemlere verilen ''Stres ve Baskı Yönetimi'' konulu seminerin ikincisinin bu hafta içinde gerçekleştirileceğini duyurdu. 
     Seminer, yarın ve 28 Nisan Perşembe günü Cevahir Otel Kongre Merkezi'nde yapılacak. 
     
</TEXT>
</DOC>
