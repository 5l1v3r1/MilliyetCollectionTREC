<DOC>
<DOCNO> 308417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun06.html </URL>
<DATE> 2005/01/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bakan Mumcu ABD'de... "Yeni bir kredi kartı projesi gündemde" 
</HEADLINE>
<TEXT>

     Bülent Keneş AA 

Bazı temaslar için New York'ta bulunan Kültür ve Turizm Bakanı Erkan Mumcu, turizm ve kültür alanındaki yeni çalışmalardan bahsederek, kredi kartı üzerinden çalışacak bir çeşit kulüp üyeliği mantığına dayalı yeni bir sistem üzerinde çalıştıklarını ve bu sistemin dünyada büyük ses getireceğini söyledi. 
     New York'ta faaliyet gösteren Moon and Stars Project, School of Visual Arts ile İznik Vakfı'nın çabalarıyla Visual Arts Gallery'de düzenlenen ''İZNİK, Türkiye'den Efsane Seramikler Yeniden Doğan Bir Sanat'' isimli çini sergisini gezen Mumcu, serginin hazırlanmasında emeği geçenleri kutlayarak teşekkür etti. 
     İznik Çinileri'nin New York'ta özellikle bir sanat okulunun galerilerinde tanıtılıyor olmasının çok önemli olduğnu vurgulayan Mumcu, şöyle konuştu 
     ''Çünkü, bu sanatı yapan ve gelecekte yapacak olan insanların bu estetiğin ve bu birikimin farkına varmalarının bizim açımızdan çok büyük bir önemi var. Türk sanatının derinliğinin ve yetkinliğinin bu sanatçılar tarafından doğrudan doğruya biliniyor olması önemli bir katkı. 
     Bunun dışında müzeler ve sanat çevrelerinin de mutlaka ilgisini çekecek bir sergi. Bu da özellikle İznik Vakfı'nın çalışmaları açısından yararlı olacaktır. İznik Vakfı, İznik çiniciliğini yeniden hayata kazandırmak için çok önemli çalışmalar ortaya koydu ve çok ciddi ilerlemeler kaydetti. Neredeyse kaybolmak üzere olan bir sanatı ülkemize geri kazandırdığını söyleyebiliriz. Bu çalışmaların uluslararası bir ilginin odağı haline geliyor olması çiniciliğimiz adına da kültürümüz adına da çok büyük bir kazanç. Kültürel alanda her şey böyle birden büyük adımlarla olmuyor. Yavaş yavaş, hazmedile hazmedile oluyor. Bu mütevazıymış gibi görünen girişimlerin geleceğe doğru çok büyük katkıları oluyor. Bu bakımdan ben İznik Vakfı'nı da küratör arkadaşlarımı da kutluyorum ve teşekkür ediyorum.'' 
     
     ÇALIŞMALAR... 
     Turizmde yükselen trend olan alışveriş turizmi konusunda yapılan çalışmalardan da bahseden Mumcu, şöyle devam etti 
     ''Mevcut ve bilinen destinasyonlarımızın alışveriş kapasitelerini geliştirmek konusunda bir çalışmamız var. Maliye Bakanlığı'yla da aşağı yukarı fikir birliği içindeyiz. İstanbul ve Antalya öncelikli olmak üzere bir çalışma içindeyiz. Zannediyorum bunları 1-2 ay içerisinde kamuoyu ile paylaşabileceğimiz düzeye getireceğiz.'' Bir başka çalışmamız da daha çok kulüp üyeliği diyebileceğimiz bir mantığa dayalı. Kredi kartı üzerinden çalışacak, alışverişi kolaylaştıracak ve cazip kılacak bir sistem üzerinde çalışıyoruz. Diğer bileşenleri ile beraber bir araya getirildiğinde herhalde bu dünya çapında bir olay olacak. Dünyada bunun farklı boyutlarda örnekleri var, ama bir ülke için örneği bulunmuyor. Biz bunu bir ülke için ilk kez yapacağız. Ancak bu konuda biraz sabırlı olmak lazım. Çünkü bu bilginin bir değeri var. 
     Bu konuyu şimdilik daha fazla açmak istemiyorum. Hakikaten çok iddialı bir proje. Çok başarılı olacağını ve dünyada da ses getireceğini düşünüyorum. Bu projenin diğer bileşenleri tamamlanır tamamlanmaz zaten bütün dünyada anons edeceğiz. Bizden sonra da bunu yapmak isteyenler olacaktır. Ancak bunlar bizim taklidimizden ibaret kalacaktır.'' 
     
     YENİ VE ÖNEMLİ ADIMLAR... 
     New York'taki temasları hakkında da bilgi veren Mumcu, ''Arkadaşlarımla hem geçmiş yılı değerlendirmek hem de gelecek yılın hazırlıklarını gözden geçirmek için buradayım. Yolculuğu ile birlikte ziyareti en az bir haftamızı alan bu ülkeyi bayram tatilinden yararlanarak ziyaret etmek istedim. Bir bakan olarak Ankara'dan bir hafta uzak kalmak kolay bir iş değil'' dedi. 
     Türkiye'de müzecilik konusunda bir reform sürecinin yaşandığını ifade eden Bakan Mumcu, şunları söyledi 
     ''Önümüzdeki günlerde müzecilik alanında çok yeni ve önemli adımlar atacağız. Yasaları çıkardık, yönetmelikler hazırlanmak üzere. Bu süreç başlamadan önce dünyada müzecilik nasıl yapılıyor konusunda kendi gözlerimle de bir şeyler görmek istedim. Gerçi bu konuda zaten gözlemlerim vardı, ama kendi hazırlıklarımızı gözden geçirmek üzere New York'taki bazı müzeleri geziyorum. Müze yöneticileri ile görüş alışverişinde bulunuyorum. Pazartesi akşamı da Metropolitan Sanat Müzesi'nde Türkiye'yi tanıtım programı var, ona katılacağım.'' Visual Arts Gallery'de sergilenen ve 26 Şubat tarihine kadar ziyarete açık olan çini eserler arasında, İznik Vakfı tarafından temin edilen yeni eserlerin yanı sıra Metropolitan Sanat Müzesi'nden ödünç alınan 16. yüzyıla ait çini eserler de yer alıyor. 
     Yaklaşık 50 eserin sergilendiği serginin küratörlüğü ise School of Visual Arts öğretim üyelerinden Peter Hristoff tarafından gerçekleştirildi. 
     
</TEXT>
</DOC>
