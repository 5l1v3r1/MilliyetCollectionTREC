<DOC>
<DOCNO> 323411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/soneko05.html </URL>
<DATE> 2005/03/13/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Emlak sektörü geçen yılı arıyor... 
</HEADLINE>
<TEXT>

     Emlak sektöründe, geçen yıl, mevduat faizlerinin düşmesi, dolardaki gerileme ve bankaların konut kredisinde cazip olanaklar sunması nedeniyle yaşanan canlanmanın bu yıl yerini durgunluğa bıraktığı bildirildi. 
     Adana Tüm Emlakçılar Esnaf Odası Başkanı Burhan Coşkun, geçen yıl oluşan yoğun talep nedeniyle ''sıfır'' diye tabir edilen yeni dairelerin tükenmesi, inşaatçıların da tedbirli davranıp ekonomik gelişmeleri biraz daha izlemeyi tercih etmelerinin konut sıkıntısına yol açtığını anlattı. 
     Yeni konutların yapılmasındaki düşüşün etkenlerinden birinin de Toplu Konut İdaresi TOKİ tarafından uygulanacağı belirtilen ve ipoteğe dayalı konut kredisi anlamına gelen ''mortgage'' sistemi olduğunu savunan Coşkun, ''Mortgage söylentisi inşaatçıları olumsuz etkilerken, emlakçılık sektörünü de bitirdi'' dedi. 
     Halkın tüm beklentisinin ayda 50-100 YTL arasında değişen taksitlerle kira öder gibi ev sahibi olma yönünde yoğunlaştığına dikkati çeken Coşkun, benzer sistemi başlatan bazı bankalardaki uygulamanın ise alt ve orta gelir grubunun beklentilerine cevap vermekten uzak olduğunu söyledi. 
     Coşkun, geçen yıl verilen otomobil kredilerinin araç satışlarını artırdığını, ancak, konut kredileri için aynı etkiye yol açmadığını belirterek, ''Çünkü, bu sistemde krediyi alanın ödemesi gerekin miktar asgari ücretin en az birkaç katı. Bu nedenle halk tüm umutlarını TOKİ'ye bağladı'' dedi. 
     
     BİRÇOK KİŞİ HAYAL KIRIKLIĞI YAŞAYACAK 
     TOKİ'nin uzun vadede geri ödemeli konutlarla ilgili projelerini bir an önce kamuoyuna açıklaması gerektiğini savunan Coşkun, aksi takdirde emlak sektörünün önünün açılamayacağını savunarak, şunları kaydetti 
     ''TOKİ'nin başlattığı projeden kimlerin, hangi gelir seviyesinde olanların faydalanacağı ve bu imkanın kaç kişiye tanınacağı konusunda bir netlik yok. Bu nedenle uygulama başladığında TOKİ'den konut sahibi olmayanlar banka kredilerine sarılmak zorunda kalacak. Bu da talep fazlalığına bağlı olarak konut kredisi faizlerini yükseltecektir.'' Coşkun, halkın hayal kırıklığına uğramaması için TOKİ'nin hangi ilde ne kadar konut yapacağını, hangi koşullarda vereceğini bir an önce açıklaması ve mortgage ile ilgili halka doyurucu bilgiler vermesi gerektiğini sözlerine ekledi. 
     
</TEXT>
</DOC>
