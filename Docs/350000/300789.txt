<DOC>
<DOCNO> 300789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/siyaset/siy02.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'ta mutlaka seçim olmalı' 
</HEADLINE>
<TEXT>



Başbakan Recep Tayyip Erdoğan, İran Dışişleri Bakanı Kemal Harrazi'yle yaptığı görüşmede, Irak'taki seçimlerin bir an önce yapılmasını isteyerek, "Kuzey Irak'taki yoğun nüfus hareketleri bizi endişelendiriyor" dedi. Harrazi de, bazı bölge ülkelerinin ve El Kaide'nin seçimleri engellemeye çalıştığını söyledi. Harrazi, dün Cumhurbaşkanı Sezer, Erdoğan ve Dışişleri Bakanı Abdullah Gül'le görüştü. Erdoğan, Başbakanlık'ta kabul ettiği Harrazi'ye, Kerkük'te yaşanan yoğun nüfus hareketinden endişe duyduklarını anlattı. Erdoğan, "30 Ocak'ta Irak'ta seçim yapılmalı. Tüm halkın da katılımı sağlanmalı" diye konuştu. Aynı endişeleri taşıdığını söyleyen Harrazi de, "Irak'ın toprak bütünlüğü, seçimin hemen yapılmasıyla mümkün olabilir. Seçim ne kadar gecikirse, Irak'ta güvenlik sorunu o kadar artacaktır" şeklinde konuştu. 



</TEXT>
</DOC>
