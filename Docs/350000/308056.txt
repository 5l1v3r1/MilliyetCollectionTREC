<DOC>
<DOCNO> 308056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sonspo01.html </URL>
<DATE> 2005/01/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Lucescu İstanbul'u özlemiştim 
</HEADLINE>
<TEXT>

     Ukrayna'nın Shakhtar Donetsk takımının teknik direktörü Mircea Lucescu, İstanbul'da bulunmaktan dolayı çok mutlu olduğunu söyledi. 
     Siyah-beyazlıların eski teknik direktörü, Beşiktaş ile yaptıkları hazırlık maçının ardından düzenlediği basın toplantısında, uzun bir aradan sonra yeniden BJK İnönü Stadı'na çıkmanın heyecanını yaşadığını kaydederek, ''Burayı çok özlemişim. Güzel bir atmosfer oldu'' dedi. 
     BJK İnönü Stadı'nın yenilenmiş halini ''Harikulade'' olarak niteleyen Lucescu, ''Yaşlı ama yenilenmiş bir stat. Çok güzel olmuş. Bu konudan dolayı gururluyum. Çünkü bunda az da olsa benim de payım var'' diye konuştu. 
     Maçın güzel bir havada geçtiğini ve sakatlık yaşanmamasının kendisini mutlu ettiğini anlatan Rumen teknik adam, ''Beşiktaş'ı iyi buldum. Özellikle ilk yarıda iyi oynadılar. Hazırlık dönemini çok iyi geçirmişler. Bizim daha ilk hazırlık maçımız'' dedi. 
     Lucescu, ikinci yarı hazırlıkları için yarın Antalya'ya gideceklerini ve bir süre burada kamp yapacaklarını bildirdi. 
     Bu arada Beşiktaş Teknik direktörü Vicente Del Bosque ise hazırlık maçı sonrası basın toplantısı düzenlemedi. 
     Siyah-beyazlılar, yarın sabah yapacakları antrenmanla Türkiye Kupası'nda Konyaspor ile oynayacakları maçın hazırlıklarını sürdürecek. 
     
</TEXT>
</DOC>
