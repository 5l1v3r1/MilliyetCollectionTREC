<DOC>
<DOCNO> 345283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun08.html </URL>
<DATE> 2005/05/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Telafer'deki saldırıda ölü sayısı 35'e çıktı... 
</HEADLINE>
<TEXT>

     Irak’ın kuzeydeki Telafer kentinde iki bomba yüklü araçla dün düzenlenen intihar saldırısında ölenlerin sayısı 35’e yükseldi. 
     Irak Kürdistan Demokrat Partisi IKDP yetkililerinden Abdulgani Ali Yahya, saldırıda 35 kişinin öldüğünü, 25 kişinin yaralandığını belirtti. 
     Yahya, patlamaların Telafer’de bulunan Muallimin mahallesindeki 2 eve düzenlenen havan topu saldırısından birkaç dakika sonra meydana geldiğini, intihar saldırganlarının, araçları olay yerine toplanan kalabalığın üzerine sürdüklerini söyledi. 
     Şii bir Kürt aşiret lideri olan Hasan Bektaş’ın evinin yakınında düzenlendiği belirtilen saldırıda 20 kişinin öldüğü, 20 kişinin yaralandığı bildirilmişti. 
     
     EBU GARİB BÖLGESİNDEKİ OPERASYON 
     Bu arada Irak ve Amerikan güçlerinin, Bağdat’ın batısında Ebu Garib bölgesinde düzenlediği operasyonda 143 direnişçiyi daha tutukladığı bildirildi. 
     Bölgedeki Ebu Garib cezaevi ve havalimanını merkeze bağlayan bir yola sık sık saldırı yapan militanlara karşı yürütülen operasyondaki bu son tutuklamalarla birlikte tutuklananların sayısı 428’e ulaştı. 
     Amerikalı askeri sözcü Yarbay Clifford, Ebu Garib’de ikamet edenlerin, terörist olduğundan şüphelenilen kimselerin yerini göstererek operasyona destek verdiğini, Irak halkının teröristlerden kurtulmak istediği için bir şeyler yapmaya çabaladığını söyledi. 
     Amerikan askerlerinin desteğindeki operasyona 2 binden fazla Iraklı asker ve polis katılıyor. 
     Bu arada Irak askerleri, bugün Bağdat’ın çeşitli kesimlerinde yaptığı baskınlarda terörist faaliyetlere karıştığından şüphelenilen 13 kişiyi tutukladı ve 6 sahte pasaport ile 570 bin dolar para ele 
     geçirdi. 
     
</TEXT>
</DOC>
