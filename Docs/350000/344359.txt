<DOC>
<DOCNO> 344359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur15.html </URL>
<DATE> 2005/05/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çalışkan Şampiyonlar Ligi için geniş güvenlik önlemi alındı 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, Milan ve Liverpool takımları arasında oynanacak Şampiyonlar Ligi Final Maçı için geniş güvenlik önlemleri alındığını söyledi. 
     Haftalık basını bilgilendirme toplantısında maçla ilgili önlemleri anlatan Çalışkan, UEFA kriterleri çerçevesinde stadın kapasitesinin 69 bin 500 olarak belirlendiğini ifade etti. 
     İstanbul Valiliği’nin rakip takım seyircileri için ayrı havalimanları belirlediğini ve stada geliş ve gidiş sırasında ayrı güzergahlardan hareket edeceklerini kaydeden Çalışkan, İstanbul Emniyet Müdürlüğü’nün de sahte ve karaborsa bilet satılmaması için sivil polisler görevlendirdiğini söyledi. 
     Atatürk Havalimanı’nda maç nedeniyle gelen kişileri giriş ve çıkışları sırasında her türlü kolaylığın sağlanacağını ifade eden Çalışkan, her iki takım taraftarlarının pasaport fotokopilerini yanında bulunduracaklarını ve maç biletini gösteren kişilerin pasaport fotokopilerine kaşe vize tatbik edileceğini anlattı. 
     Maç nedeniyle İtalya ve İngiltere başkonsolosluklarından birer görevlinin Atatürk ve Sabiha Gökçen havalimanlarında bulunacağını ve bu kişilerin Türk makamlarıyla irtibatlı olarak görev yapacağını vurgulayan Çalışkan, "Maç nedeniyle havalimanlarında Emniyet Genel Müdürlüğü ve diğer illerimizden takviye polisimiz görev yapacak" dedi. 
     
     OTOMATİK PARMAK İZİ 
     Otomatik Parmak İzi AFİS ile ilgili bilgi veren Çalışkan, bu sitemle sayesinde Ocak 2003 ve 30 Nisan 2005 tarihleri arasında 14 bin 799 olayın aydınlatıldığını kaydetti. 
     Karayollarında uygulanan hız limitlerine tüm sürücülerin uymak zorunda olduğunu belirten Çalışkan, bazı Avrupa ülkelerinden örnekler verdi. İngiltere’de şehiriçinde 48 KM S, şehirdışında 96 KM S, otoyollarda 112 KMS, İsviçre’de 50 KM S, şehirdışında 80 KM S, otoyollarda 120 KM S, Norveç’te şehiriçi 50 KM S, şehirdışında 80 KM S, otoyollarda 90 KM S, Fransa ve İtalya’da şehiriçi 50 KM S, şehirdışı 90 KM S ve otoyollarda 130 KM S olduğunu belirten Çalışkan, hız, yakın takip ve hatalı sollama nedeniyle geçen yıl bir milyon 118 bin 170 araç sürücüsüne ceza uygulandığını bildirdi. 
     Çalışkan, alkollü araç kullanan 79 bin 961, emniyet kemeri takmayan 201 bin 152 sürücüye cezai işlem yapıldığını kaydetti. 
     Toplantının ardından soruları yanıtlayan Çalışkan, savcı, hakim, milletvekili gibi meslek gruplarına trafik cezası uygulanmasıyla ilgili Yargıtay’ın ceza tutanağı düzenlenemeyeceğine dair kararı bulunduğunu, Adalet Bakanlığı’nın da bu doğrultuda görüş bildirdiğini vurguladı. Çalışkan, savcı ve hakimlerin trafik kurallarını ihlal etmesi durumunda cezai işlem yapılmadan durumun bir tutanakla kurumlarına bildirileceğini söyledi. 
     Çalışkan, hafta sonu oynanacak olan Fenerbahçe ve Galatasaray arasındaki derbi maçla ilgili bir soru üzerine de, İstanbul Valiliği’nin geniş güvenlik önlemi aldığını bildirdi. Çalışkan, "Taraftarlar yanlarında suç aleti taşımasın. Centilmence güzel bir maç olsun" dileğinde bulundu. 
     
</TEXT>
</DOC>
