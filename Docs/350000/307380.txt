<DOC>
<DOCNO> 307380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/spor/axspo02.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çerçeve statü değişiyor 
</HEADLINE>
<TEXT>


Federasyon seçimlerinde faal hakemlerin delege olarak oy kullanmasının artık önüne geçilecek 

MURAT AĞCA 


ÖZERK federasyonların seçim döneminde çokça eleştirilen çerçeve statü değişiyor. Gençlik ve Spor Genel Müdürü Mehmet Atalay, özellikle Basketbol Federasyonu seçiminde tartışılan "faal hakemlerin" delege olarak oy kullanmasının önüne geçileceğini söyledi. Atalay, "Futboldaki gibi sadece faal olmayan hakemlerin oy atabileceği bir değişikliği düşünüyoruz" dedi. 
SEÇİMDE faal hakemlerin delege olmasının birçok açıdan sakınca doğurabileceğine dikkat çeken Atalay, "Üç kişilik hakem delege kontenjanı varsa, bu isimler, en çok milli maç yönetenler veya uluslararası tecrübesi en fazla olanlar içinden seçilebilir" önerisini getirdi. Basketbol seçiminde üç faal hakem oy kullanmış ve Turgay Demirel üç oy farkla başkan seçilmişti. 


</TEXT>
</DOC>
