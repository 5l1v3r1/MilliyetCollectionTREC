<DOC>
<DOCNO> 306040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/yazar/heper.html </URL>
<DATE> 2005/01/13/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Yangında bilirkişi çelişkisi 
</HEADLINE>
<TEXT>


G-Mall alışverişi merkezindeki sınama yangınıyla ilgili bilirkişi raporu açıklandı. Mahkemenin tayin ettiği bilirkişi raporuna göre "yangında G-Mall'un kusuru yok." 
Tam tersine, bilirkişi biraz daha gayret etse neredeyse, galaya davetli olanları suçlayacak 
Rapordaki şu ana görüş ilginç "...İçeridekiler panik yaptığı için kap ılar açılmamıştır... Güvenlik açısından binada herhangi bir eksiklik bulunmamaktadır..." 
Oysa yangından hemen sonra görüş bildiren uzmanların saptamaları bunun tam tersiydi. Onlar da gayri resmi birer bilirkişi sayılırlardı ve faciaya davetiye çıkaran pek çok eksik bulmuşlardı. 
Örneğin İstanbul'un eski İtfaiye Müdürü Abdurrahman Kılıç özellikle çok önemli 7 noksandan söz ediyordu. 
Makine Mühendisleri Odası'nın saptamaları da G-Mall'daki ihmali dikkatlere sunuyordu. 
Bu iki görüş şöyle özetlenebilirdi 
"Sinemada duman çıkar çıkmaz çalışması gereken siren sistemi çalışmamıştı. Elektrik kesildiğinde çalışması gereken aydınlatma sistemi yoktu. Duman tahliye sistemi yapılmamıştı. Yağmurlanma sistemi yetersizdi. Özellikle üst kat kapıları standartlara uygun değildi. Kapılar yangına dayanıklı bir şekilde imal edilmemişti. Olay sırasında bazı kapılar kilitliydi. Dekorasyonda yanıcı madde kullanılmıştı. Yangın çıkış levhaları yanlış yerleri göstermekteydi. Bazı yangın söndürme tüpleri boştu..." 
Şimdi gelin çıkın işin içinden. 
Acaba bu çelişki kimden kaynaklanıyor 
Resmi bilirkişilerden mi, durumu inceleyip görüş açıklayan uzman kişilerden ve Makine Mühendisleri Odası'ndan mı 
"Binada güvenlik açısından eksik yok", diyen mahkemenin tayin ettiği bilirkişilerle, dünya kadar eksik sayan uzmanlar bu çelişkiyi nasıl izah edebilir 
Ben kavrayamadım, anlayan varsa anlatsın .. 

YANGINDAN sonra denetimlerle de sorumlu resmi merciler hemen bir gösteriş kampanyası başlatmıştı. Sonra Sonra tısss yok... 
Yıllardır benzer faciaları yaşıyoruz. Laleli'de otel, Ataköy'de diskotek yangınları henüz unutulmadı. 

Eğlence yerleri, sinemalar, tiyatrolar, lokantalar, diskolar, alışveriş merkezleri, oteller, spor salonları, düğün salonları ciddi olarak denetleniyorsa, bunların hangilerinin tehlike arz etmediği açıklanmalı. İlan edilmeli. Denetimler belli aralıklarla mutlaka tekrarlanıp sonuç müesseselerin girişlerine asılmalı. 
Hatır gönülle, rüşvetle, ruhsat ve denetim dönemi son bulmalı. Şeffaflık bu konuda da ilke olmalı. 

Teşbihte hata olmaz Türkiye tek partili hükümetten, tek partili rejime kayıyor .. Daha önce de vurguladık, bugünkü gidiş CHP'nin bölünmeye gidişidir. Zaten zayıf olan muhalefet, o zaman "yok" seviyesine inecektir .. Bu seçim yasası, bu partiler yasası ve bunlara bir de CHP'deki bölünme eklenince "rejim tek partili rejime" dönüşüyor benzetmesi pek de yanlış olmayacaktır. 

MİSYONERE 
Üfürükçülük serbest Gündemde misyonerlik var. 
Hatay'da 30-40 Türk'ün devam ettiği, başında İtalya'dan yollanmış bir genç kızın rahibe bulunduğu bir ev-kiliseyi ziyaret ettiğimde bu işin Türkiye'de bu kadar yaygınlaşmış olabileceğini düşünmemiştim. 
Geçenlerde, Kanada'dan gelip İstanbul'a yerleşen ve "Pastor" sıfatıyla çalışan bir misyonerin faaliyetini TV'de izledik. Ve bu Kanadalı Pastor'un üfürükçülük yaptığını gördük. Pastor ve yardımcısı Koreli kız hastalara şifa dağıtıyor Tabii şifa seansından önce 1.5 saat İsa Mesih ve İncil propagandası "vaaz" adı altında Müslümanlara sunuluyor. Şifa dağıtma sırasından da "İsa", müzikli ilahilerle kafalara çakılıyor. 
Sözlüklerimiz üfürükçüyü şöyle tarif ediyor "Okuyup üfleyerek hastalıkları savdıklarını ileri süren ve böylece bilgisiz kimseleri aldatan düzenbaz." 
Türkiye'de üfürükçülük "Tekke ve Zaviyelerin İlgası Hakkındaki Kanun"a göre suç. Hapis cezası var. 
Peki adam misyoner olunca Kopenhag kriterleri bu yasağı ve cezayı kaldırıyor mu 

İSTANBUL 
Zorbalara teslim İstanbul'da özellikle hava karardıktan sonra sokaklarda dolaşmak cesaret işi oldu. 
Tecavüzcüler, tinerciler, kapkaççılar, gaspçılar, katiller korku saçıyor. Birkaç ayda üç genç kıza sokakta tecavüz edildi. Hırsızlar cüreti o kadar artırdı ki, eski Başbakan Tansu Çiller'in korunan yalısı bile gecen gece soyuldu. 
Ben övünürdüm bizim eve hırsız giremez diye. 
Evimiz işlek bir cadde üzerinde, pencerelerinde demir parmaklıklar var. Tüm evde alarm sistemi mevcut. Evin içinde yaşayan, dolaşan 30 kiloluk "Biber" var. Biber sevgili köpeğimizdir. Evde devamlı insan bulunuyor. Ve namlusuna kurşun sürülmüş iki tabanca hazır bekliyor. 
Ama şaka da olsa büyük konuşmamak gerektiğini bir kez daha anladım. Çünkü yakında bir akşam alt katta ailece yemek yerken bizim ev soyuldu. 
Öyle anlaşılıyor ki, kanunların ve emniyet gücünün caydırıcılığı kalmadı. O kadar kalmadı ki, tinerciler polisle çatışıp bir komiseri bile yaralayabiliyor. İstanbul'un asayiş sorununun ameliyat masasına yatırılması gerekiyor. 



</TEXT>
</DOC>
