<DOC>
<DOCNO> 327418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonyas07.html </URL>
<DATE> 2005/03/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türkiye'de kış turizmi yetersiz... 
</HEADLINE>
<TEXT>

     Türkiye'nin, yüzölçümünün yaklaşık yüzde 55'i 1500-3 bin metre yükseklikte ve dağlık alanları Alpler'in 2-3 katı olmasına karşın, kış turizmi yatak sayısı toplam turistik yatak sayısının sadece binde 9'u civarında. 
     AA muhabirinin Kültür ve Turizm Bakanlığı ile Türkiye Seyahat Acentaları Birliği'nden TÜRSAB derlediği bilgiye göre, kar ve kış turizmi açısından büyük potansiyeli olan Türkiye'de, Beydağları, Toroslar, Bolkarlar, Aladağlar, Munzurlar, Cilo, Sat Dağları ve Kaçkarlar gibi sıradağlar yer alıyor. 
     Alp Dağları ile aynı zaman diliminde oluşmuş bu dağlar, yükseklik ve flora olarak da aynı özelliklere sahip. Türkiye'nin Alp Dağları'ndan bir üstünlüğü de Nemrut, Süphan, Ağrı, Erciyes ve Hasandağı gibi volkanik dağlara sahip olması. 
     
     KIŞ TURİZMİ YATAK SAYISI... 
     Turizmde son yıllarda büyük bir atak yapan Türkiye'de, belediye belgeli 399 bin 369, işletme belgeli 251 bin 291 olmak üzere toplam 650 bin 660 turistik yatak kapasitesi mevcut. Toplam turistik yatak sayısı içindeki kış turizmi yatak sayısı ise sadece 6 bin 375. 
     Fransa, İtalya, Avusturya, İsviçre gibi ülkelerdeki dağ ve kış turizmine hizmet veren yatak sayısı genel yatak sayısının 4'te 1'i ile yarısı arasında değişirken, Türkiye'de ise bu oran toplam yatak kapasitesinin binde 9'u civarında. 
     
     KIŞ TURİZMİ KARŞILAŞTIRMASI... 
     Amatör ve profesyonel olmak üzere yaklaşık 64 milyon kayak sporcusu olan dünyada bu sporcuların 32 milyonunu Avrupalılar oluştururken, Türkiye ise kış turizmi potansiyelini yeterince kullanamıyor. 
     Türkiye ile kış turizmi gelişmiş bazı Avrupa ülkelerin kayak merkezleri karşılaştırıldığında ortaya çıkan tablo şöyle 
     İsviçre 67 kayak merkezi, yaklaşık 500 bin yatak. 
     Avusturya 70'in üzerindeki kayak merkezi, 1 milyonu aşkın yatak. 
     Fransa 72 kayak merkezi. 
     Türkiye 13 kış sporları merkezi, 6 bin 375 yatak. 
     
     KIŞ TURİZMİ YATIRIMLARI... 
     Bu arada Türkiye'de, kış turizmi yatak kapasitesinin artırılması için yeni yatırımlar öngörülüyor. 
     Önümüzdeki yıllarda, mevcut kış turizmi yatak sayılarına 42 bin 154 yeni yatak ilave edilmesi planlanıyor. Bunlar arasında da Bolu-Köroğlu 4 bin 500, Bursa-Uludağ 2. Gelişim 3 bin 600, Kayseri-Erciyes 3 bin 585, Aksaray-Hasandağı 3 bin 640, Kars-Sarıkamış 8 bin 775, Erzurum-Palandöken 10 bin, Antalya-Alanya-Akdağ 5 bin yatakla ilk sıralarda geliyor. 
     
</TEXT>
</DOC>
