<DOC>
<DOCNO> 328666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur29.html </URL>
<DATE> 2005/03/30/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TV izleyicilerinin yüzde 77'si TV'lerdeki reklamları fazla buluyor 
</HEADLINE>
<TEXT>

     Reklamverenler Derneği'nin yaptırdığı araştırmada, Türkiye'de izleyicilerin yüzde 77'sinin televizyonlarda olması gerekenden daha fazla reklam yayınlandığını düşündüğü ortaya çıktı. 
     Reklamverenler Derneği ile MediaCaT Aylık İletişim Dergisi'nin ortaklaşa düzenlediği ''TV'de Sorumlu Yayıncılık-Sorumlu Reklamcılık'' konulu toplantı, Swissotel'de başladı. 
     Toplantının açılışında konuşan MediaCAt Genel Yayın Yönetmeni Pelin Özkan, dünyada çocukların ağır ekran bağımlısı haline geldiğini vurgulayarak, ABD'de 8-18 yaş grubuna yönelik yapılan bir araştırmaya değindi. 
     Araştırmaya göre, ABD'de çocukların günde ortalama 6.5 saati ekran karşısında geçirdiğini anlatan Özkan, şunları kaydetti 
     ''Türkiye'de de durum bundan farksız değil. Sorumlu yayıncılık denince akla ilk gelen kesim çocuklardır. Çünkü televizyon ile en yoğun, en savunmasız ilişkiyi onlar kuruyor. Çocukların haftalık televizyon izleme süresi, yetişkinlerin haftalık çalışma sürelerine eşit. Bu açıdan da bakıldığında çocuklar günümüz medyasının birer ağır işçisi durumunda.'' Özkan, günümüz televizyon yayıncılığının en önemli sorununun, iki kutup arasında sıkışıp kalmak ve siyahla beyaz arasındaki gri bölgeleri aramaktan kaçınmak olduğunu bildirdi. 
     Tüm tartışmaların bir noktada tıkandığını ifade eden Özkan, ''O da 'halk bunu istiyorcular' ile 'halk için en iyisi budurcular' arasındaki verimsiz tartışmalar bizi hiçbir yere ulaştırmıyor'' dedi. 
     Özkan, reklamverenlerin bu kısır döngüyü kıracak güce sahip en önemli kesimlerin başında geldiğini belirterek, sorumlu yayıncılık konusunda reklamverenlerin daha fazla sorumluluk alması gerektiğini sözlerine ekledi. 
     Reklamverenler Derneği Başkanı Dilek Erkey de, Türkiye'de halen çok yaygın ve yoğun biçimde tüketilen mecranın televizyon olduğunu ifade ederek, şunları söyledi 
     ''Türk halkı, günlük programlarının önemli bir kısmını, yaklaşık 4'te 1'ini televizyon karşısında geçiriyor. Görselliğin önemli olduğu, ekonomik şartların da çok rahat olmadığı Türk toplumunda televizyon, ailelere, bireylere kendi evlerinde eğlence ve bilgilenme sağlayarak uzun saatler tüketilen bir mecra haline gelmiştir. Televizyonu iyi vakit geçirmek, haber almak veya değişik konularda bilgilenmek için tüketiyoruz.'' Unilever Türkiye Yönetim Kurulu Başkanı İzzet Karaca da, Türkiye'de en çok reklam veren şirketlerin başında geldiklerini bildirdi. 
     Karaca, Unilever'in dünyadaki cirosunun 42 milyar Avro olduğunu, bunun 6 milyar Avro'sunu AR-GE ve reklam için ayırdığını anlattı. 
     Geçen yıl Türkiye'deki reklam pastasının cirosunun 1.2 milyar dolar olduğunu, bu yılki rakamın ise 1.3 milyar doları bulmasının beklendiğini kaydeden Karaca, ''Ekranda artan reklam kirliliği reklamın etkisini azaltıyor. Bu konuda doğru denge bulunmalı'' dedi. 
     Toplantıda daha sonra ''Reklamverenler Derneği TV İzleme Alışkanlıkları Araştırması''nın sonuçları açıklandı. 
     Millward Brown Türkiye tarafından Ekim 2004 tarihinde 14-50 yaşları arasındaki 612 kişiyle görüşülerek yapılan araştırmada, izleyicinin televizyondaki reklamlara karşı genel tavrı ve tutumu belirlenmeye çalışıldı. 
     Araştırmaya katılanların yüzde 27'si reklam yoğunluğundan rahatsızlığını ifade ederken, televizyonlardaki reklamların yoğunluğunun ''gereğinden fazla'' olduğunu düşünenlerin oranı ise yüzde 77 çıktı. 
     Araştırmaya göre izleyiciler, diziler arasında yayınlanan reklam kuşaklarında boşluk, çaresizlik, kaçış duygusu, moral bozukluğu, bunalma, sabırsızlık, öfke ve şiddet duygusuna kapılıyor. 
     İzleyiciler, reklam arasını fiziksel ihtiyaçlarını karşılama ve aile içi iletişim için kullanıyor. 
     Ayrıca film arası reklam verildiğinde izleyicilerin yüzde 66'sı kanal değiştirdiğini, yüzde 5'i ise reklamı sonuna kadar seyrettiğini bildirdi. 
     Araştırmada, sevilen bir dizi ya da film arasında reklam yayınlandığında ortaya çıkan olumsuz duyguların hedefindeki kurum ve kuruluşlar da belirlenmeye çalışıldı. 
     Buna göre, izleyicilerin yüzde 57'si diziyi ve reklamı yayınlayan kanala, yüzde 32'si reklama, yüzde 29'u RTÜK'e, yüzde 20'si diziye, yüzde 18'i de reklamı yapılan ürüne kızdığını ifade etti. 
     İzleyiciler, 30 dakikalık bir dizide en fazla 5 dakika reklam yayınlanmasını istedi. 
     
</TEXT>
</DOC>
