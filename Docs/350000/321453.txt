<DOC>
<DOCNO> 321453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun38.html </URL>
<DATE> 2005/03/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Almanya ve Fransa Suriye Lübnan'dan tümüyle hemen çekilsin 
</HEADLINE>
<TEXT>

     Fransa Cumhurbaşkanı Jacques Chirac, Suriye gizli servis elemanlarının da Lübnan'dan tümüyle çekilmesini istediklerini söyledi. 
     Chirac, Almanya'nın Blomberg kentinde Başbakan Gerhard Schröder ile biraraya geldi ve AB'yi ilgilendiren konuların yanı sıra uluslararası gelişmeleri ele aldı. 
     Görüşmeden sonra düzenlenen ortak basın toplantısında konuşan Chirac, Suriye'nin BM'nin 1559 sayılı kararı uyarınca askerlerini Lübnan'dan tümüyle çekmesini istediklerini belirterek, ''Suriye gizli servis elemanlarının da Lübnan'dan tümüyle çekilmesini istiyoruz'' dedi. 
     Lübnan'da demokrasinin, ancak demokrasi karşıtı grupların faaliyetlerinin önlenmesiyle sağlanabileceğini kaydeden Chirac, eski Lübnan Başbakanı Refik Hariri'nin katillerinin bulunması için ortak bir komisyon kurulması yönünde karar aldıklarını hatırlattı. 
     İran'ın nükleer enerjiyi sadece barış amaçlı olarak kullanmasını sağlamak amacıyla da çabalarını sürdürdüklerini ifade eden Chirac, 26 Nisan'da Schröder ile Paris'te biraraya gelerek, bu konuları bir kez daha değerlendireceklerini söyledi. 
     Chirac ayrıca, AB ülkelerindeki gençlere daha fazla istihdam imkanı sağlamak amacıyla bir pakt kurulması gerektiğini, Fransa-Almanya Gençlik Derneği'nin yaptığı öğrenci değişimini de teşvik ettiklerini kaydetti. 
     Schröder de, Lübnan'da demokrasinin sağlanmasını istediklerini belirterek, ''Demokrasiden bir nebze bile taviz verilemez'' dedi. Schröder, AB İstikrar Paktı ile ilgili olarak da, Fransa ile aynı görüşleri paylaştıklarını ve reformlar yapılmasını istediklerini ifade etti. 
     AB dönem başkanı olan Lüksemburg Başbakanı Jean-Claude Juncker ile ekonomik konularda görüşeceğini kaydeden Schröder, ''Avrupa ekonomik durgunluğu geride bıraktı'' dedi. 
     
</TEXT>
</DOC>
