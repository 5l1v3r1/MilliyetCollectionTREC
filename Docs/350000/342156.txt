<DOC>
<DOCNO> 342156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun26.html </URL>
<DATE> 2005/05/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
En şanslı adaylardan Kulov yarıştan çekildi 
</HEADLINE>
<TEXT>

     Kırgızistan’da 10 Temmuz’da yapılacak devlet başkanlığı seçimlerinde favori gösterilen iki isimden biri olan Ar Namıs Partisi lideri Feliks Kulov yarıştan çekildi. 
     Başbakanlık Basın Merkezi’nden alınan bilgiye göre, Başbakan ve geçici Devlet Başkanı Kurmanbek Bakiyev, Issık Göl eyaletini ziyareti sırasında devlet başkanlığı yarışındaki en büyük rakibi Kulov’un adaylıktan çekildiğini açıkladı. 
     Kurmanbek Bakiyev ile Kulov arasında işbirliği memorandumu imzalandığı ve Bakiyev’in devlet başkanı seçilmesi halinde Kulov’un başbakan olacağı öğrenildi. Memorandum uyarınca, Feliks Kulov adaylıktan çekilirken, başbakanın hak ve yetkileri de artırılacak. 
     Bu arada Akipress, Merkez Seçim Komisyonu MSK tarafından adaylığı açıklanan isimlerden Almaz Atambayev’in de adaylıktan çekildiğini duyurdu. Seçimlerle ilgili ilk açıklamasında seçimlerde Kulov’u destekleyeceğini belirten Atambayev, daha sonra yarışa kendisinin de katılacağını bildirmiş ve MSK’ya adaylık başvurusu yapmıştı. 
     MSK’nın kesin adaylar arasında açıkladığı Kulov ile Atambayev, seçim çalışmalarını birlikte yürütmek üzere ortak seçim merkezi oluşturmuştu. 
     
</TEXT>
</DOC>
