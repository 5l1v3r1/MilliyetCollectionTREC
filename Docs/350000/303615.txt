<DOC>
<DOCNO> 303615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun21.html </URL>
<DATE> 2005/01/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
New York Times ABD, Suriye’ye yeni yaptırımlar düşünüyor 
</HEADLINE>
<TEXT>

     ABD yönetiminin, Irak'taki direnişçilere kendi toprakları üzerinden mali ve lojistik destek sağlayan Iraklılara karşı önlem almamakla suçladığı Suriye'ye karşı yeni yaptırımlar planladığı öne sürüldü. 
     New York Times gazetesi, ''Yetkililere göre, ABD'nin aylardır süren sessiz protestolarına rağmen Suriye'nin komşu ülke Irak'taki direnişe destek veren Iraklılardan oluşan şebekeye karşı harekete geçmediğini'' savundu. Haberde, ''yeni yaptırımlar arasında ABD Hazine Bakanlığı tarafından Suriye'nin bankacılık sisteminin tecrit edilmesinin de bulunduğu'' kaydedildi. 
     Suriye'de faaliyet göstererek Irak'taki direnişe para, silah ve savaşçı akışını koordine ettiği iddia edilen ve Saddam Hüseyin yönetimindeki eski yetkililerden oluşan şebekenin, edinilen son istihbaratlar sayesinde daha önceden şüphelenilenden çok daha yoğun şekilde Irak'taki direnişçilere destek olduklarının tespit edildiği görüşü dile getirildi. 
     Gazeteye açıklamada bulunan Amerikalı yetkililerin, Suriye'den bu yardım ve destek gitmeden de Irak'taki Amerikan karşıtı direnişin devam edeceğini, ancak Suriye'deki Iraklıların direnişe yaptıkları desteğin de görmezden gelinemeyeceğini ifade ettiler. 
     Suriyeli yetkililerin ise var olduğu iddia edilen şebekeye karşı harekete geçmek için ABD yönetimi tarafından kendilerine yeterli ve geçerli bilgi sağlanmadığını söylediklerini yazan New York Times, Suriye'nin Washington Büyükelçisi Ammar Alarsan'ın, ''Biz Amerikalılara bu konuda lütfen bize bilgi verin dedik, ancak verilen bilgilerin bir kısmı inandırıcı değil'' dediğini belirtti. 
     ABD Dışişleri Bakanlığı'nın terörizme destek veren ülkeler listesinde yer alan Suriye'ye karşı ABD yönetimi sınırlı ekonomik yaptırım uyguluyor. Kongrenin baskısıyla geçen baharda Suriye'ye karşı yeni yaptırımlar uygulamaya koyan Bush yönetimi, gıda ve ilaç dışındaki malların çoğunun Suriye'ye ihracatı ile Suriye-ABD arasındaki uçak seferlerini yasaklamıştı. 
     
</TEXT>
</DOC>
