<DOC>
<DOCNO> 300981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/guncel/axgun02.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası cami değil kilise 
</HEADLINE>
<TEXT>


Hıristiyanların en önemli günlerinden Noel, İstanbul'daki kiliselerde coşkulu ayinlerle kutlandı. Barış mesajlarının verildiği ayinlerde, kilise sıralarında türbanlı kadınlar da vardı 

GÜRKAN AKGÜNEŞ, ŞAKİR AYDIN İstanbul 

Hıristiyanların en önemli günlerinden biri sayılan ve Hazreti İsa'nın doğuşunu simgeleyen Noel, önceki akşam ve dün sabah Türkiye'deki kiliselerde yapılan ayinlerle kutlandı. Bazı Müslümanların da katıldığı ayinlere, türbanlı kadınların ilgisi de dikkat çekti. Ayinlerde, TBMM Başkanı Bülent Arınç ve Başbakan Recep Tayyip Erdoğan'ın mesajları da okundu. Ayine katılan cemaat, dualar ve ilahiler eşliğinde Noel'i kutlayarak, mumlar yaktı. Bazı kiliselerde cemaatin rahatsız olabileceği gerekçesiyle ayinler basın mensuplarına kapalı yapıldı. 

Noel barıştır 
Saint Esprit Kilisesi'ndeki Noel ayini basına açıktı. Vatikan'ın Türkiye Temsilcisi Mon Senyore Loise Palatre'nin yönettiği ayinde, Başbakan Erdoğan ve TBMM Başkanı Arınç'ın tebrik mesajları okundu. Papaz Palatre, bir Noel şarkısına atıfta bulunarak, "Bir çocuğun gözyaşlarını sildiğiniz an, barış için silahları bıraktığınız an, savaşın sona erdiği an, Noeldir" dedi. 
Balat'ta Fener Rum Patrikhanesi'nde dün yapılan ayine İstanbul'da bulunan turistlerin yanı sıra özelikle Yunanistan'dan kafileler halinde gelen çok sayıda Ortodoks katıldı. Ayin nedeniyle gelen turist kafilelerine kilim, çorap, parfüm gibi ürünler satmak isteyen seyyar satıcılar da Patrikhane'nin bulunduğu Balat'a akın etti. Seyyar satıcıların ısrarı tepki gördü. 


</TEXT>
</DOC>
