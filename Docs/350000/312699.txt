<DOC>
<DOCNO> 312699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonspo24.html </URL>
<DATE> 2005/02/05/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
Samsunspor, Fenerbahçe maçı öncesi notlar... 
</HEADLINE>
<TEXT>

     Samsunspor-Fenerbahçe karşılaşması öncesinde geniş güvenlik önlemleri alındı. Seyirciler stada iki aşamalı kontrolden geçirilerek sokulurken, bileti olmayanlar stat çevresinden uzaklaştırıldı. 
     Karşılaşmayı izlemek için yaklaşık bin dolayındaki Fenerbahçe taraftarı deniz yönündeki kapalı tribünde yer aldı. 
     Karşılaşmadan yaklaşık 1,5 saat önce Fenerbahçe'den bazı futbolcular ve yeni transfer Anelka ile teknik kadro bir süre sahada dolaştı. Bu sırada Fenerbahçeli taraftarlar özellikle Anelka'ya büyük ilgi göstererek tezahüratta bulundu. Bu tezahürat karşısında tribünün önüne gelen Anelka da taraftarları selamladı. 
     Karşılaşmaya basın mensuplarının yoğun ilgisi vardı. 100'ü aşkın akrediteli basın mensubu karşılarlaşmayı takip etti. Stat hoparlörlerinden sık sık yapılan anonslarla seyirciler uyarılarak tribünlerdeki merdivenlerin boş bırakılması istendi. 
     Karşılaşma öncesinde oynanan PAF takımlar mücadelesini ise Samsunspor PAF takımı 2-1 kazandı. 
     Karşılaşmayı, Fenerbahçe Kulübü Başkanı Aziz Yıldırım ile Samsunspor Kulübü Başkanı İsmail Uyanık şeref tribününde yan yana izlediler. 
     Soğuk havada oynanan karşılaşmada kale arkası tribünlerinin bazı kısımlarının boş olduğu gözlendi. 
     Orta hakem Cem Deda merdiven boşluklarında seyirci olduğunu tespit edince anons yapılmasını istedi. Bu nedenle karşılaşma bir süre geç başladı. 
     
</TEXT>
</DOC>
