<DOC>
<DOCNO> 317621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur05.html </URL>
<DATE> 2005/02/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kocasını kardeşine dövdüren kadın hakim önünde 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da 20 yaşındaki eşi Sinan Yılmaz'ın kendisini sürekli dövdüğünü ileri süren 22 yaşındaki Canan Yılmaz, 27 yaşındaki ağabeyi Fatih Akbulut'a kocasını dövdürdüğü ve hürriyeti tahdit suçlarına azmettirdiği iddiasıyla hakim karşısına çıktı. 
     Samsun 1'inci Ağır Ceza Mahkemesi'nde hürriyeti tahdit ve tehdit, mala zarar verme suçlarından 4 ile 9 yıl arasında hapis cezası istenen tutuksuz sanık Fatih Akbulut duruşmaya katılmazken, azmettirmek suçundan yargılanan bir çocuk annesi Canan Yılmaz duruşmada hazır bulundu. Tutuksuz yargılandığı davada suçlamaları reddeden Canan Yılmaz savunmasında, "Eşimin beni aldattığını düşünüyordum. Bana dayak atıp, kadınlık gururumla oynadığı için ağabeyim ona 2 tokat attı. Olay sırasında evdeki eşyalar da kırılmıştı. Onlara zararı ben verdim'' dedi. 
     Sinan Yılmaz ise hem eşinden hem de kayınbiraderinden şikayetçi olduğunu söyleyerek, "Evimdeki eşyalara karım değil, Fatih zarar verdi. Bana tokat attı. Sonra bizi barıştıracağını söyleyip kendi evine götürdü. Burada ellerimi bağlayıp beni dövdü. Ve 3 gün dışarı çıkmama izin vermedi. Eşim ise çok kıskanç ve şüpheci birisidir. Bu yüzden daha önceden de kendisiyle bu tür konular yüzünden tartışıp, kavga ederdik'' dedi. 

     
</TEXT>
</DOC>
