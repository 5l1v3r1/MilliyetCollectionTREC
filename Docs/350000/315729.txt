<DOC>
<DOCNO> 315729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko10.html </URL>
<DATE> 2005/02/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
SSK'dan aylık ve gelir alanlar 4 milyonu aştı... 
</HEADLINE>
<TEXT>

     SSK'dan aylık ve gelir alanların sayısı son 3 yılda yaklaşık yüzde 15.73 oranında artarak 4 milyonu aştı. 
     SSK Genel Müdürlüğü verilerine göre, kurumdan aylık ve gelir alanların sayısı geçen yıl 185 bin 343 artarak 4 milyon 120 bin 866 kişiye ulaştı. 
     Bu kişilerden 63 bin 71'ine malullük, 2 milyon 838 bin 422'sine yaşlılık aylığı ödenirken, 1 milyon 91 bin 904 kişiye ölüm aylığı bağlandı. Kurumdan bin 63 kişi sürekli iş göremezlik, 74 bin 406 kişi ise iş kazası ve meslek hastalığı sonucu ölüm geliri aldı. 
     Böylece kurumdan yaşlılık aylığı alanların oranı yüzde 68.9, ölüm aylığı alanların oranı yüzde 26.5, iş kazası ve meslek hastalığı sonucu ölüm geliri alanların oranı yüzde 1.8, malullük aylığı alanların oranı yüzde 1.5, sürekli iş göremez geliri alanların oranı da yüzde 1.3 olarak gerçekleşti. 
     Öte yandan, kurumdan aylık ve gelir ödenenlerin sayısında yıldan yıla artış gözleniyor. 
     2001'de kurumdan 3 milyon 560 bin 638, 2002'de 3 milyon 747 bin 573, 2003'te ise 3 milyon 935 bin 523 kişiye aylık ve gelir ödendi. 
     Geçen yıl aylık ve gelir alanların sayısı 4 milyon 120 bin 866'ya çıkarken, 2001-2004 arasında kurumdan aylık ve gelir alanların sayısı yaklaşık 15.73 oranında arttı. 
     
     GELİR VE ÖDEMELER 
     SSK'nın prim gelirlerinin emekli ödemelerini karşılama oranıysa, geçen yıl yüzde 96 olarak gerçekleşti. 
     Geçen yıl kurum 17 katrilyon 397 trilyon lira prim geliri elde ederken, 18 katrilyon 198 trilyon 39 milyar lira tutarında aylık ve gelir ödedi. 
     
</TEXT>
</DOC>
