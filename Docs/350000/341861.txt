<DOC>
<DOCNO> 341861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko30.html </URL>
<DATE> 2005/05/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
BDDK Başkanı Bilgin Bankalarımızın kar elde etmesi şarttır 
</HEADLINE>
<TEXT>

     Bankacılık Düzenleme ve Denetleme Kurulu BDDK Başkanı Tevfik Bilgin, ihracatçılara, "Madem ki faizler inmiştir, enflasyon düşmektedir, Hazine bonosu ve devlet tahvili eski karlı günlerini geride bırakmıştır, bankacılarımız sizlere yönelecektir" dedi. 
     Bilgin, "İhracatın Finansman Sorunları ve Çözüm Önerileri" konulu toplantıda yaptığı konuşmada, ülkenin ekonomik büyümesinin ihracata dayalı niteliği de dikkate alındığında özellikle tekstil, giyim ve deri gibi emek yoğun sektörlerin rekabet gücünün artırılmasının ekonomik ve sosyal boyutları olduğunu söyledi. 
     Bilgin, uluslararası rekabette ucuz emek faktörünün ana unsur olması, Çin ve Hindistan faktörü nedeniyle bu sektörlerin ihracattaki payının azaldığını belirtti. 
     "Moralleri bozacak bir haberimiz daha var. Tabii ki, Basel II veya yeni sermaye uzlaşısı" diyen Bilgin, şunları kaydetti 
     "Basel II’ye geçerken de sıkıntılar yaşanmaktadır ve yaşanacaktır. 2007 yılında biliyorsunuz AB’de bazı ülkelerde uygulanmaya başlanacak, ama ülkemizde 2007 veya daha sonraki bir yılda bu bir şekilde uygulanacak. Ancak Basel II’nin gerek emek yoğun, gerekse diğer sektörlerde ağırlık olarak KOBİ’lerde çok önemli etkileri olacağı bir gerçek. 
     Özellikle derecelendirme gereksinimi ve bunun firmalarımıza etkileri. İki, firmalarımızın yönetişim yapısındaki değişikler. Üç çok ilginçtir, kabul edilen kredi teminat türlerinin dahi değişmesi. 
     Örneğin, ülkemizde yoğun olarak kullanılan müşteri çek ve senetleri, Basel’de teminat olarak kabul edilmemektedir. Dolayısıyla hem bankalarımız, hem reel sektör firmalarımız için zorlayıcı unsurlar. 
     Mevcut ve gelecek potansiyel gelişmeler bu anlamda bir miktar zor günlerin de habercisi." 
     
     "BANKALARIMIZIN KAR ELDE ETMESİ ŞARTTIR" 
     Bankacılık sektörünün 1980 yılında 18 milyar dolar olan aktif büyüklüğünün 220 milyar dolara ulaştığına, bunu 48 bankanın yarattığına dikkat çeken Bilgin, bankacılık sisteminin geçtiğimiz 20-25 yılda, özellikle 1992-2000 yılları arasında uygulanan ekonomik 
     politikaların da etkisiyle istenen büyüklüğe gelemediğini, güdük kaldığını söyledi. Şu anda bankacılık sisteminin toplam büyüklüğünün GSMH içindeki payının yaklaşık yüzde 75 olduğunu ama gelişmiş ülkelerde ve gelişmekte olan ülkelerde bankacılık sistemi hacminin GSMH’nin eşiti veya birkaç katı olduğunu ifade eden Bilgin, şöyle devam etti "Dolayısıyla, Türk bankacıların ve reel sektörün önünde çok önemli bir rol var. Madem ki faizler inmiştir, enflasyon düşmektedir, hazine bonosu ve devlet tahvili eski karlı günlerini geride bırakmıştır, bankacılarımız sizlere yönelecektir. Sizlere kredi satmak zorundadır. Bu büyümek için ve kar elde etmek için olmazsa olmaz bir koşuldur." Bilgin, ülkedeki ekonomik büyüme devam ettiği süreçte, bankacılık sisteminin ekonomik büyümeden daha fazla büyüyeceğini kaydetti. Basel ilkelerine göre bankaların sermaye yeterlilik rasyosunun yüzde 8 olduğunu anımsatan Bilgin, şunları söyledi "Şu anda ortalama rasyomuz bankacılık sistemimizde yüzde 25’ler düzeyinde. Oldukça iyi bir seviyededir. Ancak, menkul kıymetlerin banka aktiflerindeki payının azalmasıyla, kredilerin oranının artışıyla bu oranın aşağı inmesi muhtemeldir ve olacaktır. Bu anlamda bankalarımızın piyasa payını koruması, gerekse iş hacmini artırması için kar elde etmesi şarttır." 
     
     KREDİ KANALLARININ TIKANMASI... 
     Bilgin, yabancı talipler veya Türk bankalarına potansiyel alıcıların gündeme geldiğini ifade ederek, şöyle devam etti 
     "Yabancıların ülkemize ilgisi hem bankacılık sistemimiz için önünün çok açık olması, potansiyelinin büyük olması hem de bahsettiğim bu nedenlerledir. 
     Yabancıların ülkemize girmesinde memnun oluyoruz. Belli bir orana kadar çıkabilir ya da çıkmayabilir, bu tartışmalar yapılabilir. Ama, bu analizlerde bana göre yabancı bankaların sizlere bakış açısı önemlidir. Yabancı bir bankanın kendi ülkesinden getirdiği bir elemanın risk algılaması ile bizim Türk bankalarımızın risk algılaması çok farklı olabilir. Yabancı bir kişinin kendi ülkesindeki risk algılayışını yansıtması halinde kredi kanallarının tıkanmasına bir ölçüde neden olabilir diye düşünüyorum." Türkiye’de 2001 yılında sektöre aktarılan kredi tutarı 33 katrilyon lira iken bu yıl Şubat ayında 102 katrilyon lira olduğuna dikkat çeken Bilgin, reel artış hızının, 2001’de krizin etkisiyle yüzde 44 azalırken 2004’de yüzde 32 arttığına işaret etti. 
     Bankaların topladığı mevduatın ne kadarını kredi olarak kullandırdığının önemini vurgulayan Bilgin, bu oranın 2001’de yüzde 30 iken 2004 sonunda yüzde 52 olduğunu, şu anda yüzde 55 düzeyinde bulunduğunu söyledi. 
     Bilgin, "Bu oranın artması da muhtemeldir ve artacaktır. 
     Bankacılık kabuk değiştirmektedir. Doğrudur. 2001 krizinde açılan derin ve kanamalı yara kabuk bağlamıştır ve kabuk düşmek üzeredir. 
     Buna emin olabilirsiniz" diye konuştu. 
     
     "HEPİMİZ AYNI GEMİDEYİZ" 
     Reel sektöre ve bankalara düşen görevleri açıklarken Bilgin, herkesin aynı gemide yolculuk yaptığını ve aynı rotaya gitme arzusunda olduğunu ifade etti. 
     Firmaların kayıt düzenini en azından bazı genel muhasebe ilke ve standartlarına uyumlaştırması, şeffaflık ve hesap verebilirlik ve kurumsal iletişimin etkin kılınması, kayıtdışılığın azaltılması ve bilançoların şekillenmesinin daha ihtimamlı yapılması gerektiğini kaydeden Bilgin, "Sorunlu bilançosu olan, ancak çok çok iyi bir firmaya kredi vermeyen banka veya bankacı da suçlanmamalıdır. Çünkü, bu banka kredi verdiği zaman karşısında BDDK’yı bulacaktır" dedi. 
     Tevfik Bilgin, risk yönetimine ilişkin mekanizmaların önemli olduğunu ifade ederken, "Önemli olan sektörün genelini iyi değerlendirmek ve destek olmaktır. Bir sektörde kredi borçlarını zamanında ödeyen, borcuna sadık, dürüst firmalar kadar, aksi yönde çalışan firmalar da olabilir. Banka-firma ilişkilerinde bazen hızlı davranmak, bazen de önemli kararlarda uzun düşünmek gerekir. Kapısına kilit vurulan firmayı da aslında firma sahibi kaybetmemekte, çalışanları, bankalar ve ülke bir şeyler kaybetmektedir" diye konuştu. 
     
</TEXT>
</DOC>
