<DOC>
<DOCNO> 334920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur31.html </URL>
<DATE> 2005/04/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Şırnak'ta 'toplu mezar' aranacak 
</HEADLINE>
<TEXT>

     Özgür CEBE - DİYARBAKIR DHA 

ŞIRNAK'ın Kuşkonar ile Koçağılı köylerine 26 Mart 1994 tarihinde 38 köylünün ölümüyle sonuçlanan olaylarla ilgili dosya görevsizlik kararı ile Şırnak Başsavcılığı'na gönderildi. Diyarbakır Cumhuriyet Savcısı Haki Çeliker, ölüm olayının nerede ve nasıl olduğunun belirlenmesi için bölgede keşif yapılması gerektiğini bildirdi. 
     Gabar Dağı'nda teröristlere karşı yapılan operasyona katılan uçak ve helikopterlerden düşen bombalar sonucu 38 köylünün öldüğü yolundaki iddialarla ilgili Diyarbakır Cumhuriyet Başsavcılığı 10 yıl sonra görevsizlik kararı verdi. Köylülerin PKK'lı teröristlerin saldırısı sonucu öldüğüne ilişkin tutanak tutulduğu için Diyarbakır'da faili meçhul olarak dosyayla ilgili Cumhuriyet Savcısı Haki Çeliker 24 Ekim 2004 tarihinde görevsizlik kararı verdi. Savcı Çeliker'in yazısında, Şırnak Cumhuriyet Savcılığı'na gönderdiği yazıda, Koçağılı köyünde 13, Kuşkonar'da 25 köylünün öldüğü, çok sayıda kişinin yaralandığını belirtirken, şöyle denildi 
     "Tahkikat içeriği ve mağdurların ifadelerine göre, olayın PKK terör örgütünce gerçekleştirildiğine dair dosyada delil bulunmadığı, bilakis uçak ve helikopterlerden düşen bombalar sonucu meydana geldiği dosya içerisindeki beyanlardan anlaşılmıştır. Başsavcılığınızca olayın etraflıca araştırılıp öncelikle olayda kaç kişinin öldüğü, hangi köye ne kadar bomba düştüğü, söz konusu kişilerin nerede ve ne şekilde öldükleri, olay mahalinde keşif yapılarak ve tanık beyanlarının dosya ile tüm işlemlerin başsavcılığınızca bizzat yapılması, Avrupa İnsan Hakları Sözleşmesi'nin 2 ve 13'üncü maddesi uyarınca ülkemizin ileride sıkıntı yaşamaması açısından etkin bir soruşturmanın ivedilikle yapılması için hazırlık evrakı, iddia edilen suçun başsavcılığımızın görevine girmediği anlaşıldığından görevsizlik kararı verilmiştir.'' Kararın kendisine tebliğ edilmediğini, bu nedenle görevsizlik kararından geç haberdar olduğunu söyleyen ölen köylülerin yakınlarıın avukatı Tahir Elçi, Şırnak Başsavcılığı'na verdiği dilekçede, Koçağılı'nın kent merkezine yakın ve güvenli olduğu için burada ölen 13 köylüye savcı nezaretinde otopsi yapılarak defnedildiklerini söyledi. Elçi, buna karşılık, Kuşkonar köyünde ölen 25 kişinin cesedinin yakınları tarafından can güvenlikleri olmadığı için açılan bir çukura topluca gömüldükten sonra köyün boşaltıldığını ve bu olayın kayıtlara geçmediğini ileri sürdü. Tahir Elçi, bu olayın açığa kavuşması ve kanıtların belirlenmesi amacıyla savcılığın köyde yapacağı keşif işlemi sırasında bulunmaları iin kendilerine bilgi verilmesini istedi. 
     Avukat Tahir Elçi, ölen 25 köylünün otopsi işlemlerinin yapılmaması nedeniyle öldüklerine ilişkin nüfus kayıtlarının düşürülmediğini ve kayıtlarda halen yaşıyor göründüklerini, bazılarının bebek yaşta olmaları nedeniyle nüfusa kaydedilmediklerini, ölen yetişkinlerin kimliklerinin saptanarak, nüfus kayıtlarından düşürülmesi için nüfus müdürlüğüne yazı yazılmasını istedi. 

     
</TEXT>
</DOC>
