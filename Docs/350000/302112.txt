<DOC>
<DOCNO> 302112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun18.html </URL>
<DATE> 2004/12/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
En çok can kaybı İsveç ve Almanya'dan... 
</HEADLINE>
<TEXT>

     Asrın felaketinde ölenler arasında, Noel ve yılbaşı tatillerini geçirmek için Hint Okyanusu sahillerini seçen binlerce turistin de bulunduğu, 1500 İsveçli, 1000 Alman, 600 İtalyan ve 450 kadar Norveçliden halen haber alınamadığı kaydediliyor. 
     En çok kayıp veren Avrupa ülkesi olan İsveç, şu ana kadar 6 vatandaşının öldüğünü tespit ederken, bayrakların yeni yılın ilk gününde yarıya indirilmesine karar verildi. İsveç Dışişleri Bakanı felaketin ardından Tayland'a giderken, İskandinav havayolları SAS, felakete şahit olan vatandaşlarını almak üzere ek sefer düzenledi. 
     İsveç basını, hükümeti yetersiz kalmakla eleştirirken, halkın tepkisinin acımasız olacağını yazdı. Aftonbladet gazetesinin kamuoyu yoklamasına göre, halkın yüzde 64'ü hükümetin yetersiz kaldığına inanıyor. 
     Almanya Dışişleri Bakanı Joschka Fischer de halkına, felaket bölgelerine yardım çağrısında bulunurken, birçok Avrupa ülkesi, felaket bölgelerindeki yakınlarını merak edenler için telefonla bilgi ve yardım hatları kurdu. 
     Başlangıç olarak 35 milyon dolar yardım taahhüdünde bulunan Amerikan yönetiminin, kurtarma çalışmalarına katkıda bulunmak için casus uydularını da devreye soktuğu bildirildi. 
     Uyduların, deprem ve tsunaminin zarara yol açtığı bölgelerdeki yol, köprü, liman ve havalimanlarında tahribatı tespit etmekte kullanılacakları belirtildi. 
     ABD'nin ayrıca, yardım çalışmalarına katkıda bulunmak üzere Aceh bölgesine bir uçak gemisi gönderdiği kaydedildi. 
     Amerikalı askeri yetkililer, 12 helikopter taşıyan USS Abraham Lincoln uçak gemisinin, 4 gemiyle birlikte Aceh açıklarında demirleyeceğini söylediler. 
     
     30 MACAR'DAN HABER ALINAMIYOR 

     Macaristan Dışişleri Bakanlığı, Güney Asya'da deprem ve tsunamiden etkilenen bölgede 400 Macar turistin tatil yaptığını, şimdiye kadar 30 Macar turistten haber alınamadığını açıkladı. 
     Macaristan Dışişleri Bakanlığı, bölgeye uçak göndererek Macar vatandaşlarını ülkeye getirtmiş, ancak 30 vatandaşa ulaşamamıştı. 
     Macar kurtarma ekiplerinin, Macar vatandaşlarının tatil yaptığı bölgelerde çalışmalar başlatarak, vatandaşlara ulaşmaya çalıştıkları açıklandı. 
     
     AVUSTURYA BUGÜN YAS İLAN ETTİ 

     Felaket bölgelerinde 5 vatandaşını kaybeden ve 16 vatandaşından halen haber alınamayan Avusturya, deprem ve ardından gelen dev dalgalarda hayatını kaybedenleri anmak amacıyla bugün yas ilan etti. 
     Başbakan Wolfgang Schüssel, felaketzedeleri anmak ve yakınlarının acılarını paylaşmak amacıyla bugünü yas günü ilan ettiklerini söyledi. Schüssel, halkına, yılbaşındaki havai fişek gösterilerinden vazgeçmeleri ve Güney Asya'daki çalışmalara yardımda bulunmaları çağrısında bulundu. 
     Felakette ölen Avusturyalı sayısının 60'a çıkabileceği belirtiliyor. 
     
     KANADA YARDIMI 33 MİLYON DOLARA ÇIKARDI 

     Öte yandan, Kanada hükümeti, deprem ve tsunaminin zor durumda bıraktığı ülkelere yapacağı yardımı 33 milyon dolara yükseltti. 
     Noel ve yılbaşı tatillerini yarıda keserek ülkelerine dönme kararı alan kabine üyelerinin ayrıca, felaket bölgelerine askeri zarar tespit ekibi gönderecekleri kaydedildi. 
     Kanada muhalefeti, tatillerini yarıda kesmekte gecikmekle eleştirdiği hükümet üyelerinin, gıda ve temiz su kıtlığı yaşanan bölgelere yardım eli uzatmakta geç kaldıklarını düşünüyor. 
     
     İLAÇ ŞİRKETLERİNDEN YARDIM ELİ 

     Güney Asya'daki felaket bölgelerine yardım gönderen ülke ve uluslararası kuruluşlara, ilaç şirketleri de katıldı. 
     İlaç ve tıbbi cihaz üreten birçok şirket, Hint Okyanusu'nda kayıp veren ülkelere yardım elini uzatma kararı aldı. 
     Merkezi New York'ta bulunan Pfizer Inc, felaket bölgelerindeki yardım dağıtımını organize eden kuruluşlara 10 milyon dolar verileceğini açıkladı. 
     Johnson Johnson, 2 milyon dolarlık yardım yapılacağını ve sağlık malzemesi gönderileceğini bildirdi. 
     Abbott Laboratories da, 2 milyon dolar tutarında yardım yapılacağını ve 1.5 milyon dolar değerinde sağlık malzemesi gönderileceğini belirtti. 
     Birçok şirket, felaket bölgelerine ürün göndermeyi planladıklarını, ancak BM'nin veya özel yardım kuruluşlarının talimatlarını beklediklerini açıkladı. 
     
</TEXT>
</DOC>
