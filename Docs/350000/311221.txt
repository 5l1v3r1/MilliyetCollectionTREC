<DOC>
<DOCNO> 311221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/spor/axspo03.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ribery'de mutlu son 
</HEADLINE>
<TEXT>


Galatasaray, önceki gece İstanbul'a getirdiği Fransız futbolcu ile her konuda anlaşma sağladı. Bugün de medya önünde 3.5 yıllık sözleşmeye imza atacak olan Ribery için kulübü Metz'e 1.5 milyon euro ödenecek 

RAŞİT ALTUN 


Halsiz gözüktü 
SARI - Kırmızılı kulüp, transferin bitmesine sayılı saatler kala apar topar İstanbul'a getirdiği Frank Ribery'nin imzasını bugüne bıraktı. Uykusuz olmasına rağmen dün sabah Acıbadem Bakırköy Hastanesi'nde sağlık kontrolünden geçen genç yıldızın özellikle efor testinde bir hayli zorlandığı gözlendi. Kulüp doktoru Murat Çevik, halsiz görülen Ribery'de ilk testlerde sorun çıkmadığını açıklamasına rağmen, bu oyuncuya yeni bir kontrol daha yapıldı. 

İşlem tamam 
FUTBOL Şube Sorumlularından Fatih Gökşen, "Ribery'nin hiçbir sağlık sorunu yok. Prof. Dr. Mehmet Kurdoğlu da kendisini kontrol etti" diye konuştu. Fransız futbolcu, daha sonra Mecidiyeköy'de yöneticilerle masaya oturdu. Saat 14.00'te imza atılacağı açıklanmasına rağmen, Metz kulübüne teminat mektubunun gönderilmesi ve sözleşmenin feshiyle ilgili evrakların gelmesi akşam geç saatleri buldu. İşlemler tamamlandıktan sonra taraflar 3.5 yıllık sözleşmeye imza attı. 

Hasan da atacak 
FRANSIZ oyuncunun yanı sıra, daha önce anlaşılan Dardanel'den Hasan Kabze de bugün medya önünde 3.5 yıllık mukaveleye imza atacak. Metz'e bonservis olarak 1.5 milyon euro ödeneceği ve ağustosta başlayacak taksitlerin 18 aya yayıldığı bildirildi. Ribery'nin de, maç başınalarla birlikte yıllık toplam 750 bin euro alacağı öğrenildi. Öte yandan Locatelli için 1 milyon euroya çıkan yönetim, Bologna Başkanı Cipollini'nin 1.5 milyon euroda diretmesi üzerine transferi rafa kaldırdı. 

O bir kral 

Ses getirdi 
SARI-Kırmızılılar'ın müthiş bir operasyonla kadrosuna kattığı Franck Ribery'nin transferi Fransız basınında geniş yankı buldu. Dünyaca ünlü spor gazetesi L'Equipe, transfer sayfasının manşetinden verdiği haberde Ribery'nin geleceğinin çok parlak olduğunu duyurdu. Gazete, 22 yaşındaki sağ kanat oyuncusunun 8 asistle Fransa liginin kralı olduğunu hatırlatırken, bu futbolcunun Hagi'nin 10 numaralı formasını giyeceğini iddia etti. 

"Atlama taşı" 
RIBERY ise, Galatasaray için birçok teklifi geri çevirdiğini söyledi. Ribery, "Atletico Madrid, Espanyol, Barcelona, Lyon, Juventus ve Messina'dan önemli teklifler aldım. Ama ben oynayacağım bir takıma gitmek istiyordum. Ayrıca Galatasaray, Avrupa'da sık oynadığı için ideal bir atlama taşı" dedi. L'Equipe'nin internet sitesinde ilk sıradan verilen haberde de "Ribery, Metz'i Galatasaray için terketti" başlığını kullandı. 

Ustalar pas geçildi 

Yönetim, sezon başından beri Hakan Şükür, Hakan Ünsal ve Ergün'e ödeme yapmadı 

Farklı tarife 
GALATASARAY'DA sezon başından bu yana para alamayan futbolcuların Hakan Şükür, Hakan Ünsal ve Ergün olduğu ortaya çıktı. Üç oyuncuya sezon başından beri hak edilen primler dışında hiçbir ücret verilmediği, buna rağmen diğer futbolculara transfer taksitlerinin bir kısmının verildiği öğrenildi. 

Rahatsız oldular 
SEZON başında bir yıllığına imza atan Hakan Şükür'ün henüz ne kadar ücret alacağının da belli olmadığı bildirildi. Üç oyuncunun yönetimin kendilerini ayrı tutmasından rahatsızlık duyduğu ileri sürüldü. Bu arada yönetim, şubat ayının transfer taksitleri için de kaynak arayışlarına başladı. 

Ve Hakan sahnede 

Sarı - Kırmızılılar'ın gurbetçi transferi, dün yeni takımının idmanında yer aldı, Beylerbeyi hazırlık maçında da gol attı 

Tek antrenman 
KONYASPOR galibiyetiyle moral depolayan Galatasaray, Gaziantepspor ile cuma günü evinde oynayacağı maçın hazırlıklarını dün yaptığı tek idmanla sürdürdü. Teknik Direktör Gheorghe Hagi yönetiminde 1 saat 15 dakika süren antrenmanda fizik kondisyon çalışması ile tek pas üzerinde duruldu. Yeni transfer Hakan Yakın da, ilk kez basının önünde idmana çıktı. 

Conceiçao katılmadı 
Hasan ile Cafercan düz koşu yaparken, İspanya'ya giden Conceiçao antrenmana çıkmadı. Galatasaray'ın yedek oyuncular ile PAF takımından oluşan bir ekip, dün akşam pilot takım Beylerbeyi ile maç yaptı. 1-1 sonuçlanan karşılaşmada Sarı-Kırmızılılar'ın golünü Hakan Yakın attı. Bu arada Song'a, 15 Şubat'ta Barcelona'nın Nou Camp Stadı'nda, Güney Asya'ya yardım amaçlı oynanacak maç için davet geldi. 

Ayrılık vakti 

ALMANYA'NIN Tennis Borussia takımından denemek için getirtilen ve takımla beraber antrenmanlara çıkan Ali Avcıoğlu geri gönderildi. Kulübüne 100 bin dolar ödemek istemeyen yönetim, sözleşmesi sezon sonunda bitecek olan genç futbolcuyu bonservis ücreti vermeden geri alacak. 

Çifte veda 

SARI - Kırmızılı yönetim, polemik konusu olan Petre'nin biletini kesti. Sözleşmesi karşılıklı feshedilen Rumen futbolcunun, ülkesinde Poli Tomişiora kulübü ile anlaştığı öğrenildi. Ayrıca ümit milli kaleci Fevzi'nin transferinin ardından Kingston'la ile de yollar ayrıldı. 


</TEXT>
</DOC>
