<DOC>
<DOCNO> 303491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonyas03.html </URL>
<DATE> 2005/01/04/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Michael Jackson'ın eski eşi evlilik yüzüğünü açık artırmaya çıkarıyor 
</HEADLINE>
<TEXT>

     Başı skandallardan bir türlü kurtulmayan pop yıldızı Michael Jackson'ın eski eşi Debbie Rowe'un, evlilik yüzüğünü açık artırma ile satışa çıkaracağı bildirildi. 
     Jackson'dan iki çocuğu bulunan Rowe'un bir yakını, söz konusu yüzüğün ünlü pop yıldızı Jackson'ın çocuklara taciz suçlamasıyla yargılandığı duruşmanın yapılacağı önümüzdeki ay sanal açık artırma sitesi eBay'da satışa sunulacağını duyduğunu söyledi. 
     Çok iyi kesimli olduğu belirtilen 2,13 kratlık elmas yüzüğün gerçek değerinin ne olduğu tespit edilemezken, Jakson'ın yüzüğü Avustralya'nın Sidney şehrinde aldığı ve 14 Kasım 1996 tarihinde Rowe'a hediye ettiği kaydedildi. 
     Yüzüğün satış işlemlerinden, Hawaii'den ismi gizli tutulan bir mücevhercinin ilgilendiği, yüzüğün gerçek olduğu konusunda Rowe'dan bir belge de alındığı ifade edildi. 
     Boşanmanın gerçekleştiği 1999 yılından bu yana Rowe ile Jackson arasında iki hukuki sorun bulunuyor. Bunlardan ilkinin Rowe'un 2003 Kasım ayından bu yana 7 yaşındaki Prince ve 6 yaşındaki Paris isimli iki çocuğunu görememesi, ikincisinin ise boşanma anlaşmasında yer almasına rağmen her yıl ekim ayında 1 milyon dolar göndermesi gereken Jackson'un geçtiğimiz yıl bu parayı göndermemesi olduğu kaydediliyor. 
     
</TEXT>
</DOC>
