<DOC>
<DOCNO> 333487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/ekonomi/eko02.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'in purosu pahalıya patladı 
</HEADLINE>
<TEXT>


Tekel'in Kübalı CATEC ile kurduğu puro fabrikasının ürettiği 5 milyon puro elde kaldı. İki yıldır kapalı fabrikanın yöneticileri için her ay 15 milyar lira maaş ödeniyor 

ANKARA ANKA 

Tekel'in Küba purosu üretme hayali devlete pahalıyla patladı. Küba'nın CATEC firması ortaklığıyla kurulan TEKA Puro Fabrikası, faaliyette kaldığı yaklaşık 1 yıllık sürede 5.1 milyon adet puro üretirken yaklaşık 700 bin puro satılabildi. 
Mart 2002'de faaliyeti durdurulan fabrikanın Tekel'e borcu 447 milyar liraya ulaştı. Ancak kapalı fabrikanın yönetim ve denetim kurulu üyelerine de her ay toplam 15 milyar lira ücret ödeniyor. 
Halen tasfiye halindeki TEKA Puro Üretim ve Dağıtım AŞ'nin yönetim kurulunda H.Ferda Samancı ÖİB Bşk Yard. , Selman Tünal Tekel Gn. Md. Yard. , Muzaffer Şarlak ÖİB , Cengiz Esin ÖİB , Osman Yazıcı ÖİB bulunurken, denetim kurulu üyeleri de Melahat Can ÖİB ve İsa Altıntaş'tan ÖİB oluşuyor. 

Duran fabrikadan maaş 
2000'de 185 milyar, 2001'de 102 milyar ve 2003'te de 193 milyar zarar eden fabrikanın, Tekel'e olan borçları 447 milyar liraya ulaştı. Fabrikayla ilgili olarak 2003'te tasfiye kararı alınırken beş yönetim kurulu ve iki denetim kurulu üyesi ile birlikte üç tasfiye memuruna da ücret ödenmeye başlandı. 
Ücret ödemeleriyle birlikte şirketin toplam aylık gideri 15 milyar liraya yükselidi. Şirketle ilgili Yüksek Denetleme Kurulu YDK raporunda 'hiçbir işlevi olmayan ve ücretleri Tekel tarafından karşılanan yönetici ücretlerinin de azaltılması' istendi. 
Raporda, yönetim ve denetim kurulu üye sayılarının en aza indirilmesi, bunun mümkün olmaması halinde de tasfiye memurlarının değerlendirme raporu doğrultusunda şirketin iflası gibi diğer tasfiye seçeneklerinden birinin uygulamaya konulması önerildi. Fabrika, satılamayan stoklar nedeniyle Mart 2002'de faaliyetlerini durdurdu ve 34 işçinin sözleşmeleri fesh edildi. 


</TEXT>
</DOC>
