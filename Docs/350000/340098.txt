<DOC>
<DOCNO> 340098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun06.html </URL>
<DATE> 2005/05/06/ </DATE>
<TIME> 04.40 </TIME>
<AUTHOR>  </AUTHOR>
<HEADLINE>
Blair, seçim bölgesi Sedgefield’de büyük bir farkla yeniden seçildi 
</HEADLINE>
<TEXT>

     İngiltere’de dün yapılan genel seçimin ardından, üçüncü kez iktidara gelmeye hazırlanan Başbakan Tony Blair, seçim bölgesi Sedgefield’de büyük bir farkla yeniden seçilmeyi başardı. 
     Avam Kamarası’na 25 binden fazla oy alarak dönmeye hak kazanan Blair’in en yakın rakibi Muhafazakar Partili aday 6 bine yakın oy alabildi. Liberal Demokrat adayın ise 5 bin dolayında oy aldığı seçimde, Irak’ta yaşamını kaybeden bir askerin babası olan bağımsız aday da 4 bin oy almayı başardı. 
     
     BLAIR’İN DEĞERLENDİRMESİ 
     Sonuçların açıklanmasının ardından bir konuşma yapan Başbakan Blair, başta kendisine oy verenler olmak üzere, partisinin görevlilerine, seçimin güvenliğini sağlayan polislere ve eşi Cherie Blair’e teşekkür etti. 
     Tahminlerin doğru çıkması halinde partisinin bir tarih yazarak üst üste üçüncü kez iktidara gelmeyi başaracağını hatırlatan Başbakan Blair, üçüncü dönemde de halka hizmeti sürdüreceklerini bildirdi. 
     Eğitim, sağlık, güvenlik gibi konulara öncelik vermeyi sürdüreceklerini belirten Blair, "Irak konusunun toplumda bir bölünmeye neden olduğunu bildiğini, bunun sona ermesi için de çaba harcayacağını" bildirdi. 
     Bu arada şu ana kadar sayılan oyların dağılımına göre İşçi Partisi parlamentoda 202 sandalyeye ulaşırken, Muhafazakar Parti 32, Liberal Demokrat Parti 21 ve diğer partiler 8 milletvekilliği kazandı. 
     
</TEXT>
</DOC>
