<DOC>
<DOCNO> 338427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko14.html </URL>
<DATE> 2005/04/30/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Güçlü Sorunları çözecek sihirli değnek yok... 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye'nin sorunlarının bütünüyle çözülemediğini belirterek, ''Sorun yok değil var ama sorunları çözecek sihirli değnek yok'' dedi. 
     Güçlü, Gaziantep'in Araban İlçesi'nde düzenlenen Sünede Biyolojik Mücadele Tanıtım toplantısında yaptığı konuşmada, değişik illerde görüştüğü çiftçilerin 2,5 yıllık icraatlarına ilişkin hükümete geçer not verdiklerini açık açık ifade ettiklerini belirtti. 
     Türkiye'nin içinde bulunduğu sorunların hepsini çözdüklerini iddia etmediklerini vurgulayan Güçlü, ''Sorunlarımız var ve kolaycılık yok, kolay çözüm yok. Cennet yok bu dünyada. Dünyada işbirliği, aklı kullanmak, gayret, emek ve mücadele var. Bunun sonucunda ise gelişme, kalkınma, refah ve başka ülkelerin çiftçileriyle rekabet edebilme gücü var'' diye konuştu. 
     Sorunların bir anda çözümünü sağlayacak sihirli değnek bulunmadığını vurgulayan Güçlü, sözlerini şöyle sürdürdü 
     ''Sorunlar bir günde, bir yılda çözülsün diyenler, önce kendi işletmelerine, ailelerine baksınlar. Hangi sorunu bir günde, bir yılda çözebiliyorlar. Sorunları bir günde çözme olanağı veren bir güç yok, kaynak yok. Sorunları çözmek bu kadar kolay olsaydı dünya cennet olurdu. Biliyorsunuz ki dünyada cennet yok.'' Güçlü, AK Parti hükümeti sayesinde Türkiye'nin siyasi istikrara kavuştuğunu vurguladı. İktidarları döneminde siyasi istikrara kavuşan Türkiye'nin, ekonomide makro dengelerin yeniden kurulması sonucu üst üste 3 yıldır büyümeyi başaran bir ülke olduğuna dikkati çeken Güçlü, şöyle devam etti 
     ''Olumsuzluğumuz ve beklentimiz, şu andaki ticari hayattaki durgunluk ve istihdam konusundaki arzu ettiğimiz gelişmelerin henüz ortaya çıkmamış olmasıdır. Yani işsizlik bizim bir numaralı sorunumuz olmaya devam etmektedir. İnşallah, sanayide kapasite kullanım oranlarının yüzde 90'lara yaklaştığı, yüzde 9,9 büyümenin sağlandığı ülkemizde, artık önümüzdeki gelişme çizgisi işsizlikte azalmaya doğru olacaktır. Bu hepimizin beklediği ve hükümetimizin de yapmak zorunda olduğu en zor iştir.'' Güçlü, hükümetlerinin çalışmaları sonucunda Türkiye'nin dış itibarının hızla arttığını bildirdi. 
     
     SÜNE MÜCADELESİ 
     Türk tarımında 10-15 yıllık süre içinde büyük bir değişim gerçekleştirmenin zorunlu olduğunu ifade eden Güçlü, bu değişimin gerçekleştirilmesinde sektörle ilgili herkese görev düştüğünü vurguladı. 
     Güçlü, değişimle, Türk tarım sektörünün dünyada giderek artan rekabet koşullarına ve Avrupa Birliği'nin politikalarına uyum sağlayabilecek güce kavuşturulmasını kastettiğini belirtti. 
     Sami Güçlü, süne mücadelesine ilişkin değerlendirmelerde bulunurken, çalışmanın Türk tarım sektörü için çok büyük önem taşıdığına dikkati çekti. Türkiye'deki tarım topraklarının yüzde 49'unda hububat üretimi yapıldığını, süne mücadelesinin Türkiye'deki çiftçilerin yarısını ilgilendirdiğini kaydeden Güçlü, şunları anlattı 
     ''Bu sorun için geçmişte çok zaman ve kaynak ayırmışız. Buna karşın süne tehditindeki alanların miktarı sürekli artmış. Yani bu zararlıyla mücadelede çok zaman ve kaynak harcamamıza karşın olamamışız. 
     Türkiye'de tarımla ilgili konularda yaşadığımız bir gerçeği süne mücadelesi ile irtibatlandırabiliriz. O da şu, mücadele yapıyormuş gibi görünmek kafidir, başarılı olmak şart değildir. Ama bu bize çok pahalıya malolmuş. Türkiye ihtiyacının çok üzerinde buğday ürettiği halde buğday ithal etmek zorunda kalmış. 2003 yılında ithal ettiğimiz buğday miktarı 2 milyon ton, Türkiye'nin üretip de kullanmadığı buğday miktarı ise 5 milyon ton civarındadır. Süne zararlısıyla iyi mücadele edemediğimiz için ürettiğimiz buğdayı artırmakla birlikte kalite sorunu nedeniyle buğday ithal etmek zorunda kalmaşız.'' Güçlü, süne mücadelesine verdikleri önemi ve 2004 yılında elde ettikleri başarıyı herkesin bildiğini belirterek, süne mücedelesi ve sertifikalı tohumlukla sağladıkları desteğin, doğrudan gelir desteğinden kat kat fazla olduğunu kaydetti. 
     ''2004 yılında başarılı olduk. Bu nedenle 2005 yılında süne mücadelesine daha moralli başlıyoruz. Bu mücadeleye bugün biyolojik mücadele ile yeni bir boyut da katıyoruz'' diyen Güçlü, daha sonra tören alanı yanındaki buğday tarlasına süne mücadelesinde kullanılan parazitoit ve keklik bıraktı, ağaçlandırma alanına fidan dikti. 
     Törene, AK Parti Genel Başkan Yardımcısı Dengir Mir Mehmet Fırat ile Ak Parti Gaziantep milletvekilleri, valiler ve tarım sektörü ile ilgili kurum ve kuruluşların temsilcileri ile değişik illerden gelen çiftçiler katıldı. 
     
</TEXT>
</DOC>
