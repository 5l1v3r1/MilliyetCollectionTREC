<DOC>
<DOCNO> 333105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur63.html </URL>
<DATE> 2005/04/13/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Trabzon'a acil iniş yapan uçağın tamiri için özel ekip bekleniyor 
</HEADLINE>
<TEXT>

     Trabzon Vali Yardımcısı Bahattin Atçı, İsveç Havayolları'na ait ''Britannia'' adlı uçağın Trabzon Havaalanı'na zorunlu iniş yaptığını bildirdi. 
     Atçı, AA muhabirine yaptığı açıklamada, yetkililerin, Trabzon Havaalanı'na zorunlu iniş yapan uçağın British Airways'a ait olduğunu açıkladıklarını, ancak daha sonra uçağın İsveç Havayolları'na ait ''Britannia'' adlı uçak olduğunun anlaşıldığını belirtti. 317 yolcu ve 10 mürettebatı bulunan uçağın kokpitinde çıkan duman sonucu Trabzon Havaalanı'na zorunlu iniş yaptığını ifade eden Atçı, ''Uçaktaki mürettebat da arızanın ne olduğunu bilmiyor'' dedi. 
     Uçağın tamiri için İngiltere'den Trabzon Havaalanı'na özel bir jet ile teknik ekip geleceğini kaydeden Atçı, ''Ekip uçakta bu akşam inceleme yapacak. Arızanın ne olduğu bundan sonra belli olacak'' diye konuştu. 
     Yolcuların bu akşam Trabzon'daki çeşitli otellerde konaklamasının planlandığı belirten Atçı, ''Arıza giderildikten sonra ya bu uçakla ya da başka uçakla ülkelerine dönecekler'' dedi. 
     Abudabi'den Kopenhag'a gitmekte olan, 317 yolcu ve 10 mürettebatı bulunan İsveç Havayolları'na ait ''Britannia'' adlı uçak, kokpitte belirlenemeyen nedenden dolayı çıkan duman nedeniyle Trabzon Havaalanı'na acil iniş yapmıştı. 
     
</TEXT>
</DOC>
