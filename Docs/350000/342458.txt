<DOC>
<DOCNO> 342458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/yazar/akyol.html </URL>
<DATE> 2005/05/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Merkez sağ DYP ve ötekiler 
</HEADLINE>
<TEXT>


DYP kurultayı bugün toplanıyor. Genel Başkan Mehmet Ağar önemli bir konuşma yapacak. 
"Seçilmişler"i küçümseyen "kurumlar" karşısında, Ağar bizde merkez sağ partilerin 1946'dan beri savunduğu temel ilkeleri dile getirecek, "Meclis'in üstünlüğü" ilkesini savunacak 
- 1924 Anayasası'nın ruhunu esas alan yeni bir sözleşme yapacağız. Devlet-millet ilişkisini hukuk belirler. Biz Türkiye'de gerçek hukuk düzenini kuracağız. Yargının birinci görevi özgürlükleri ve demokrasiyi kısıtlamak, millet iradesine pranga vurmak değil, aksine vatandaşın hak ve hukukunu en geniş şekilde sağlamaktır... 
Ağar devam edecek 
- Modern Türkiye'yi kuracak, vatandaşını medeni ülkelerdeki insanların her türlü hak ve hukukuyla donatacak siyasi girişimleri içine sindiremeyenlerin önünde tek yol vardır İstifa etmek, devlet görevlisi zırhını çıkararak sivil alanda siyaset yapmak... 
Ağar 'millete tepeden bakanları' da eleştirecek 
- Size söz veriyorum, bizim iktidarımızda hiç kimse makamının arkasına saklanarak millete tepeden bakamayacaktır. Bu tartışmaya son vermek için 1924 Anayasası'nın ruhunu esas alan, millet iradesinden başka hiçbir gücü kabul etmeyeceğiz. 
Ağar elbette iktidarı da eleştirecek ama bu sözleriyle "kurumlar"ı eleştirdiği açık. 

CHP lideri böyle "kurumlar"ı eleştiren bir konuşma yapar mı Hayır Ama merkez sağdaki her önemli lider böyle konuşur 
Peki, 'merkez sağ' ne demek 
Bunun en iyi tarifini solcu Deniz Baykal yapmıştır. 
Baykal, "Siyasal Katılma" adlı doçentlik tezinde, CHP'nin "soyut rasyonel ilkeler"i savunduğunu, "toplumu belli ilkelere göre düzenlemeyi" amaçladığını, "rasyonel-ütopik" bir dünya görüşüne sahip olduğunu anlatır. 
Bu sebeple aynı felsefi değerleri savunan "kurumlar"la barışıktır. Yargıyla çatışması yoktur. 
Hatta "ordu CHP" formülünün siyasette rol oynadığı dönemler olmuştur. 
Merkez sağ ise, yine Baykal'ın belirtti gibi, siyasi ilkelerini "toplumun tabanından gelen taleplere göre" belirler. 
Dünya görüşü itibariyle "fonksiyonel ve pragmatik"tir, halka daha yakındır. Ama halkın taleplerini denetim altında tutmak isteyen "kurumlar"la çatışır. 

BUGÜN Ağar'ın dile getirdiği bu tezler, 1950'de Demokrat Parti'nin "Yeter Söz milletindir" sloganıyla aynı felsefeyi yansıtıyor. 1960'lar ve 70'lerde Demirel, 1980'lerde Özal aynı şeyleri savundu. 1990'ların koalisyon kargaşasından sonra bugün de Tayyip Erdoğan aynı şeyi söylüyor, öncekiler gibi o da "kurumlar"ın tepkisini çekiyor. 
Dün olduğu gibi bugün de CHP "kurumlar"la barışık, hatta aynı safta... Bu durum CHP'nin büyümesini, gerçek sosyal demokrasiye dönüşmesini engelleyen en önemli etkendir. 
Bu halk-kurumlar ihtilafı büyük enerji kaybına yol açıyor. 
Merih'ten bir "ulus" ithal etmeyeceksek, "kurumlar"ın artık yaşayan "millet"in iradesine saygıyı, kuvvetler ayrılığı ilkesine uygun bir şekilde içine sindirmesi, "vesayet makamı" gibi davranmaktan vazgeçmesi gerekiyor. Modern anayasa felsefesi de bunu gerektirir zaten. 
Ağar'ın bu konuşması gösteriyor ki, kuvvetler ayrılığı ve liberal demokrasi çerçevesinde Meclis'in üstünlüğü, "toplumun tabanından gelen", sürekli ve köklü bir taleptir. 



</TEXT>
</DOC>
