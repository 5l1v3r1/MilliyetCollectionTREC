<DOC>
<DOCNO> 331088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko13.html </URL>
<DATE> 2005/04/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Karayolları Genel Müdürü 3. köprü için resmileşmiş bir koridor yok 
</HEADLINE>
<TEXT>

     Karayolları Genel Müdürü Hicabi Ece, 15 bin kilometre bölünmüş yolu 2 ya da 3 yıl içinde tamamlamayı hedeflediklerini söyledi. 
     Ece, gazetecilerle düzenlediği yemekli sohbet toplantısında, karayollarının kuruluşu ve çalışmaları hakkında bilgi verdi. 
     Türkiye'nin bugün 63 bin 706 kilometrelik karayolu ağına sahip bulunduğunu belirten Ece, bu yolların yüzde 80'inin sathi kaplama olduğunu kaydetti. 
     Türkiye'de yük taşımacılığının yüzde 93, yolcu taşımacılığının da yüzde 95'inin karayoluyla yapıldığına dikkat çeken Ece, bu nedenle hükümetin 15 bin kilometre bölünmüş yol hedefinin doğru olduğunu ifade etti. 
     Geçmişte otoyollara ağırlık verilmesiyle büyük oranda ihmal edilen bölünmüş yol çalışmalarına 2002 yılı sonunda ağırlık vermeye başladıklarını anlatan Ece, bu çerçevede öncelikle 5 bin 600 kilometre yolun bölünmüş yola dönüştürülmesini amaçladıklarını belirtti. 
     Ece, 2002 yılı sonunda 3 bin 859 kilometre bölünmüş yol ağına sahip Türkiye'nin yine aynı tarih itibariyle 16 milyar dolara malolmuş bin 800 kilometre otoyol ağı bulunduğunu hatırlattı. 
     Bölünmüş yolların ekonomik kaynakların sınırlı olması ve trafik güvenliğinin bir an önce sağlanması gerekliliği kapsamında öncelikle kademeli inşaat tekniği uygulanarak yapıldığını bildiren Ece, bu yolların daha sonra da bütçe imkanları doğrultusunda üstyapılarının bitümlü sıcak karışım tabakalarıyla tamamlanmasının planlandığını kaydetti. 
     2002 yılı sonundan bugüne kadar yapılan bölünmüş yollar hakkında da bilgi veren Ece, 2003'te bin 600, 2004'te 2 bin kilometre sathi kaplama, bin kilometre alt temel, 200 kilometre de toprak tesviye seviyesinde olmak üzere 4 bin 800 kilometre yolda çalışıldığını söyledi. 
     Ece, yine belirtilen tarihten bu yana 14 bin kilometre yolda asfalt yenilemesi yapıldığına işaret ederek, bölünmüş yolların ardından trafik kazalarının azaldığına da dikkati çekti. 
     Ece, karayollarının yüzde 1.5'ler seviyesine düşen bütçe ödeneklerinin hedeflenen çalışmaları gerçekleştirmede önemli bir engel teşkil ettiğini, ancak buna rağmen trafiğe çıkan araç sayısının arttığını belirtti. 
     
     KARAYOLLARININ DEVAM EDEN PROJELERİ 
     Ece, karayollarının yapım çalışmaları devam eden diğer önemli projelerine de değinerek, bu çerçevede Karadeniz Sahil Yolu'nun Samsun'dan Sarp'a kadar olan kısmının bu yıl açılacağını söyledi. 
     Antalya-Alanya, Bozüyük-Mekece-Adapazarı, Ankara-Samsun ve Sivrihisar-Afyon-İzmir yol çalışmalarının devam ettiğini bildiren Ece, Şanlıurfa-Silopi yoluna bu yıl başlanacağını, Ankara-Bursa bölünmüş yolunun da bu yıl sonunda biteceğini kaydetti. 
     Ece, otoyol çalışmaları kapsamında da Bolu Dağı Tüneli ve Geçişi'nin 2006'nın, Bursa otoyolunun 2005'in, İzmir otoyolunun 2006'nın, Gaziantep-Şanlıurfa otoyolunun da 2005'in sonunda biteceğini bildirdi. 
     Ece, 2003 yılında 118, 2004 yılında 124 adet kaza kara noktasında iyileştirme çalışmaları yaptıklarını, 2005 yılında 130 adet kaza kara noktasının iyileştirilmesinin planlandığını söyledi. 
     Karayollarının 2003 ve 2004 yıllarında sağladığı tasarruflar hakkında da bilgi veren Ece, yol yapım çalışmalarında iş ve eylemlerde yapılan revizyonlar ve müteahhitlerle varılan mutabakat sonucunda 2 katrilyon 500 trilyon liralık kaynak israfını önlediklerini söyledi. 
     
     KARAYOLLARININ HEDEFLERİ 
     Ece, öncelikle 15 bin kilometre bölünmüş yolun tamamlanmasını hedeflediklerini belirterek, diğer hedefleri şöyle sıraladı 
     ''-Mevcut Boğaziçi ve Fatih Sultan Mehmet köprüleri kapasitesini doldurduğu için 3. boğaz köprüsünü inşa etmek, -İzmir-İstanbul otoyolunu İzmit Körfez Geçişi'ni de kapsayacak şekilde yap-işlet-devret modeliyle inşa etmek, -Üst yapıları sathi kaplama olan yolları BSK'ya dönüştürmek, -Akıllı ulaşım sistemlerini karayollarında yaygın hale getirmek.'' 
     
     SORULAR 
     Karayolları Genel Müdürü Hicabi Ece, açıklamalarının ardından gazetecilerin sorularını yanıtladı. 
     Ece, gazetecilerin, daha önceki yıllarda yapılan ve 16 milyar dolara malolan 1.800 kilometre otoyolun, maliyetinin neden bu kadar yüksek olduğunu sorması üzerine, Türkiye'nin otoyol yapımına 1980'li yıllarda başladığını ve o yıllarda bu konuda deneyimi olmadığını belirterek, ''Otoyol ihaleleri yapılırken, uygulama projesi ve deneyim yoktu. Dolayısıyla fiyatlar çok yüksek rakamlara ulaştı. Kilometre maliyeti ortalama 10 milyon dolara çıktı'' dedi. 
     Otoyol maliyetlerinin değişken olduğunu, geçmişte yapılan otoyolların gelişmiş ülkelere göre çok pahalıya malolduğunu ve bu yolların borç alınarak yapıldığını kaydeden Ece, şunları söyledi 
     ''Türkiye'nin otoyol ihtiyacı bulunuyor. Ancak öncelik tespitinin iyi yapılması gerekiyor. Türkiye'de bölünmüş yollar ihmal edilmişti. 16 milyar dolar para bölünmüş yollara harcansaydı Türkiye'de 15 bin kilometre üstyapısı da beton asfalt olan bölünmüş yol yapılırdı.'' Ece, 15 bin kilometre bölünmüş yolu 2 ya da 3 yıl içinde tamamlamayı hedeflediklerini söyledi. 
     Sathi kaplama yolda mevsim şartlarına bağlı olarak yüzeysel birtakım ufak tefek bozulmalar olabileceğini belirten Ece, sathi kaplama yapılan bölünmüş yollarda kademeli olarak sıcak asfalta geçileceğini söyledi. Ece, Sivrihisar-Eskişehir, Kırıkkale-Keskin, Şereflikoçhisar, Aydın-Denizli yollarının sıcak asfalt yapılması için ihaleye çıktıklarını bildirdi. 
     Sıcak asfaltın maliyeti ile sathi kaplamanın maliyetinin çok farklı olduğuna dikkat çeken Ece, ''Eğer biz yolları sıcak asfalt olarak yapmaya kalksaydık, bu paralarla yaptığımız yolun onda birini bile yapamazdık. 1 kilometre sıcak asfaltın maliyeti 800 milyar lira, sathi kaplamanın kilometre maliyeti tek taraflı çift kat sathi kaplama için 75 milyar lira'' diye konuştu. 
     
     3. BOĞAZ KÖPRÜSÜ 
     Ece, 3. boğaz köprüsünün İstanbul için kaçınılmaz bir proje olduğunu vurgulayarak, alternatif projeler üzerinde çalışmaların devam ettiğini kaydetti. 
     Malezya firmasının kendisinin birkaç alternatif koridor üzerinde çalıştığını ama herhangi bir resmi görüşme olmadığını ifade eden Ece, 3. boğaz köprüsüyle ilgili resmileşmiş bir koridor bulunmadığını, ancak alternatif koridorun ağırlıklı olarak İstanbul'un kuzeyinden geçecek bir koridor olduğunu belirtti. 
     Ece, şu an 1. Boğaz ve Fatih Sultan Mehmet köprülerinin normal kapasitesinin üzerinde çalıştığına dikkat çekti. 
     Köprü yapımının ülke kaynaklarına bağlı olduğunu kaydeden Ece, ''3. köprü yapılırsa, kapasite yetmezse 4. köprü de yapılır'' dedi. 
     Ece, Malezyalı grubun yaptığı çalışmaların da alternatifler arasında yer aldığını kaydetti. 
     
     İHALELERDEKİ TENZİLATLAR 
     Geçmiş dönemde yapılan ihalelerdeki tenzilat oranlarının düşük olduğu ve bu konuda yapılan çalışmaların ne aşamada bulunduğunun sorulması üzerine Ece, şunları söyledi 
     ''Bu ihaleler çok eski, 80'li 90'lı yılların ihaleleri. O zamanki şartlar içinde ihale edilmiş, maalesef kısa zamanda projeler bitirilememiş. Bugünkü şartlarda o projeleri değerlendirdiğimizde fiyatlar biraz daha yüksek çıkıyordu. 
     Müteahhitlerle oturduk, konuştuk. Bunlar geçmişte yapılan ihaleler, o şartlarda yapılmış ihaleler. Onların şartları farklı, şimdiki şartlar farklı dedik. Anlayışla karşıladılar ve onları makul bir seviyeye çektiler. Müteahhitlerle bir noktaya geldik. Bu konuda fedakarlık yaptılar.'' Ece, 1. Boğaz ve Fatih Sultan Mehmet köprülerinde sismik açıdan bir risk bulunmadığını, ancak köprülerin yapılaşım viyadüklerini takviye ettiklerini belirtti. 
     Karadeniz Sahil Yolu'nda projelerin gözden geçirilmesi ve ihalelerdeki tenzilatların yükseltilmesi sonucu 400 trilyon lira civarında tasarruf sağladıklarını kaydetti. 
     
</TEXT>
</DOC>
