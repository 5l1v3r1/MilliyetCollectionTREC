<DOC>
<DOCNO> 311511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/ekonomi/eko00.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, bankacılıkta Sabancı'yı geçti 
</HEADLINE>
<TEXT>


Koç Finansal'ın YKB'yi almasıyla Koç Grubu'nun bankacılıktaki toplam aktifleri 31.2 katrilyona ulaşırken, 30.7 katrilyon aktifi bulunan Akbank'ın önüne geçti 

EKONOMİ SERVİSİ 

Koç'un Yapı Kred'iyi bünyesine katmasıyla Sabancı'nın bankacılık sektöründeki üstünlüğü Koç Grubu'na geçiyor. Yapı Kredi'nin Koç Finansal Hizmetler'e geçmesiyle Yapı Kredi ve Koçbank'ın toplam aktifleri 31,2 katrilyona ulaşırken, 30,7 katrilyon toplam aktife sahip olan Akbank'ı geçti. 
BDDK'nın 'Bankacılık Sektörü Değerlendirme Raporu'nun Ekim sayısına göre, kamu ve özel bankalar içinde 51 katrilyon 797 trilyonluk toplam aktifi ve 40 katrilyon 951 trilyon liralık mevduatıyla Türk bankacılık sektörünün lideri konumundaki Ziraat Bankası'ndan sonra İş Bankası 34 katrilyon 247 trilyon toplam aktif ve 20 katrilyon 448 trilyon liralık mevduatıyla ikinci sırada bulunuyor. 
Koç Grubu, Yapı Kredi'yi bünyesine katarken, sektörde aktif toplamı 31 katrilyon 233 trilyon lira ve mevduat toplamı da 19 katrilyon 17 trilyon liraya ulaştı. Bu birleşme ile Koç Grubu, bankacılık sektöründe toplam aktiflerde ve toplam mevduatta Ziraat Bankası ve İş Bankası'nın ardından en büyük üçüncü finansal grup oldu. Birleşmeyle Koç Grubu aynı zamanda sektörde 12.9 katrilyonluk kredi hacmiyle de ilk sıraya yerleşmiş olacak. 
Sabancı Grubu'nun amiral gemisi Akbank'ın toplam aktifleri 30 katrilyon 722 trilyon, toplam mevduatı da 18 katrilyon 444 trilyon lira ile dördüncü sırada yer alacak. Toplam 636 şubesi bulunan Akbank, 158 şubeli Koçbank ve 406 şubeli Yapı Kredi'nin toplamından daha fazla şubesi bulunuyor. 

Koç, üçüncü en büyük banka oluyor Trilyon TL Banka Toplam aktifler Kredimiktar Mevduat toplamı Toplam özkaynak Ziraat Bankası 51.797 6.927 40.951 3.806 İş Bankası 34.247 10.974 20.448 6.122 Yapı Kredi 23,178 9.490 13,632 3.836 Koçbank 8.055 3.482 5.385 645 Akbank 30.772 10.403 18.444 5.338 
Rakamlar Haziran 2004 itibariyledir. 
Kaynak BDDK 


</TEXT>
</DOC>
