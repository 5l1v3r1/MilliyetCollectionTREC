<DOC>
<DOCNO> 309022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/dunya/axdun02.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'a Kerkük şik yeti 
</HEADLINE>
<TEXT>


ANKARA Milliyet 


Dışişleri Bakanı Abdullah Gül, BM Genel Sekreteri Kofi Annan'a Irak seçimlerine ilişkin gönderdiği mektupta, Türkiye'nin Kerkük konusundaki endişelerini dile getirerek, Kürt gruplarının kent ve çevresine yapay nüfus kaydırması yaptığını ve bu uygulamaların dikkatle incelenip gereğinin yapılması gerektiğini belirtti. Gül, 19 Ocak'ta gönderdiği mektupta, Türkiye'nin seçimlere bakışını anlattı ve BM'nin rolünün önemine dikkati çekti. Irak halkının bütün unsurlarının katılımının sağlanması gerektiğini belirten Gül, bazı unsurların dışlanmasının ileride daha ciddi sonuçlar doğurabileceğini kaydetti. 
Gül'e cevap vermesi beklenmeyen Annan'ın mektubu BM belgesi olarak yayımlayabileceği ya da Gül'ün mektubundaki unsurlar doğrultusunda Irak'taki özel temsilcisine tavsiyelerde bulunabileceği ifade edildi. 
Diplomatik kaynaklar, BM'nin seçimlerden tamamen sorumlu olmadığını, ancak seçimlerin düzenlenmesinde rolü bulunduğunu hatırlatarak, Gül'ün Annan'a gönderdiği mektubun Türkiye'nin kaygılarının dikkate alınması açısından önemli olduğunu söyledi. KYB lideri Celal Talabani'nin Kerkük konusunda Irak yönetimi, ABD ve İngiltere'den yazılı güvence aldığı açıklamasını değerlendiren diplomatik kaynaklar, Türkiye'nin Irak Geçici Anayasası'nın 58. maddesinin uygulamaya sokulmasına yönelik kaygılarının sürdüğünü belirtti. 


</TEXT>
</DOC>
