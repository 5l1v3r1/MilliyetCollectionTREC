<DOC>
<DOCNO> 317521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko04.html </URL>
<DATE> 2005/02/22/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Gelir de artıyor eşitsizlik de 
</HEADLINE>
<TEXT>

     Türkiye’de ekonomik büyüme ile birlikte hane ve kişi başına kullanılabilir gelirde artışa karşın, yeniden zenginleşme süreci gelir dağılımı eşitsizliğini de tekrar büyütmeye başladı. 
     Kentlerde yaşayanların geliri 200 yılına göre dolar bazında yüzde 17.3 artarken, TL bazında enflasyona yenik düştü. 
     Veri Araştırma A.Ş'nin iki yılda bir düzenli olarak yaptığı Kentsel Türkiye Araştırmaları'nın üçüncüsü de tamamlanarak, bulguları basın toplantısıyla açıklandı. 
     
     Dolar bazında gelir artıyor 
     Veri Araştırma A.Ş. Yönetim Kurulu Başkanı Dr. Sezgin Tüzün’ün verdiği bilgiye göre 2000 yılında 7 bin 7 dolar olan hane başına beyan edilen kullanılabilir gelir, kriz sonrası gerileyerek 2002'de 5 bin 105 dolar düzeyine indi, 2004'de ise 9 bin 100 dolara çıktı. 
     Birey bazında da bin 966 dolardan 2002 yılında bin 280 dolara inen kullanılabilir gelir, geçen yıl 2 bin 419 dolara yükseldi. 
     Hane başına düşen yıllık ortalama kullanılabilir gelir yüzde 20'lik gelir dilimlerine göre incelendiğinde, bütün dilimlerde artış gözlendi. En üst yüzde 20'lik dilimin kullanılabilir geliri 2000'de 18 bin 678, 2002'de 11 bin 602 dolar iken 2004'de 21 bin 684 dolar oldu. En alttaki dilimin kullanılabilir geliri ise 2 bin 216'dan 2002'debin 657 dolara indikten sonra, geçen yıl 2 bin 860 dolara yükseldi. 
     
     Gelir dağılımı tekrar bozulmaya başladı 
     Yüzde 20'lik gelir dilimlerinin toplam gelirden aldıkları payların 2000'den 2004'e seyri, yeniden gelir dağılımı bozulmasıyla karşı karşıya kalındığını ortaya koydu. 
     2000 yılında toplam gelirin yüzde 48.2’sini alan en üst yüzde 20'lik kesimin toplam gelirden aldığı pay krizden sonra yüzde 45.4'e gerilerken, 2004 yılında ise yüzde 47.6’ya yükseldi. 
     En alt yüzde 20'lik kesimin 2000 yılında aldığı yüzde 5.7 pay ise 2002 yılında yüzde 6,5'e çıkarken, 2004 yılında yüzde 6.3’e indi. 
     
     En üst yüzde 5, gelirin yüzde 22’sini alıyor 
     En üst ve en alt yüzde 5'lik gelir dilimi karşılaştırıldığında, en üstteki yüzde 5'lik gelir dağılımındaki hanelerin yıllık ortalama kullanılabilir gelirlerinin 2002'de 20 bin 323 dolar düzeyinden 40 bin 215 dolara, toplam gelirden aldıkları payların da yüzde 19.9'dan yüzde 22'ye çıktığı belirlendi. En alt yüzde 5'lik gelir dilimindeki haneler ise, yıllık ortalama kullanılabilir gelirlerini 2002'de bin 12 dolardan 2004'de bin 687 dolara çıkarmasına rağmen, toplam gelirden aldığı pay yüzde 1'den yüzde 0.9'a geriledi. 
     
     Kriz üst gelir dilimini vurdu 
     2001 krizinin öncelikle en üst gelir dilimini etkilediği kaydedilen araştırmada, bu grupların 2002'den 2004'e uzanan süreçte kayıplarını telafi ettikleri vurgulandı. 
     Araştırma sonuçları, ''Hane ve birey bazında krizin neden olduğu gelir kayıpları telafi edildi mi '' sorusuna yanıtı, dolar bazında ''Evet'', TÜFE artışlı YTL bazında ise ''Hayır'' olarak veriyor. 
     
     YTL bazında kayıp var 
     Dolar bazında 2000 yılında 7 bin 7 dolar olan hane başına gelir 2002'de 5 bin 105'e indikten sonra 2004'de 9 bin 100 dolara yükseldi. Kişi geliri de ortalama bin 966 dolardan bin 280 dolara geriledikten sonra, 2 bin 419 dolara çıktı. Bu veriler, dolar bazında kayıpların geçen yıl telafi edilerek 2000 yılının da ötesine geçildiğini gösteriyor. 
     TÜFE artışı dikkate alınarak YTL bazında yapılan karşılaştırmaya göre ise 2000 yılında 14 bin 713 YTL olan hane geliri, 2002'de 10 bin 93 YTL'ye, 2004'de 12 bin 663 YTL'ye geriledi. Kişi geliri de 3 bin 731 YTL'den 2002'de 2 bin 2 YTL'ye indi, 2004'de 3 bin 366 YTL olarak belirlendi. Bu rakamlar, YTL bazında gelirlerin 2000 yılının gerisinde kaldığını, bir başka deyişle kayıpların hala telafi edilemediğini gösterdiği bildirildi. 
     
</TEXT>
</DOC>
