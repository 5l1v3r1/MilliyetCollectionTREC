<DOC>
<DOCNO> 328031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yasam/yas06.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derisini yüzüp tırnak söktüler 
</HEADLINE>
<TEXT>


İki işadamının, 'kendilerini kredi bulma vaadiyle kandırıp para alan' Sahip Som'u kaçırıp 6 ay işkence yaptıkları ortaya çıktı. 6 kişi tutuklandı 

OSMAN NURİ BOYACI, RAMAZAN ÇETİN Denizli DHA 

Denizli'de düzenlenen "Carlos Operasyonu"nda, Ali Sami Yen Stadı'nın yapımı için Galatasaray'la 99 milyon dolar kredi bulacağı yönünde yaptığı anlaşma ile gündeme gelen Sahip Som'u kaçıran 7 zanlının, Som'a 6 ay boyunca işkence yaptıkları, olayla ilgili biri emekli binbaşı, 3 kişinin de arandığı belirtildi. 

Kredi gelmedi 
Kurtlar Vadisi benzeri olay, kendisini JİTEM elemanı olarak tanıtan ve "Selçuk Özdemir" adına sahte kimlik kullanan Konya Höyük'teki Termal Turizm'in ortağı Şahin Çavuşoğlu'nun, 130 milyon 500 bin dolar dış kaynaklı kredi için Som'a 326 bin dolar vermesiyle başladı. 
Denizli'de şirketine mali kaynak arayan Anatolia Tekstil'in sahibi Sebahattin Sertçelik de, yine ABD'den 24 milyon dolar kredi vaadiyle Som'a 170 bin dolar verdi. 
Ancak kredi gelmeyince, Sertçelik ve Çavuşoğlu, Som'dan parayı geri istedi. 'Türk Çakal Carlos' olarak anılan Som, işadamlarını ikna edemedi. Bunun üzerine 2 şirket sahibi, Som ve eski sekreteri Olcay Başar'ı Denizli'ye kaçırdı. 
Som, önce Sertçelik'in kayınpederi Şevket Keskin'e ait Grand Keskinkaya 2 Otel'de 3 ay rehin tutuldu. Sonra da Sertçelik'in Pamukkale Sanayi Sitesi'ndeki deposuna götürüldü. 
Burada ayak derisi yüzülüp tırnakları çekilen ve falakayla dövülerek yaralarına tuz basılan Som'un işkence gördüğü yerlerde bıraktığı parmak izleri ve gizlediği tırnakları polis buldu. 
Som, 15 Mart'ta başında bekleyen Anatolia Tekstil çalışanı Zeki Can uyuyunca kaçtı. Kaçarken topuğu kırılan Som, getirildiği Pamukkale Devlet Hastanesi'nde kaçırıldığını itiraf edince polis operasyon başlattı.Operasyonda Sertçelik 37 , Çavuşoğlu 43 , serbest bırakılan Başar 20 , Antalya Barosu avukatlarından Erman Yücel Keskin'le 41 birlikte 7 kişi gözaltına alındı. 
Adliyeye sevk edilen Sertçelik, Yalçın Ertürk 58 , Çavuşoğlu, Zeki Can, Günay Uluş ve Başar "çıkar amaçlı suç örgütü oluşturmak" suçundan, Som da "dolandırıcılık" suçundan tutuklanarak cezaevine gönderildi. 
Avukat Keskin de savcılıkça serbest bırakıldı. Som'u sorgulayan emekli binbaşı Halil İbrahim Küçükevren, Keskinkaya Otel'in sahibi Şevket Keskin ve 3 ay Som'un yanında kalan Ümit Kayıbeyoğlu'nun arandığı bildirildi. Olayda ele geçirilen tabancanın da bir polise ait olduğu iddia edildi. 




</TEXT>
</DOC>
