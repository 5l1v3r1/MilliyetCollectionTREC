<DOC>
<DOCNO> 334785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko19.html </URL>
<DATE> 2005/04/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Maliye Bakanlığı, sigarada kalıcı verginin yolunu arıyor... 
</HEADLINE>
<TEXT>

     Maliye Bakanlığı, sigaradan alınan özel tüketim vergisinin ÖTV yeniden düzenlenmesi çalışmalarını sürdürüyor. Yeni düzenlemeyle kalıcı bir vergi sistemi amaçlanıyor. 
     Edinilen bilgiye göre, sigaradan alınan özel tüketim vergisinde değişiklik yapan kararname ile başlayan ve son 1.5 yıldır devam eden sigaradaki ÖTV tartışmalarının boyutunun her geçen gün artması, yeni sistem arayışını da hızlandırdı. 
     Sigara firmalarının yüksek vergiden kaçınmak için başvurdukları yöntemlerin ardından, Tekel'in sigara fabrikalarının özelleştirilmesine yönelik ikinci ihaleye, vergiler nedeniyle teklif gelmediği iddiaları da yeni vergi sisteminin önemini arttırdı. 
     Philsa, JTI, BAT ve Tekel'in vergilendirme sistemine ilişkin görüş ve önerilerini alan Maliye Bakanlığı, Devlet Planlama Teşkilatı'ndan da bu konuda bir değerlendirme istedi. 
     Maliye, DPT ve firmaların görüş ve önerilerini de dikkate alarak, kalıcı olacak, sigara firmalarının da çeşitli yollarla istismar etmelerini önleyecek bir sistem için çeşitli alternatifler üzerinde çalışma yapıyor. 
     Bu kapsamda, vergilemedeki grup sayısının azaltılmasından, ilk kademedeki yerli tütün oranının yüzde 75'lere kadar çıkarılmasına ve maktu-nispi vergilerin yeniden düzenlenmesine kadar pek çok alternatif üzerinde duruluyor. 
     
     HEDEF KALICI BİR VERGİ SİSTEMİ 
     Maliye Bakanlığı'ndan bir üst düzey yetkili, sigarada artık sık sık değişmeyen bir vergi sistemi istediklerini belirterek, şu açıklamada bulundu 
     ''Bu konuda, geniş bir çalışma yaptık. Sektör temsilcileriyle de konuşup, beklenti ve önerilerini aldık. Burada 3 temel ilkemiz var. Önce yeni sistem sürdürülebilir olacak. İkincisi kalıcı olacak, sık sık değişikliklere gidilmeyecek. Bu şekilde sektör de, kamu da, önünü görecek. Bütçe hedefleri de risk altında kalmayacak. Son ilkemiz ise sağlıklı ve adil bir sistem. 
     Çeşitli alternatifleri ele alıyoruz. Bunların getirisi, götürüsü ne olur Yeni sistem istismar konusu olur mu Bütün bunları değerlendiriyoruz. Sanıyorum bu çalışmalar, ay sonuna kadar biter.'' Bu arada uzmanlar, bundan önce yapılan vergi düzenlemelerinin Türk tütününü, bu şekilde de en fazla Türk tütünü kullanan Tekel'i korur göründüğünü belirterek, bunun sonuçta ne Tekel'e, ne de kamuya fayda sağlamadığını ifade ediyor. 
     Mevcut sistem ile Tekel'in satışından elde edilecek gelirden daha fazla vergi kaybının oluşması ihtimalinin doğduğuna dikkat çeken uzmanlar, yeni vergi düzenlemesinde yerli-yabancı ayrımı gözetilmemesi, herkese adil bir vergi sistemi getirilmesi önerisinde bulunuyor. 
     
     SİGARACILAR NE İSTİYOR 
     Öte yandan sigara firmalarının Maliye Bakanlığı'na ilettiği öneri paketlerinde de farklı görüşler ortaya çıktı. 
     Bazı firmalar, şu anda uygulanan 3'lü dilim yerine ikili bir dilim önerirken, ilk dilimdeki yerli tütün oranının da yüzde 80'e çekilmesini istiyor. 
     Bazı firmalar ise vergide bir anlamda eskiye dönüş olarak adlandırılan, yüzde 40'lar civarında nispi bir vergilendirme, paket başına da 300-350 bin lira gibi düşük bir maktu vergileme yoluna gidilmesini ve vergilemede yerli-yabancı tütün ayrımının kaldırılmasını talep ediyor. 
     Bu görüşü savunan firmalar, söz konusu sistemin en çok satılan sigaralar grubu olan ve fiyatı 1.5 YTL dolayında bulunan sigaraların fiyatını 2 YTL civarına yükselteceğini, bunun da hem ÖTV, hem de KDV yönünden Maliye'nin hedeflerini tutmasını sağlayacağını ifade ediyor. 
     
</TEXT>
</DOC>
