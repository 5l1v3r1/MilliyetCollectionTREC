<DOC>
<DOCNO> 332807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/bbas.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu'ya nota 
</HEADLINE>
<TEXT>


Efes Pilsen'in, güvenliğin artırılması için devlet düzeyinde yaptığı girişim sonuç verdi. Yunan hükümeti, Türkiye'den gelen uyarı üzerine Panathinaikos maçı için üst seviyede güvenlik sağlanacağını garanti etti 


Euroleague'de Panathinaikos ile Efes Pilsen'in yarın oynayacağı çeyrek final son maçı öncesi Efes'in güvenlik konusundaki ısrarlı girişimleri sonuç verdi. 
Dışişleri Bakanlığı'nın, Efes Pilsen kulübünün talebi üzerine Atina büyükelçiliği kanalıyla Yunanistan Dışişleri Bakanlığı'na "nota" yolladığı ve en üst düzeyde güvenlik tedbirlerinin bir an önce alınması için uyarıda bulunduğu belirtildi. 
Yunan makamları da konunun üzerine büyük bir titizlikle gittiklerini, gerek maç öncesinde ve sırasında, gerekse maçtan sonra her zamankinden daha hassas biçimde güvenlik tedbirleri alınacağını bildirdiler. 
Bu arada, ilk maçta Efes Pilsenli oyuncuları, atılan yabancı maddelerden koruyan platformun kaldırılacağı dedikodusu ise Efes Pilsen'de endişeye yol açtı. 

Efes bugün gidiyor 

Efes Pilsen, Panathinaikos ile oynayacağı çeyrek final üçüncü maçı için bugün Atina'ya gidecek. Saat 14.10'da Atina'ya hareket edecek Efes'te sakatlığı süren Alper Yılmaz dışında eksik oyuncu bulunmuyor. 

Zeytin dalı 

Basketbol yaşantısını Yunanistan'ın Panathinaikos takımında sürdüren milli basketbolcumuz İbrahim Kutluay, yarın akşam Efes Pilsen ile Atina'da oynayacakları dev maç öncesi kamuoyunu "yıkıcı" değil, "yapıcı" olması için uyardı. 
İbrahim, profesyonel bir oyuncu olduğunu, başarılı olmak için iyi oynaması gerektiğini ifade ederek, "İyi oynamam ya da iyi oynamaya çabalamam suç sayılmamalı. Ben işimi yapmaya çalışıyorum. Avrupa'da ve Dünya'nın birçok bölgesinde, ülke dışında oynayan ve kendi ülkesinden bir takıma karşı forma giyen, hatta oynadığı takımı şampiyon yapan birçok sporcu var. Ama onlar benim gördüğüm tepkiyi görmüyor. Tek dileğim, yarın akşam sonuç ne olursa olsun herkes sağduyulu davranması" dedi. 

Kaya Polemiğe gerek yok 

Panathinaikoslu oyuncular Batiste ve Alvertis'in verdiği "sivri" demeçlere Efes Pilsenli Kaya Peker'den "ılımlı cevap" geldi. Kaya, "Kimin ne dediği bizi ilgilendirmiyor. Bu anlamda polemiğe girmek istemiyoruz. Onlar her istediklerini söylemekte özgürler. Biz sahaya çıkıp, işimizi yapıp Final - Four'a kalacağımıza inanıyoruz" dedi. 

ULEB'e gözdağı 

Efes Pilsen Genel Menajeri Engin Özerhun, dün ULEB'in Barcelona'daki merkezine gitti. 
Özerhun'un, Yunanistan'da muhtemel bir "hakem kumpasını" önlemek ve ULEB'e uyarıda bulunmak için İspanya'ya gittiği öğrenildi. ULEB Başkanı Jordi Bertomeu ile bir araya gelen Özerhun'un, maçın "adil" yönetilmesi konusundaki hassasiyetini dile getirdiği, aksi taktirde ULEB ile ilişkileri gözden geçirecekleri yolunda uyarıda bulunduğu iddia edildi. 

Yannakopoulos Bilinçli olmalıyız 

Efes Pilsen'in Yunan rakibi Panathinaikos'un Başkanı Pavlos Yannakopoulos, yarın akşamki maçın dostluk gösterisine sahne olmasını dileyerek, "Umarım iki takım için de sorunsuz bir maç yaşanır" dedi. 
Atina'daki ilk maçın ardından İtalyan hakeme saldıran ve tükürerek tüm dikkatleri üzerine çeken Yannakopoulos, "Şu anda atmosfer çok gergin. Biz çok sakin olmalı ve bilinçli hareket etmeliyiz. Bu maçı politize etmeden görmeliyiz, aynı şekilde davranmamalıyız. Eğer takımınız daha iyiyse sahada yenmelisiniz. Biz de onlardan iyiyiz ve sadece sahada yenmeyi düşünmeliyiz. Taraftarlarımıza sakin olmalarını söyledik. Aynı şeylerin yaşanmasına izin vermemeliyiz" diye konuştu 

Stres diz boyu 

Panathinaikoslu fanatikler, yarın akşam temsilcimize "elektrikli" atmosfer hazırlıyor 

TAKİ BERBERAKİS ATİNA 

Panathinaikos taraftarları, Efes Pilsen'e "ürkütücü" bir ortam hazırlamak için çalışmalara başladılar. Yunan takımının fanatik seyirci dernekleri Gate 13, Ultras, PALEFIP, yarınki maç için tribün desteğini ortaklaşa organize ettiklerini, Efes Pilsen'e yoğun "protesto" gösterisi sunacaklarını açıkladılar. 
Gişelerden bilet alan taraftarlardan Kostas, "Çok, ama çok elektrikli olacak. Gerilim yüksek. Büyük farkla kazanırız" dedi. Kostas, "İkinci maçta bazı olaylar oldu, ama buna rağmen biz, bu kritik maçta Efes seyircisinin salonda bulunmasını isterdik. Atmosfer daha sıcak olurdu" diye konuştu. Dimitris isimli taraftarsa, "Efes de bizim gibi çok iyi takım. Ama onları ne pahasına olursa olsun yeneceğiz" yorumunu yaptı. 

Bayanlara kutlama 

Basketbolda, Beşiktaş'ı yenerek Türkiye Kupası'nı müzesine götüren Fenerbahçe Bayan Basketbol Takımı, şampiyonluk pastasını Milliyet'te kesti. 
Şube Başkanı Işık Eyigüngör'ün de katıldığı buluşmada, Coach Zafer Kalaycıoğlu ile oyuncular, başarılarının artarak devam edeceğini ve yarın başlayacak Play - Off'ta ligi de kazanacaklarını iddia ettiler. Basketbolcular, en büyük hedeflerinin camiaya Avrupa Kupası hediye etmek olduğunu da belirtirken, bu başarıyı seneye mutlaka kazanacaklarını söylediler. Öte yandan bayanlar pazar günü oynanacak Fenerbahçe - Beşiktaş maçı öncesinde tur atacak. 


</TEXT>
</DOC>
