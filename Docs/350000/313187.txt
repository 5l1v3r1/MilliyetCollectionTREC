<DOC>
<DOCNO> 313187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo26.html </URL>
<DATE> 2005/02/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Deniz Baykara Yunanistan'da ayın futbolcusu seçildi... 
</HEADLINE>
<TEXT>

     Yunanistan'ın 1. lig takmılarından Skoda Ksanti'de forma giyen Türk futbolcu Deniz Baykara, Yunan basını tarafından ayın futbolcusu seçildi. 
     Atina'da yayımlanan Ethnos gazetesi, ''Ayın futbolcusu, Muhteşem Deniz'' başlıklı haberinde, 4 sene önce Skoda Ksanti takımına transfer olan Baykara'nın bugün takımının yeri doldurulamaz oyuncusu haline geldiğini, İskeçe takımının başarı çıtasını ise durmaksızın yükselttiğini yazdı. 
     Ethnos, Baykara'nın Yunanistan'ın ileri gelen takımlarının savunmalarını yerle bir eden bir tekniğe sahip olduğunu, sahadaki her 5 şutundan birinin ise gol olarak fileyle buluştuğunu belirtti. 
     Baykara'nın performansının Türkiye Ümit Milli Takımı yönetiminin de gözünden kaçmadığını, bu çerçevede 8 Şubat'ta Çek Cumhuriyeti'ne karşı oynanacak özel maçta görev almak üzere kadroya çağrıldığını kaydeden gazete, Beşiktaş'ın bu futbolcuyla ilgilendiğini de kaydetti. 
     
</TEXT>
</DOC>
