<DOC>
<DOCNO> 343305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko27.html </URL>
<DATE> 2005/05/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
TBB Başkanı Ersin Özince, Basel II'yi değerlendirdi... 
</HEADLINE>
<TEXT>

     Türkiye Bankalar Birliği Yönetim Kurulu Başkanı Ersin Özince, Basel II konusunda Türkiye’de bankalar tarafından standart yaklaşım uygulandığında tüm firmaların yüzde 100 risk ağırlıklandırılmasına tabi olacağını bildirdi. 
     Özince, "Oysa bunu hak etmeyen firmalar için dahili derecelendirmeye dayalı yaklaşımları kullanan yabancı bankalarca daha düşük risk ağırlığı kullanılacak ve böylece standart yaklaşım kullanan bankalara göre önemli avantaj elde edilecek" dedi. 
     Özince, Merkez Bankası tarafından düzenlenen "Finansal İstikrar ve Basel II’nin Etkileri" konulu uluslararası konferansta yaptığı konuşmada, finansal istikrar ile fiyat istikrarının örtüşür halde olması, birlikte sürdürülmesi gerektiğini söyledi. 
     Finansal sistemde istikrarın, beklentiler üzerine, dinamik ve çok yönlü etkileşim halinde olduğunu vurgulayan Özince, finansal sektörün ileriye yönelik temel belirsizlikler içerdiğini, modern finansal sistemin, finansal sektördeki belirsizliklerin ölçülebilir ve fiyatlanabilir bir riske dönüştürülmesi için risk yöntemleri sunduğunu anlattı. 
     Özince, uluslararası gelişmelere paralel olarak Basel II sermaye yeterliliği düzenlemesinin, öngördüğü altyapı unsurlarının tamamlanmasından sonra Türkiye’de uygulamanın başlamasının finansal sektörün faaliyetlerini ve rekabet edebilirliğini olumlu yönde etkileyeceğini vurguladı. 
     Düzenlemeler çerçevesinde bankaların modern risk yönetimi sistemleri kurma yolunda çaba harcadığını, risk yönetiminin artık Türk bankalarının bankacılık kültüründe oturmuş bir kavram olduğunu ifade eden Özince, Basel II’ye geçişe ilişkin yol haritasının güncellenmesi çalışmalarının sürdürüldüğünü kaydetti. 
     
     BASEL II’NİN BANKALARA ETKİLERİ 

     Ersin Özince, Basel II düzenlemesinin bankalar üzerindeki temel etkilerine bakıldığında, düzenlemenin, borçlu-kredi kalitesine verilen önemin artmasına paralel olarak zaman içinde kurallara uygun bir kredi kültürünün yerleşmesini desteklediğini belirtti. Özince, şöyle devam etti 
     "Piyasa disiplini, şeffaflık ve rekabetin artması, daha etkin hale gelmesi beklenmektedir. Müşteri ilişkileri ile ürün fiyatlamasında köklü değişiklikler olması muhtemeldir. Ancak düzenleme, uluslararası faaliyet gösteren bankalar ile bu kapsamda yer almayan bankalar üzerinde farklı etkiler yaratabileceği gibi gelişmiş ülkelerle gelişmekte olan ülkelerin bankaları üzerindeki etkileri de farklı olacaktır. Bu konuda en çarpıcı örnek ülkemiz ile ilgilidir. 
     Türkiye gibi OECD üyesi olma avantajını kaybedecek olan ülkelerde bankacılık sektöründe sermaye gereklerini artıracaktır." Türkiye’nin ekonomik ve finansal istikrarın sürdürülmesi yönündeki başarısının, ülke notunun yükselmesini sağlayacağını ve Basel II’ye uyumu destekleyeceğini ifade eden Özince, yeni düzenleme ile kredi ve faaliyet riskleri için öngörülen gelişmiş metotların kullanılmaması durumunda bankaların asgari sermaye ihtiyaçlarının artacağını söyledi. 
     Özince, "Türkiye’de bankalar tarafından standart yaklaşım uygulandığında tüm firmalar yüzde 100 risk ağırlıklandırılmasına tabi olacak, oysa bunu hak etmeyen firmalar için dahili derecelendirmeye dayalı yaklaşımları kullanan yabancı bankalarca daha düşük risk ağırlığı kullanılacak ve böylece standart yaklaşım kullanan bankalara göre önemli avantaj elde edilecek" diye konuştu. 
     
     SERMAYE İHTİYACI KREDİ MALİYETLERİNE YANSIYACAK 

     Özince, Basel II’nin iyi derecelendirme sistemlerine çok fazla odaklandığını belirterek, şunları kaydetti 
     "Basel II önerisinde açıklanan gelişmiş metotları, risklerinin ölçümünde kullanmıyorsa bankaların sermaye ihtiyaçları artacaktır. 
     Bunu da firmalara kullandırdıkları kredi maliyetlerine yansıtmaları kaçınılmaz olacaktır. Ülkemizde Basel II ile birlikte kredinin sübjektif yöntemlerle iyi veya riskli veya az riskli olduğunun belirlenmesi sürecine girilecek, fiyatlamanın buna göre yapılması kaçınılmaz olacaktır." Özince, Basel mutabakatının getirdiği düzenlemelerin 2007 yılında yürürlüğe girmesi planlandığından, bankalar ve KOBİ’lerin değişim amacıyla yatırım yapmaya başlamak için mutabakatın tamamlanmasını beklemek yerine proaktif davranarak nerede eksiklikler bulunduğunu analiz etmesi ve planlarını hazırlaması gerektiğini söyledi. 
     Türkiye ekonomisinin şimdi çok daha istikrarlı ve bankacılık sisteminin çok daha sağlıklı olduğunu vurgulayan Özince, gelişmekte olan ülkelerde ekonomik yapının topyekün iyileşmesi ve rekabet gücünün artırılması için makul bir süreye ve yüksek düzeyde kaynağa ihtiyaç bulunduğunu dile getirdi. 
     Özince, "Gelişmekte olan ülkelerde gelişmiş ülke standartlarını uygulamaya çalışırken sürecin olumlu yönde ilerlemesine hassasiyet göstermeliyiz, acele edelim derken sürecin tersine dönme riskini ve sonuçlarını da göz önünde tutmalıyız" dedi. 
     
</TEXT>
</DOC>
