<DOC>
<DOCNO> 309059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/siyaset/asiy.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP lideri O sözleri ben söylemedim 
</HEADLINE>
<TEXT>


Baykal'ın Denizli'deki toplantıda, "Ölümüm doğal yoldan olmayabilir" dediği öne sürüldü. Ancak CHP lideri, bu sözleri net bir şekilde yalanladı 

OSMAN NURİ BOYACI Denizli DHA 


CHP Genel Başkanı Deniz Baykal'ın, Denizli'de milletvekili ve kurultay delegeleriyle yaptığı toplantıda "CHP'nin başında ölene kadar kalacak değilim. Ölümüm de doğal yoldan olmayabilir" dediği öne sürüldü. Ancak, CHP Genel Merkezi'nden yapılan yazılı açıklamada Baykal'ın, "Ben böyle bir söz söylemedim" dediği ifade edildi. 

Toplantıya 200 kişi katıldı 
Colassae Otel'de yaklaşık 200 kişinin katıldığı toplantıda 29 Ocak'ta yapılacak kurultayla ilgili değerlendirmelerde bulunan CHP Genel Başkanı Baykal'ın, "Ölümüm doğal yoldan olmayabilir" sözlerinin ardından duygulandığı iddia edildi. 
Toplantıya katılan bazı parti yöneticileri, bu sözün ardından bir partili kadının "Allah korusun" dediğini Baykal'ın da "Ölümden daha fazla söz etmeyelim" diyerek diğer konulara geçtiğini belirtti. 
Genel Başkan Baykal'ın sözlerinin çarpıtılmak istendiğini ifade eden CHP Denizli İl Başkanı Ali Rıza Ertemur, Baykal'ın Uğur Mumcu'nun katledilişiyle ilgili konuştuğunu belirterek, şunları kaydetti 

'Baykal, Mumcu'yu andı' 
"Değişimin zamanının henüz gelmediğini, değişim zamanında koltuğu gençlere bırakacağını belirtip konuşma akışı içinde 'Ölümüm doğal yollardan olmayabilir' dedi. Konuyu Uğur Mumcu'dan başlattığı için bunları söyledi. Kendisine yönelik bir tehdit olduğu yolunda imada bulunmadı. Genel başkanımız ölümün her an, her yerden gelebileceğine dikkat çekerek sadece Mumcu'yu andı." 
Denizli'deki 13 kurultay delegesinden 10'unun, 3 milletvekilinden de 2'sinin CHP Genel Başkanı Baykal'ı desteklediği belirtildi. 


</TEXT>
</DOC>
