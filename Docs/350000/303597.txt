<DOC>
<DOCNO> 303597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun03.html </URL>
<DATE> 2005/01/05/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Gül Yeni Filistin liderlerinin daha reformcu olacaklarına inanıyorum 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, yeni Filistin liderlerinin ''yeni bir başlangıç yapacaklarına ve daha reformcu olacaklarına inandığını'' söyledi. 
     Kudüs'teki yoğun temaslarını akşam saatlerinde de sürdüren Gül, İsrail koalisyonun ikinci büyük ortağı İşçi Partisi lideri Şimon Peres ile görüştü. Gül, Gazze'deki insanların çok kötü koşullarda yaşadığını, yaşam standartlarının yükseltilmesi gerektiğini belirterek, Türkiye'nin bu konuda yardım edebileceğini kaydetti. 
     Perez de, Türkiye'nin Ortadoğu barış sürecinde rol almasını istediklerini, Gazze'nin yeniden inşasında da özel bir rol oynayabileceğini belirtti. 
     2005 yılının İsrail için bir fırsat yılı olacağını ifade eden Perez, şu anki Filistin liderleriyle Yaser Arafat arasında fark olduğunu, şu anki Filistin liderlerinin savaşmak istemediğini ancak bu durumu müzakerelerin kolay geçeceği anlamına da gelmediğini söyledi. 
     Barış süreci konusunda genel olarak iyimser olduğunu kaydeden Perez, ''FKÖ lideri Mahmut Abbas ve diğer Filistinli liderlerin cesaretlendirilmeye ihtiyaç duyulduğunu, Türkiye'nin bunu yapabileceğini'' söyledi. 
     Perez, Suriye'nin barış sürecine katılması konusunda ''neden olmasın'' ifadesinin kullandı, ancak bu ülkenin ''çok yavaş hareket etmesinden'' yakındı. 
     Perez, Türkiye'nin hem Müslüman, hem de modern olunabileceğini gösterdiğini, açık fikirli ve dünya vizyonuna sahip bir ülke olarak Türkiye'nin etkisinin tüm Müslüman dünyasında hissedildiğini belirtti. 
     
     GÜL ''AKTİF OLACAĞIZ'' 
     Dışişleri Bakanı Gül, Perez ile görüşmesinin ardından Türkiye'nin Tel Aviv büyükelçiliği rezidansında verilen akşam yemeğine katıldı. Gül burada yaptığı konuşmada da Orta Doğu barış sürecinde yeni bir dönemin başladığını belirterek, ''Bu yeni dönemde barışın gerçek olacağına inandığını'' belirtti. 
     Gül, Türkiye olarak bu süreçte daha aktif olacaklarını ve ellerinden geleni yapacaklarını kaydetti. 
     Gül bu temaslarının dışında ayrıca Ramle kasabasındaki Türk şehitliğini ziyaret etti. Şehitlikte düzenlenen törende İstiklal Marşı okundu, saygı duruşunda bulunuldu. Gül, şehitlikteki anıtın önünde açılan şeref defterini imzaladı. 
     Şehitliğin sorumlusu Şeyh Mahmut, Bakan Gül'e, İsrail ile Filistin arasında barış sağlanması yönündeki temennileri içeren bir mektup sundu. 
     Bu arada İsrail Başbakanı Ariel Şaron'un, barış süreci konusunda İsrail Cumhurbaşkanı ve Dışişleri Bakanına göre daha ''ihtiyatlı'' bir iyimserlik içerisinde olduğu belirtildi. 
     Kaynaklar, Şaron'un güvenlik konusunda kesinlikle taviz vermez bir tutum sergilediğini, İsrail Başbakanının, Mahmut Abbas ile iyi ilişkiler içinde olduğunu, kendisine güvendiğini ancak ilk adımların karşı taraftan gelmesi gerektiğini vurguladığını aktardılar. 
     Kaynaklar, Suriye konusunda da Şaron'un nispeten daha şartlı bir tutum sergilediğini ancak farklı kaynaklardan bu konuda olumlu işaretlerin de geldiğini söylediler. Kaynaklar, İsrail'in Suriye ile müzakerelere başlama konusunda genel tavrının çok olumsuz olmadığını, bir takım adımlar beklediklerini söylediler. 
     Kaynaklar, İsrail'in Dışişleri Bakanı Gül'ün ziyaretine ''normalin ötesinde'' bir önem verdiklerinin ve hazırlık yaptıklarının gözlendiğini kaydettiler. 
     
</TEXT>
</DOC>
