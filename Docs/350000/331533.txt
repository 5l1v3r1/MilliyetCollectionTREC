<DOC>
<DOCNO> 331533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur17.html </URL>
<DATE> 2005/04/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tacizciyle parkta ölüm randevusu .. 
</HEADLINE>
<TEXT>

     Fatih KARAÇALI ADANA, DHA 

      ADANA'da parkta 10 yerinden bıçaklanan ve kaldırıldığı hastanede hayatını kaybeden inşaat işçisi 35 yaşındaki Mustafa Eşli'nin, telefonla taciz ettiği kızın kardeşi tarafından öldürüldüğü ortaya çıktı. 
     Adana'da inşaatlarda çalışan Mustafa Eşli, iddiaya göre cep telefonundan rasgele bir numara çevirdi. Eşli'nin aradığı cep telefonu numarası tesadüfen aynı kentten 29 yaşındaki Hülya Balcı'ya ait çıktı. Balcı, ilk görüşme sonrası sürekli aranıp taciz edilince durumu ayakkabı imalatçısı kardeşi 25 yaşındaki Harun Balcı'ya anlattı. Geçen cumartesi günü Mustafa Eşli, Balcı'yı tekrar arayıp görüşmek istediğini söyledi, olumsuz cevap alınca da, ''O zaman evine gelip, seni rezil ederim'' tehdidinde bulundu. 
     Bunun üzerine randevu talebini kabul eden Balcı, bunu kardeşine bildirdi. Balcı, Yurt Mahallesi 151'inci Sokak'taki çocuk parkında tacizcisiyle buluştuğunda, parkta gizlenen kardeşi Harun Balcı, amcasının oğlu 25 yaşındaki Kenan Balcı ve arkadaşları 23 yaşındaki Ergün Korkut, yanlarına gelerek Mustafa Eşli ile tartışmaya başladı. 
     Tartışmanın kavgaya dönüşmesi üzerine ekmek bıçağını çeken Harun Balcı, Eşli'yi 10 yerinden yaralayıp, ablası ve diğer zanlılarla birlikte kaçtı. Parktan geçenlerin çağırdığı ambulansla ağır yaralı olarak Adana Numune Hastanesi'ne götürülen Eşli, müdahalelere rağmen kurtarılamadı. 
     Ölen kişinin cep telefonundan aradığı kişiyi araştıran polis, son görüşmeyi yaptığı Hülya Balcı'yı gözaltına aldı. Bu kişinin sorgulaması sonucu cinayeti kardeşi, amcasının oğlu ve arkadaşı ile birlikte işlediklerini söylemesi üzerine, diğer 3 zanlı da gözaltına alındı. 
     
     NAMUSUMU TEMİZLEDİM 
     Olay yerinde tatbikat yaptırılan Harun Balcı cinayeti şöyle anlattı 
     ''Ablam tanımadığı bir kişi tarafından sürekli telefon ile taciz edildiğini söyledi. Olayın olduğu gün ablam randevu verdi. Randevu yerine ablamdan önce gittik ve parkın çevresinde gizlendik. Ablam ile buluştuğu sırada tartıştık. Bize bağırmaya ve vurmaya başladı. İlk önce kendisini küçük bıçak ile korkutmak istedim. Kardeşim ve arkadaşım bizi ayırmaya çalışıyordu. Üzerime tekrar gelince bu kez ekmek bıçağını alıp rast gele vurdum. Daha sonra kaçtım. Namusumu temizledim.'' Gözaltındaki zanlıların sorgusu devam ediyor. 
     
</TEXT>
</DOC>
