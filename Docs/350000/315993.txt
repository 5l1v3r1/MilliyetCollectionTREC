<DOC>
<DOCNO> 315993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/yazar/bila.html </URL>
<DATE> 2005/02/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Enerji soruları 
</HEADLINE>
<TEXT>

Enerji Bakanlığı'nda başlayan soruşturma vesilesiyle bu bakanlığa ilişkin yeni bilgi ve belgeler gelmeye devam ediyor. 
Enerji Bakanlığı'ndaki bazı uygulamalarla ilgili soru işaretlerinden bazılarını dün yansıtmıştık. 
Bunlardan biri, bakanlığın ÇEAŞ-KEPEZ davasını Danıştay nezdinde bakanlık avukatları takip ederken, bu işin İstanbul'dan özel bir hukuk bürosuna neden verildiğiyle ilgiliydi. Enerji Bakanlığı, dava takibini 1 trilyon 262 milyar lira vek let ücretiyle Coşar Hukuk Bürosu'na vermiş görünüyor. Avukatlık sözleşmesinin altında bakanlık adına Müsteşar Sami Demirbilek'in, büro adına da Av. Aydın Coşar'ın imzası var. Av. Coşar, bu sözleşme nedeniyle Bakan Güler'e yazdığı mektupta, Başbakan ve Enerji Bakanı'na güvenlerinden dolayı teşekkür ediyor bu işi para için değil hizmet için yaptıklarını, çok eleştirildiklerini, gelinen aşamada işi bırakmalarında yarar ve hayır gördüklerini iletiyor. Ancak, söz konusu sözleşmeye dayanarak bakanlığın bu hukuk bürosuna, brüt 631 milyar lira tahakkuk ettirdiği ve net 605 milyar lira ödediği, Av. Aydın Coşar tarafından kesilen serbest meslek makbuzuyla belgeleniyor. 
Enerji Bakanlığı koridorlarında, bakanlığın güçlü bir hukuk müşavirliği varken, Coşar Hukuk Bürosu'na neden avukatlık yaptırıldığı soruluyor. Ayrıca aynı büroya özelleştirme işlemleriyle ilgili olarak da avukatlık yaptırılıp yaptırılmadığı bir diğer soru... 

Kayseri elektrik 
Enerji Bakanlığı'nda dile getirilen bir soru da imtiyazlı şirketlerden olan Kayseri ve Civarı Elektrik A.Ş'den yapılması gereken yüzde 10'luk Enerji Fonu Katkı Payı kesintisinin Enerji ve Tabii Kaynaklar Bakanı Hilmi Güler'in oluruyla neden yüzde 1'e indirildiği. Bu işlemin bakanlık aleyhine, firma lehine 20 trilyonluk bir fondan vaçgeçme anlamına geldiği ifade ediliyor. Bakanlık Teftiş Kurulu'nun mahsuplaşma nedeniyle bu firma aleyhine açtığı ve 2002'den beri devam eden 74 trilyon liralık alacak davası devam ederken, fon oranının indirilmesinin soru işareti yarattığı, ayrıca bu konuda firmanın genel müdürlüğünü yapmış olan ve halen AKP Kayseri Milletvekili olan Taner Yıldız'dan bilgi alınıp alınmadığı da soruluyor. 
Enerji Bakanlığı'yla ilgili bu işlemler ve ortaya çıkan soru işaretlerini ana muhalefet partisi CHP yakından izliyor. Bu konuların CHP tarafından Meclis gündemine taşınmasıyla ilgili bir çalışma da yürütülüyor. 



</TEXT>
</DOC>
