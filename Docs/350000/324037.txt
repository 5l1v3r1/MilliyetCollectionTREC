<DOC>
<DOCNO> 324037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko39.html </URL>
<DATE> 2005/03/16/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Bakan Coşkun Yabancılara mülk satışını yeniden değerlendireceğiz 
</HEADLINE>
<TEXT>

     Sanayi ve Ticaret Bakanı Ali Coşkun, Anayasa Mahkemesi'nin yabancılara mülk satışına olanak sağlayan yasaya ilişkin iptal kararı konusunda, ''Anayasa Mahkemesi'nin bu konudaki kararına herkesin saygılı olması lazım. Bu konuyu hükümette yeniden değerlendireceğiz'' dedi. 
     İtalya'daki temaslarını tamamlayan Sanayi ve Ticaret Bakanı Ali Coşkun yurda döndü. Coşkun, Atatürk Havalimanı'nda yaptığı açıklamada, seyahatinin amacının, AB sürecinde AB'de önemli ağırlığı olan İtalya ile ilişkileri, özellikle ekonomik bakımdan güçlendirmek olduğunu söyledi. 
     Ziyaret sırasında, kendisinin ve Dış Ticaretten Sorumlu Devlet Bakanı Adolfo Urso'nun eş başkanlık yaptığı Yatırımları ve Ekonomiyi İzleme Komisyonu'nun birinci toplantısının yapıldığını ve çok faydalı kararlar alındığını kaydeden Coşkun, ikinci toplantının İzmir Uluslararası Fuarı'nın düzenleneceği Eylül ayında İzmir'de yapılacağını anlattı. 
     Coşkun, şunları söyledi 
     ''İtalya ve Türkiye'de yapılan OECD toplantılarında İtalya ve Türkiye'nin küçük ve orta boy işletmeler hakkındaki çalışmaları örnek olarak benimsendi. Bu konuda Türkiye ile İtalya arasındaki ilişkileri daha da güçlendirmek bakımından KOBİ'lerin rekabet gücünü yükseltmekte fevkalade önemli olan teknolojik ihtiyaçlarını karşılamak için müşterek bir komite kuruldu. Teknoloji Geliştirme Komitesi'nin de ilk toplantısı önümüzdeki aylarda Ankara'da yapılacak. 
     Temaslarım sırasında müşterek yatırımlar ele alındı. Özellikle kara taşımacılığının ro-ro seferleriyle daha da ekonomik olarak gerçekleştirilmesi için İzmir-Çeşme Limanı ile Mersin Limanı'ndan İtalya'nın iki büyük limanı arasında ro-ro seferlerinin güçlendirilmesi konusunda toplantılar yapıldı. 
     Bunun yanı sıra İtalyan banka yetkilileriyle toplantı yaptık. Finansman bakımından Türkiye'ye kredi açma arzusundalar. Türkiye'deki gelişmeler hakkında bilgi verdik. Türkiye'deki özelleştirme ilkeleri ve programda olan büyük yatırımlar hakkında bilgi sunduk.'' Bu yıl Kasım ayında İtalyan Cumhurbaşkanı'nın Türkiye'yi ziyaret edeceğini hatırlatan Coşkun, bu ziyaretin 3 Ekim'de başlayacak olan AB müzakere sürecine önemli katkı yapacağını söyledi. 
     İtalya'nın Türkiye'ye büyük önem verdiğini kaydeden Coşkun, konuşmasını şöyle sürdürdü 
     ''Bunun birinci nedeni, AB içinde ekonomik ağırlık kuzeye doğru kaydığı için İtalya Türkiye'yi yanına alarak Kuzey-Güney dengesini kurma eğiliminde. İkincisi, küreselleşme sürecinde üçüncü ülkelere karşı, başta Çin olmak üzere rekabet şansını yükseltmek için İtalyanlar Türkiye'ye yatırım yapmaya istekli. 
     Bu seyahatimiz oldukça faydalı geçti. Hem AB sürecinde bazı konulara açıklık getirerek, güven tazeledik, zaten İtalyan hükümeti ve halkı son 2 yılda Türkiye'nin AB'ne kesin üyeliği için büyük destek verdi. Bunu bir kez daha teyit etme imkanı bulduk.'' 
     
     SORULARI YANITLADI 
     Basın mensuplarının sorularını da yanıtlayan Coşkun, kaçak elektrik kullanımına ilişkin soruya, ''Kaçağı önlemek için Enerji ve Tabii Kaynaklar Bakanlığı ile müşterek çalışıyoruz. Ölçü ve standartlar yönünde sayaçların ayarı bize ait. Dolayısıyla bu çalışma sırasında daha çok caydırıcı cezalar veriyoruz. Ama bunun önlenebilmesinin en önemli adımı özelleştirme. Bölgesel olarak iller bazında dağıtım şebekelerin özelleştirilmesidir'' yanıtını verdi. 
     Bakan Coşkun, Anayasa Mahkemesi'nin yabancılara mülk satışına olanak sağlayan yasaya ilişkin iptal kararıyla ilgili bir soruya da şu yanıtı verdi 
     ''Biliyorsunuz mülk edinme uluslararası diplomaside 'karşılıklılık' esasına bağlıdır. Karşı ülkeden siz mülk edinebiliyorsanız, onlar da sizden alabiliyor. Bu kez kamuoyunda sanki Türkiye'de çok gayrimenkul yabancılar tarafından kapatılıyor havası verildiği için yasalarda itirazlar vardı. Anayasa Mahkemesi'nin bu konuda kararına herkesin saygılı olması lazım. Bu konuyu hükümette yeniden değerlendireceğiz.'' 
     
</TEXT>
</DOC>
