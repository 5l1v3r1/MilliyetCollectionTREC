<DOC>
<DOCNO> 345482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonyas06.html </URL>
<DATE> 2005/05/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Everest tepesi çöpten geçilmiyor 
</HEADLINE>
<TEXT>

     Çinli gönüllüler, Everest Tepesi’nin eteklerine saçılan çadırlar, oksijen tankları, kutular, ipler, konserve kutuları, plastik kutular ve diğer malzemeden oluşan 600 ton kadar çöpü toplayacak. 
     Tibet Dağcılık Derneği’nden bir yetkili, Tibet’in başkenti Lhasa’da dernek üyelerinin yanı sıra çevrecilerden oluşan 100 kadar gönüllünün, Everest Tepesi’nin 5 bin 120 ila 8 bin metre mesafesinde 5 gün çöp toplayacağını söyledi. Yetkili, gönüllülerin çalışmalarına pazar günü başlayacağını ve topladıkları çöpü 5 Haziran Dünya Çevre Günü’nde yok edilmek için Lhasa’ya getireceklerini belirtti. 
     Çin, geçen yıl 8 bin 850 metre yüksekliğindeki dağda temizliğe başlarken, 24 gönüllü, dağın 5 bin 120 ve 6 bin 500 metre arasındaki eteklerinden 8 ton çöp toplamıştı. 
     Çin ile Nepal arasındaki sınırda yükselen dağ, tırmanma faaliyetleri nedeniyle her iki taraftaki insanlar için büyük gelir kaynağı yaratıyor. Bununla birlikte, Çin ve Nepal, biriken çöpler ve insan atıkları nedeniyle dağın geçici olarak dağcılara kapatılması çağrılarına kulak asmıyor. 
     Nepal hükümeti, dağcılardan bütün malzemelerini ve çöplerini geri getirmesini istiyor, aksi takdirde 4 bin dolar para cezası kesiyor. 
     Çin yönetimi böyle bir uygulamaya gitmediği için, çöpün büyük kısmı dağın Çin tarafında kalan kesiminde birikiyor. 
     Yıllardır dağın temizliği için çalışan Japon dağcı Ken Noguchi, Everest Tepesi’nin Nepal tarafında kalan kısmında biriken çöp miktarının 10 ton civarında olduğunu söylüyor. 
     Bu arada dağın eteklerinde biriken çöp, dünyanın en yüksek zirvesi için tek tehdit değil. 
     Küresel ısınmanın dağın yüksekliğinin alçalmasına yol açabileceği kaygıları üzerine, Çinli bilim adamlarından oluşan bir heyet, dağın yüksekliğini yeniden ölçmek için zirveye çıktı. Çinli bilim adamları, yaptıkları inceleme sonucu, küresel ısınmanın buzulların erimesine yol açtığı için yüksekliğin 1,3 metre alçaldığı sonucuna vardılar. 
     
</TEXT>
</DOC>
