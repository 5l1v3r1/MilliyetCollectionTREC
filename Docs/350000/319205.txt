<DOC>
<DOCNO> 319205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun21.html </URL>
<DATE> 2005/02/28/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ortaasya'da belirsiz seçimler 
</HEADLINE>
<TEXT>

     Avrupa Güvenlik ve İşbirliği Teşkilatı AGİT , Tacikistan'da dün yapılan parlamento seçimlerinin uluslararası standartlara uygun olmadığını bildirdi. 
     AGİT misyon başkanı Peter Eicher, düzenlediği basın toplantısında, ''tüm sürecin hayal kırıklığı olduğunu'' söyleyerek, bundan duyduğu üzüntüyü dile getirdi. 
     Seçimlerde doğrudan tahrifat yapıldığına tanık olduklarını belirten Eicher, gözlemcilerin mümkün olmayacak bir katılım oranı not ettiğini ve seçimleri idare eden komisyonların tüm siyasi partileri temsil etmediğini kaydetti. 
     AGİT, siyasi kampanyaların büyük oranda yetkililer tarafından denetim altında tutulduğunu ve bağımsız medyaya müdahale örneklerine rastlandığını da bildirdi. 
     AGİT, Tacikistan'a 130 gözlemci göndermişti. 
     
     KIRGIZİSTAN 

     Avrupa Güvenlik ve İşbirliği Teşkilatı AGİT , Kırgızistan'da dün yapılan genel seçimlerde, bazı bölgelerde ''ciddi ihlaller'' olduğunu bildirdi. 
     AGİT gözlemcilerinin düzenlediği basın toplantısında konuşan AGİT Parlamenterler Asamblesi üyesi Kimmo Kinjunen, gözlemcilerin ağırlıklı olarak oyların satın alınması, bazı adayların kaydının silinmesi, basına baskı yapılması ve gelişmeleri izlemelerinin engellenmesi ve adayların yargı organlarına güveninin olmaması gibi şikayetlerle karşılaştığını söyledi. 
     AGİT Kırgızistan Seçim İzleme Merkezi Başkanı Lubomir Kopaj da, muhalefetin gösterilerinin yasal olduğuna dikkati çekerek, ''yönetimin, muhalefetin bu hareketlerini bölücülük olarak nitelemesi doğru değil. İktidarın bu yöndeki açıklamaları seçim kampanyalarına olumsuz etki yaptı'' diye konuştu. 
     Kırgızistan'ın genç bir cumhuriyet olduğunu, bundan dolayı siyasi partilerin gelişemediğini söyleyen Kopaj, seçmen listelerinin gerektiği gibi hazırlanmadığını, bazı seçmenlerin adlarının farklı bölgelerde yer aldığını belirtti. 
     Seçim bölgelerinin yüzde 11'inde ''ciddi ihlaller'' yaşandığını kaydeden Kopaj, ''Bu ihlaller arasında tutanakların imzalanmasında kurşun kalem kullanılması, oy hesaplamalarında 'kötü' ve 'çok kötü' şeklinde değerlendirmeler yapılması ve özellikle seçim bölgelerindeki listelerde adı bulunmayanların oy kullanmaları bulunuyor'' dedi. Kopaj, oy satın alma ve seçmenlere baskı ile mükerrer oy kullanma olaylarının yaşandığını da belirtti. 
     Avrupa Parlamentosu üyesi Francisco Speroni ise oy kullanma süreciyle sayım sürecinin sakin geçtiğini, sonuçların Merkez Seçim Komisyonu'nun internet sitesinde sürekli yayınlanmasının, seçimin şeffaf geçmesinin bir göstergesi olduğunu belirtti. Speroni, bulundukları seçim bölgelerinde, yönetimin seçmenlere baskı yaptığına şahit olmadıklarını söyledi. 
     Bu arada, AGİT temsilcisi Kimmo Kiljunen, Kırgızistan'da dün yapılan seçimlerin uluslararası demokratik normlara uygun olmadığı açıklamasında bulundu. 
     Kiljunen, ''Dün yapılan seçimler, birçok önemli noktada, uluslararası normlara ve AGİT normlarına uygun değildi'' dedi. 
     Seçimlerin, seçmenlerin oylarının satın alınması, basın özgürlüğünün ihlali ve muhalefete yakın birçok eski milletvekilinin engellenmesi olarak sıralanıyor. 
     AGİT temsilcisi, aralarında Devlet Başkanı Askar Akayev'in de bulunduğu birçok üst düzey yetkilinin, ''olası iç savaşa karşı uyarılarının'', seçimler öncesindeki ortam üzerinde olumsuz etkide bulunduğunun altını çizdi. 
     
     ENEMO SEÇİMLER DEMOKRATİK OLMADI 

     Avrupa Bölgesi Seçim Gözleme Örgütleri ENEMO yetkilileri de, düzenledikleri basın toplantısında, seçimlerin demokratik ortamda gerçekleşmediğini savundu. 
     Bulundukları bazı bölgelerde seçmenlerin parmaklarının boyanmadığını, mükerrer oy kullanıldığını, gözlemcilere fiziki baskı yapıldığını ve seçimleri izlemelerinin engellendiğini söyleyen yetkililer, bazı seçmenlerin farklı bölgelerde farklı sandıklarda tekrar tekrar oy kullandıklarını, bazı kamu çalışanlarının görevli olmadıkları halde seçim komisyonlarının çalışmalarına müdahale ettiklerini öne sürdü. 
     
     ''SEÇİMLER ADİL VE ŞEFFAF GEÇTİ'' 

     Şanghay İşbirliği Örgütü ŞİÖ heyeti ise dün yapılan genel seçimlerin ilk turunun adil ve şeffaf bir ortamda gerçekleştiğini açıkladı. 
     ŞİÖ gözlemci heyeti, seçimlerde teknik aksaklıklar dışında sonuçları etkileyecek herhangi bir olayla karşılaşılmadığını belirtti. Seçmen kitlesinin sakin olduğunu belirten heyet, seçimlerin yasal zemin üzerinde yapıldığını kaydetti. 
     
</TEXT>
</DOC>
