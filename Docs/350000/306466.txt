<DOC>
<DOCNO> 306466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko43.html </URL>
<DATE> 2005/01/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
2004, Türkiye'de en fazla Toyota'nın satıldığı yıl oldu... 
</HEADLINE>
<TEXT>

     Türkiye'de, Toyota marka otomobil satışları 30 bin 619 adet ile 2004 yılında rekor kırdı. 
     Toyota'nın Avrupa'daki merkezi olan Brüksel'den yapılan açıklamaya göre, Toyota Avrupa satışlarını 2004 yılında yüzde 10 oranında artırarak sekizinci rekor yılına ulaştı. 
     Toyota'nın Avrupa satışları yüzde 10 artarak 915 bin 966 adede yükseldi. Avrupa'da zorlu pazar koşullarına ve Avrupa otomobil pazarının sadece yüzde 2 büyümesine rağmen Toyota'nın bu pazardaki satışlarının yüzde 10 oranında artmasının önemli bir başarı olduğu kaydedildi. 
     Avrupa'da yüzde 5 ile en yüksek pazar payına ulaşan Toyota, Avrupa kıtası üzerinde İngiltere, Fransa, Türkiye ve Polonya'daki tesislerinde toplam 582 bin 695 otomobil, 494 bin 635 motor ve 195 bin 163 vites kutusu üretti. 
     Toyota'nın Avrupa'da en çok satan modeli, satışları yüzde 5 oranında artarak 227 bin 517'ye ulaşan Yaris oldu. Satışı yüzde 25 artışla 145 bin 111 adede yükselen yeni Avensis ile yüzde 48 artarak 64 bin 249 adede ulaşan yeni Corolla Verso, en fazla satış artışı yaşanan diğer iki modeli oluşturdu. 
     RAV4'ün satışları yüzde 4 artışla 109 bin 59 adede, Land Cruiser serisinin satışları yüzde 9 artışla 41 bin 874 adede çıktı. 
     Sedan ve Family Wagon modelleri Türkiye'de üretilen yeni Corolla ürün ailesi de toplam 185 bin 136 adet satılarak bir önceki döneme göre satışlarında yüzde 4 büyüme kaydetti. 
     2005 yılı için ise Toyota yeni bir rekora imza atarak Avrupa'da 980 bin araç satışı hedefliyor. 
     
     TÜRKİYE'DE REKOR TOYOTA SATIŞI 
     Toyota'nın Avrupa'da elde ettiğine paralel bir başarı da Türkiye'de Toyotasa tarafından gerçekleştirildi. 
     2004 yılını daha önce ''Rekor Yılı'' ilan eden Toyotasa, yıl sonunda Türkiye'de toplam 30 bin 619 adet Toyota satarak hedeflediği 30 bin adetlik rekoru kırmış oldu. Bu rakam, bugüne kadar Türkiye'de en fazla Toyota'nın satıldığı yıl olarak kayıtlara geçti. 
     Mevcut ürün gamının yanı sıra yeni Corolla ürün ailesi ve yeni Corolla Verso'yu 2004'de pazara sunan Toyotasa, 2004 yılında satışlarını bir önceki yıla göre yüzde 100 oranında artırdı. 
     Toyota açıklamasında, Toyotasa'nın, 2005'te daralması beklenen pazar koşullarına rağmen daha yüksek bir pazar payını ve 31 bin adet araç satışını hedeflediği bildirildi. 
     Açıklamada, Toyotasa'nın 1 Ocak 2005 tarihinden itibaren Toyota'nın Avrupa bölgesine bağlanmış olmasının, Toyotasa'ya Türkiye'de daha fazla rekabet gücü kazandırmasının beklendiği vurgulandı. 
     
</TEXT>
</DOC>
