<DOC>
<DOCNO> 324137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur20.html </URL>
<DATE> 2005/03/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Topbaş 2 bina sahibinin yargıya gitmesinden ötürü istimlak yapılamıyor 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, kamulaştırmaya karar verilen alanlarda zaman kaybetmeden çalışmaların yapılabilmesi için ''Kentsel Dönüşüm Yasası'' istediklerini bildirdi. 
     Topbaş, yeni İhale Yasası'nın bir projeyi uygulamaya koyabilmek için istimlaklerin gerçekleştirilmesini önşart olarak ortaya koyduğunu vurgulayarak, bu nedenle istimlak yapılmadan başlayan işlerin tamamlanamadığını söyledi. 
     Dudullu Kavşağı'nın yüzde 80'inin bitmesine karşın burada bulunan 2 bina sahibinin yargıya başvurması nedeniyle istimlak yapılamadığını anlatan Topbaş, ''Bu nedenle de kavşağı bitirip hizmete açamıyoruz'' dedi. 
     Topbaş, Büyükşehir Belediyesi'nin bunun gibi uygulamaya koyduğu birçok projede kamulaştırma noktasında yargı kararlarıyla karşılaştığını ve bunun da süreci uzattığını ifade ederek, şunları kaydetti 
     ''Büyükşehir Belediyesi olarak kamulaştırmaya karar verdiğimiz alanlarda zaman kaybetmeden çalışmalara başlayabilmemiz için Kentsel Dönüşüm Yasası istiyoruz. Bunu hükümete teklif olarak verdik, diğer büyükşehir belediye başkanları da buna katıldılar.'' 
     
     ''BİLDİĞİM, GÜVENDİĞİM KİŞİLERLE ÇALIŞMALIYIM'' 
     Kadir Topbaş, Büyükşehir Belediyesi'nin konsolide bütçesinin 8 milyar YTL olduğunu ve bunu harcarken İstanbullular'ın kendisine verdikleri güven ve yetki çerçevesinde harcamaya özen gösterdiğini belirterek, şunları kaydetti 
     ''Evime et alırken bildiğim, tanıdığım kasaptan, meyve sebze alırken bildiğim manavdan nasıl alıyorsam, İstanbul'un parasını harcarken de bildiğim, güvendiğim kişilerle çalışmalıyım. Bir proje verirken, bunu başarılı yapacak bir atölyeye verebilmeliyim ve bunun hesabını da vermeliyim. Aksaray Meydanı'nı Yayalaştırma Projesi'nin ihalesini yaptık. Yüzde 90 fiyat kırarak birileri ihaleyi almak istedi. Biz de iptal ettik. Ama biz oraya trilyonlarca lira para yatıracağız. Uzman olmayan ya da uzmanları barındırdığını söyleyen birtakım büroların yeterli olmayan projeleri ile bu kentte kalıcı birtakım şeyler yapıldı. Bu kentin imkanlarına yazık olur. Örnek Balmumcu Kavşağı. Bu projelerin adam gibi yapılması lazım. Doğru dürüst yapacak bürolara vermek lazım.'' 
     
     ALİBEYKÖY'DEKİ ÇALIŞMALAR 
     Alibeyköy'de dere yatağında olan binaların yıkılması için başlattıkları çalışmanın istimlak nedeniyle tamamlanamadığına da dikkati çeken İstanbul Büyükşehir Belediye Başkanı Topbaş, şöyle dedi 
     ''19 bina, yargı sürecinde olduğu için henüz yıkılamadı. Dere ıslahı da henüz ihale edilemedi. İstanbullular'ın bu yetkisini biraz daha farklı kullanma imkanımız olsa, bu süreci hızlandırma fırsatımız olurdu. Zamanın çok bonkörce kullanıldığı bir ülkede yaşıyoruz. Maalesef zaman da kentin aleyhine işliyor.'' 
     
</TEXT>
</DOC>
