<DOC>
<DOCNO> 314382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun25.html </URL>
<DATE> 2005/02/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Pakistan'da baraj felaketinde ölü sayısı 43'e çıktı 
</HEADLINE>
<TEXT>

     Pakistan'ın güneybatısında sağanak yağış yüzünden Pasni köyü yakınındaki Şaki Dor barajının taşması sonucu ölenlerin sayısının 43'e yükseldiği bildirildi. 
     Yetkililer, taşan baraj suyunun Umman Denizi'ne sürüklediği cesetlerin çoğunun sahil koruma devriyeleri tarafından balık ağlarıyla toplandığını kaydettiler. 
     Belucistan bölgesi yetkilileri, 400 ila 500 arasında kişinin hala kayıp olduğunu belirttiler. 
     Ordunun kurtarma çalışmalarına başladığını belirten yetkililer, kayıp kişilerin denize sürüklenmiş olmasından endişe edildiğini, bazı kayıpların ise evlerinde, yakındaki dağlarda ya da civar bölgelerde kendilerini korumaya aldıklarının tahmin edildiğini söylediler. 
     Bölgede tarım alanların sulanması amacıyla 2003'te kurulan Şaki Dor barajı, bir haftadan fazladır süren yağış nedeniyle dün gece taşmıştı. 
     
</TEXT>
</DOC>
