<DOC>
<DOCNO> 300508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun42.html </URL>
<DATE> 2004/12/24/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Eski diktatör hakim önüne çıkacak 
</HEADLINE>
<TEXT>

     Eski Surinam diktatörü Desi Bouterse'nin, 1982 yılında 15 muhalifin öldürülmesiyle ilgili olarak yargılanacağı bildirildi. 
     Hollanda'daki ANP ajansının haberine göre, 1980'de darbeyle iktidarı ele geçiren Bouterse ve bazı adamları, muhalifleri ''taammüden öldürtmekten'' mahkemeye çıkarılacak. Surinam'da yargı çevrelerine dayanan ajans, kesinlik kazanmamakla birlikte davanın gelecek mayısta başlayacağını kaydetti. 
     Beşi gazeteci, dördü avukat, diğerleri sendikacı ve siyasetçi olan 15 muhalif, 7 Aralık 1982'de Fort Zeelandia kışlasında öldürülmüştü. Ordu yetkilileri ve Desi Bouterse, muhaliflerin yabancı istihbarat servisleriyle işbirliği yaptığını ve kaçmaya çalışırken vurulduğunu öne sürmüştü. 
     Bouterse, 1998'de Hollanda adaletince uyuşturucu kaçakçılığından gıyaben 11 yıl hapis cezasına çarptırılmıştı. 
     Eski Hollanda sömürgesi, 420 bin nüfuslu Güney Amerika ülkesi Surinam, 1975'te bağımsızlığını kazanmıştı. 
     
</TEXT>
</DOC>
