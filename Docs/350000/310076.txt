<DOC>
<DOCNO> 310076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/ekonomi/aeko.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı bankacının cebinden YTL çıktı 
</HEADLINE>
<TEXT>


Davos'ta bulunan Bakan Ali Babacan, bir yabancı bankacının cebinden YTL çıkarıp kendisine, 'Bu paranın artık değerli olduğunu biliyorum' dediğini belirtti 

EKONOMİ SERVİSİ 

Davos toplantıları için İsviçre'de bulunan Devlet Bakanı Ali Babacan, kendisi ile görüşen yabancı bir bankacının cebinden YTL çıkararak, "Bakın bu YTL'yi saklıyorum. Çünkü artık Türkiye'den cebime koyduğum paranın değerli olduğunu biliyorum. Bu ciddi bir gelişmedir" dediğini anlattı. 
Davos'ta birçok toplantıya katılan ve bu arada ikili temaslarda da bulunan Babacan, Victoria Oteli'nde sohbet toplantısı düzenledi. Babacan, Türkiye'nin, AB bütçe açığı kriterlerini 2006'da, borç stoku kriterlerini de 2007'de tutturacağını söyledi. 
Artık 'AB' denildiğinde, Türkiye ekonomisinin de bunun bir parçası olarak görüldüğünü belirten Babacan, "Artık bizim de AB'nin geleceği hakkında söz hakkımız var. Gerektiği zaman eleştirilerimizi de yapmak zorundayız. Dünya gündeminde AB içindeki Türkiye'nin sesi artık daha gür duyulacak" dedi. 
Babacan, bir yabancı bankacı ile görüşmesini şöyle anlattı "Bugün öğle saatlerinde bir yatırım bankasının yönetim kurulu başkanı ile toplantım oldu. Başkan, cebinden YTL çıkarttı ve 'Bakın bu YTL'yi saklıyorum. Çünkü artık Türkiye'den cebime koyduğum paranın değerli olduğunu biliyorum. Bu ciddi bir gelişmedir' dedi. Bunlar yıllar önce hayal edilemeyecek konulardı." 

'Yeni İtalyan şef gelebilir' 
Babacan, toplantılara katılmak için dün Davos'a hareket eden Başbakan Tayyip Erdoğan'ın çok sayıda yatırımcı ile görüşeceğini, IMF Birinci Başkan Yardımcısı Anne Krueger ile de bugün kısa bir görüşme yapmasının planlandığını bildirdi. 
Stand by çerçevesindeki niyet mektubu konusunda ise Babacan, bazı yasal düzenlemelerin tamamlanmasıyla mektubun IMF'ye gönderileceğini belirtti. Babacan, IMF Türkiye Masası Şefliğine, eski şef Carlo Cottarelli'den sonra yine bir İtalyan'ın gelebileceğini de kaydetti. 
Babacan, Merkez Bankası Başkanı Süreya Serdengeçti'nin Banker dergisince yılın merkez bankası başkanı seçilmesini 'gurur verici bir gelişme' olarak niteledi. 
Babacan, yabancılara mülk satışı konusunda 'denetimli' gidildiğini, bu konuda hurafelerle akıl yürütmeyi yanlış bulduğunu söyledi. Babacan, AB Başmüzakereciliği ile ilgili soru üzerine, Dışişleri'nin bu konuda alternatifli bir çalışma yaptığını, son kararı Başbakan'ın vereceğini vurguladı. 
Babacan, YTL'ye geçişle ilgili gelişmeleri değerlendirirken de şöyle konuştu 

Erdoğan Soros'la görüştü 
"Esnaf hiç kuruş göremiyoruz diyor. 50 YTL alıp Ziraat Bankası şubelerine gitseler alabilirler. Gökten yağmasını beklemesinler. Paralarıın üstünü de sakızla değil kuruşla versinler. Herkes artık kuruş kullanan esnafa 'ciddi esnaf' gözüyle bakıyor. Rekabet kuruşla olacak. Yoksa biz neden 1 kuruşları yaptık. 5 kuruşta da kesebilirdik. Paradan altı sıfır atılmasını ileride tarih kitapları yazacak. 70 milyonluk bir ülkede tereyağından kıl çeker gibi bunu nasıl yaptılar diyecekler." 
Davos'ta bulunan Başbakan Recep Tayyip Erdoğan ünlü spekülatör George Soros ile süpriz bir görüşme yaptı. Görüşmede Soros, Açık Toplum Enstitüsü'nün faaliyeteri hakkında bilgi verirken Türkiye'ye doğruda yatırım gibi bir opsiyonu olduğunu da Başbakan'a iletti. 

Olli Rehn Müzakereler 3 Ekim'de başlar AB Komisyonu'nun Genişlemeden Sorumlu Üyesi Olli Rehn, Türkiye ile müzakerelerin 3 Ekim'de başlayacağından emin olduğunu, tarama sürecini de müzakerelere paralel başlatabileceklerini söyledi. 
Davos'ta, gazetecilerin sorularını yanıtlayan Rehn, Türkiye'nin son 2 - 3 yıl içinde, AB'ye uyum açısından çok başarılı reformlar gerçekleştirdiğini, halen yasal ve siyasal alanda uygulama açısından atılması gereken bazı adımlar olmasına rağmen, Türkiye'nin gayretli göründüğünü belirtti. Rehn, "Türkiye reformları ne kadar hızlı şekilde kabul eder ve uygulamaya geçirirse müzakereler de aynı hızla başlar ve sürer. Tarama süreci mutlaka müzakereler öncesi yapılacak. Tarama sürecini müzakerelere paralel başlatabiliriz" dedi. 
Rehn ayrıca, Kıbrıs sorunun çözümünde sadece Türk tarafının değil, Rum tarafının da gerekli adımları atması gerektiğini belirtti. Rehn açıklamaları sırasında, Türkiye'den yazar Orhan Pamuk'un kitaplarını çok beğendiğini kaydetti. 

Clinton'dan Bush'a Irak eleştirisi 
Davos toplantılarına katılan ABD eski Başkanı Bill Clinton, şimdiki başkan Bush'u eleştirdi. Afrika ve yoksulluk konulu toplantıda konuşan Clinton, "Irak'taki savaş için harcanan 80 milyar doların bir bölümü harcansaydı, Afrika'daki sorunlar hafifletilebilirdi" dedi. 
İngiltere Başbakanı Tony Blair ise gelecek hafta ülkesinin evsahipliğini yapacağı G8 zirvesinde Afrika konusuna odaklanacaklarını söyledi. Blair önceki gün de Afrika'da 300 milyon kişinin temiz su sıkıntısı yaşadığını, her gün 3 bin çocuğun sıtmadan, 6 bin kişinin de AIDS'den öldüğünü belirtti. 

'Büyük skandal' Microsoft'un kurucusu Bill Gates ise Afrika'da kolayca önlenebilir olmasına rağmen milyonlarca insanın öldüğünü belirterek bu durumu çağın en büyük skandalı olarak niteledi. 
Dünya Sosyal Forumu ise Brezilya'nın Porto Alegre kentinde sürüyor. 'Başka bir dünya mümkün' sloganı ile toplanan forumun kurucu üyesi Chico Whitaker, Davos'taki toplantılara katılarak fakirler için bir şey yapılmadığını söyledi. Sosyal forumun gelecek yıl Afrika'da yapılması bekleniyor. 


</TEXT>
</DOC>
