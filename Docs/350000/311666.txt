<DOC>
<DOCNO> 311666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko24.html </URL>
<DATE> 2005/02/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Unakıtan Sosyal güvenlik açığı 19 katrilyon lira civarında 
</HEADLINE>
<TEXT>

     Maliye Bakanı Kemal Unakıtan, sosyal güvenlik açığı 2004 yılı rakamının 19 katrilyon lira civarında olduğunu söyledi. 
     Unakıtan, Hesap Uzmanları Vakfı'nca düzenlenen ''Sosyal Güvenlik Kurumlarının Kaynak Sorunları ve Çözüm Önerileri'' sempozyumu çıkışında gazetecilerin sorularını yanıtladı. 
     Bakan Unakıtan, geçen yılki sosyal güvenlik açığı rakamının ne olduğu sorusu üzerine, ''Bütçe rakamlarında var. Kesin olarak aklımda değil ama 19 katrilyon lira civarında bir rakam'' dedi. 
     Sosyal güvenlik prim ödemelerinde devletin katkı payının yüzde 5 olacağının söylendiğinin hatırlatılması üzerine Unakıtan, bu konuya Çalışma ve Sosyal Güvenlik Bakanı ile tekrar oturup konuşacaklarını kaydederek, şöyle devam etti 
     ''Tekrar bir çalışmalar yapacağız. Ama isterseniz devletin katkı payı deyin, isterseniz katkı payı demeyin, ne derseniz deyin bu konuda düzenlenmesi gereken hususlar ve alınması gereken tedbirler söz konusu. Türkiye'nin zaten yapısal reformlar içindeki en önemli reformları sosyal güvenlik konusunda yapacağı reformlardır. Bununla ilgili olarak 4 tane kanun hazırladık. TBMM'de. Dolayısıyla onların ardından da tekrar yapılması gereken neler varsa onları da yapmak mecburiyetindedir Türkiye.'' 

     
</TEXT>
</DOC>
