<DOC>
<DOCNO> 348515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun22.html </URL>
<DATE> 2005/06/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Irak'ta 109 merkezde silah ve füze ekipmanları kayıp 
</HEADLINE>
<TEXT>

     Birleşmiş Milletler BM tarafından elde edilen uydu görüntülerinin, Irak'taki 109 merkezde biyolojik ve kimyasal silah ile yasaklanan uzun menzilli füze yapımında kullanılan malzeme ve ekipmanların kaybolduğunu gösterdiği bildirildi. 
     BM silah denetçilerinin başkanı Demetrius Perricos tarafından Güvenlik Konseyi'ne sunulan raporda, ABD liderliğinde Irak'ın işgalinin başladığı 2003 yılından bu yana bu ülkeye girmelerine izin verilmeyen silah denetçilerinin, söz konusu silah depolarında neler olduğunu ancak uydu görüntüleri aracılığıyla denetleyebildikleri ifade edildi. 
     Perricos, raporunda, kimyasal ve biyolojik silahlar ile uzun menzilli füze yapımında kullanılan söz konusu malzeme ve ekipmanın kimler tarafından, nereye kaçırıldığı konusunda herhangi bir bilgiye ulaşamadıklarını belirtirken, bu malzemelerin Irak içinde bir başka yere taşınmış olabileceği gibi, hurda malzeme olarak satılmış ya da eritilmiş olabileceğine dikkat çekti. 
     Kaybolan malzemelerin meşru amaçlarla kullanılabileceği gibi, iyi durumda olanlar üzerinde yapılacak onarımlarla bazı yasadışı amaçlar için de kullanılabileceğine işaret edilen raporda, silah ekipmanlarının depolandığı 109 sitenin mart ayı itibariyle yüzde 90 oranında boş olduğu ifade edildi. 
     Raporda, biyolojik silah malzemesi ve ekipmanlarının bulunduğu sitelerin kimyasal ve füze malzeme ve ekipmanlarının bulunduğu sitelere oranla daha az zarar gördüğü de belirtildi. 
     BM İzleme, Doğrulama ve Teftiş Komisyonu UNMOVIC olarak da bilinen Irak'taki silah denetim misyonu, daha önce de söz konusu sitelerden kaçırılan malzeme ve ekipmanlara Ürdün ve Hollanda'nın Rotterdam limanında rastlandığını bildirmişti. 
     Perricos, raporunda, kimyasal tepkimede kullanılan 98 ekipmandan 'ünün kaybolduğunu belirtirken, bu ekipmanlar kullanılarak hem ticari kimyasallar hem de kimyasal silah üretilebileceğine işaret etti. 
     Raporda, Bağdat'ın güneyindeki bir sanayi kompleksindeki çift amaçlı kullanılabilecek kimyasal malzeme ve ekipmanların 3'te 1'inin kaybolduğu belirtilirken, Bağdat'ın kuzeyindeki Felluce II ve Felluce III isimli tesislerde de önemli miktarda malzeme ve ekipmanın kaybolduğu, bu malzemelerin şu an kimlerin elinde bulunduğunun bilinmediği ifade edildi. 
     12 sitede bulunan biyolojik malzeme ve ekipmandan kaybolan kısmın yüzde 10'dan az olduğu belirtilirken, çeşitli ebatlardaki 405 fermantasyon ekipmanından sadece 37'sinin kayıp olduğu kaydedildi. Bu ekipmanların ilaç ve aşı yapımında kullanılabildiği gibi, şarbon gibi biyolojik silah yapımında da kullanılabildiğine dikkat çekildi. 
     Raporda, en büyük kaybın ise 58 füze üretim tesisinde görüldüğü ve özellikle katı ve sıvı yakıtlı füze üretim tesislerindeki 340 ekipmandan 289'unun yüzde 85 kaybolduğu belirtildi. 
     
</TEXT>
</DOC>
