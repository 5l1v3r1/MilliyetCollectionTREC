<DOC>
<DOCNO> 319642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy22.html </URL>
<DATE> 2005/03/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yargıtay üyesi Şirin hakkındaki soruşturma talebi reddedildi 
</HEADLINE>
<TEXT>

     Yargıtay 1. Başkanlık Kurulu, Yargıtay Başkanvekili Osman Şirin hakkında soruşturma açılması istemini reddetti. 
     İşçi Partisi İP Genel Başkanı Doğu Perinçek, ''79 yıllık Mahmut Esat Bozkurt döneminin bittiğine'' ilişkin açıklamalarda bulunduğu gerekçesiyle Şirin hakkında soruşturma açılması istemiyle Yargıtay Birinci Başkanlığı'na başvurdu. 
     AA muhabirinin aldığı bilgiye göre, Yargıtay 1. Başkanlık Kurulu, bu başvuruyu gündemine aldı. Başkanlık Kurulu, istem hakkında ''işlem yapılmasına yer olmadığına'' karar verdi. 
     Perinçek'in başvuru dilekçesinde, ''Mahmut Esat Bozkurt dönemi bitmiştir'' açıklamasının bir cumhuriyet yargıcının görüşü olamayacağı ifade edilmişti. ''Bu olsa olsa bir fetvadır. Çünkü cumhuriyet hukukunun simgesi olan Mahmut Esat Bozkurt dönemine ancak fetvayla son verilebilir'' denilen dilekçede, bu sözün ''Atatürk dönemi bitti'' anlamına geleceği savunulmuştu. 
     
</TEXT>
</DOC>
