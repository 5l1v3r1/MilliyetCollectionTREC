<DOC>
<DOCNO> 300560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko32.html </URL>
<DATE> 2004/12/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Prof. Dr. Parasız Paradan sıfır atılmasının başarısız olma ihtimali yok 
</HEADLINE>
<TEXT>

     Merkez Bankası Meclisi Üyesi Prof. Dr. İlker Parasız, paradan 6 sıfır atılmasının başarısız olma ihtimalinin bulunmadığını bildirdi. 
     Parasız, Yıldız Teknik Üniversitesi İşletme Kulübü tarafından düzenlenen ''Yeni Türk Lirası'' konulu toplantıda yaptığı konuşmada, paradan sıfır atılmasının mazisinde enflasyonun olduğunu söyledi. 
     Türkiye'de enflasyonun önümüzdeki yıldan itibaren tek rakamlı olarak telaffuz edilmesinin gündemde olduğunu vurgulayan Parasız, ''Hükümet de popülist politika uygulamadığı için bu inandırıcıdır'' dedi. 
     Paradan 6 sıfır atılmasının, Türk halkının bir özlemi olduğunu dile getiren Parasız, ''Türk parası küçük alışverişlerde kullanılıyordu, büyüklerde ise dolar, euro kullanılıyordu. YTL ile artık para değişim aracı olarak dolarla ifade edilmeyecek'' diye konuştu. 
     Parasız, YTL ile işlem maliyetlerinin azalacağını ve daha fazla para transferinin söz konusu olacağını bildirdi. 
     2005'de Türk parasına talebin artacağını belirten Parasız, sıfır atılmasıyla yaşanabilecek olumsuzluklara değinirken, vatandaşın aklının biraz karışabileceğini ve aşırı yuvarlama yapılması halinde, bunun ekonomide üretim ve istihdam kaybına yol açacağını söyledi. 
     Kredi kartı kullanımının artacağını kaydeden Parasız, ''Alışveriş büyük marketlerde olacak. Bu da küçüklerin aleyhine olacak'' dedi. 
     İlker Parasız, özel sektörün yarattığı parada 2005'den itibaren artış olacağını vurgulayarak, ''Türk ekonomisinde güven, inandırıcılık devam ederse yüksek enflasyona geri dönüş olmaz. Şu anda krizde kaçan paralar geri dönüyor'' diye konuştu. 
     Paradan 6 sıfır atılmasının başarısız olma ihtimalinin bulunmadığını ifade eden Parasız, 14 katrilyon liralık eski paranın, yeni basılan 17 katrilyon lirayla değiştirileceğini bildirdi. 
     
</TEXT>
</DOC>
