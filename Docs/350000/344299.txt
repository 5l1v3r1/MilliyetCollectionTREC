<DOC>
<DOCNO> 344299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy23.html </URL>
<DATE> 2005/05/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Caferi Hiçbir terörist grubun komşularımıza zarar vermesine izin vermeyiz 
</HEADLINE>
<TEXT>

     Irak Başbakanı İbrahim Caferi, hiçbir terörist grubun Irak’ın komşu ülkelerine zarar vermesine izin vermeyeceklerini söyledi. 
     Caferi, Başbakan Recep Tayyip Erdoğan ile Başbakanlık’ta düzenlediği ortak basın toplantısının başında, Ankara’da bulunmaktan duyduğu memnuniyeti ifade etti ve gösterilen ilgiden dolayı Türk halkı ve hükümetine teşekkür etti. 
     Türkiye’de demokrasi alanında olumlu adımlar atıldığını, büyük başarılar elde edildiğini belirten Caferi, kendilerinin de Irak’ta büyük aşama kaydettiklerini söyledi. Caferi, demokrasi deneyiminin Irak için çok yeni olduğuna, ilk defa bir hükümette Irak’ın tüm kesimlerinin temsil edildiğine işaret etti. 
     Bu çerçevede, Irak’taki demografik yapıyı gösteren yeni hükümetin çeşitlendiğini belirten Caferi, kadınların temsil oranının yüzde 30 olduğuna, parlamentoda 80 kadının bulunduğuna ve 6 da kadın bakan olduğuna dikkati çekti. Caferi, anayasa ve seçim hazırlıkları için çaba sarf ettiklerini, bu yolda pek çok zorlukla karşı karşıya olduklarını ifade etti. 
     
     "TÜRKİYE BİZİ HER ZAMAN DESTEKLEDİ" 
     Irak’ın halen istisnai bir durum içinde olduğunu ifade eden Caferi, "Türkiye her zaman bizim yanımızda yer aldı ve bizi destekledi" diye konuştu. Caferi, Irak’ın, kendisini destekleyen ülkeleri asla unutmayacağını belirtti. 
     Türkiye’ye ikinci kez ziyarette bulunduğunu hatırlatan Caferi, beraberinde getirdiği bakanların muhataplarıyla iki ülke arasında yeni işbirliği alanları açmak için görüşmelerde bulunacaklarını kaydetti. 
     Irak’ın tüm dünya ülkeleriyle, özellikle de komşu ülkelerle işbirliğini geliştirmeyi, en iyi düzeyde ilişki kurmayı hedeflediğini belirten Caferi, Irak’ın daha önceki itibarına kavuşmasını, bölgede yeniden istikrarın kaynağı olmasını istediklerini söyledi. 
     
     SORULAR 
     Caferi, Kuzey Irak’ta terör örgütü PKK ile mücadeleye ilişkin bir soru üzerine, tüm dünya ülkeleri ve komşu ülkelerle iyi ilişkiler ilkesi çerçevesinde, "hiçbir grubun hiçbir şekilde komşu bir ülkeye zarar vermesine izin vermeyeceklerini" söyledi. 
     Bu çerçevede ilgili ülkelerle işbirliği içinde olacaklarını belirten Caferi, o ülkelerin de Irak’a zarar verebilecek gruplarla mücadele etmesi gerektiğini söyledi. Caferi, Irak’taki hiçbir grubun komşu ülkelerin güvenliğine, ekonomisine, siyasetine zarar vermesine izin vermeyeceklerini kaydetti. 
     Irak’ın devrik lideri Saddam Hüseyin’in hesaplarına ilişkin bir soru üzerine Caferi, Saddam’ın mallarının Irak halkının malı olduğunu belirterek, konuyu ciddi şekilde takip ettiklerini ve malların geri alınması için çaba harcadıklarını belirtti. 
     Caferi, başka soru üzerine, su kaynaklarıyla ilgili sorunların ilgili bakanlar tarafından görüşüleceğini, bu konuda uluslararası yasalara saygılı olduklarını belirtti. 
     
     SURİYE’Yİ ZİYARET EDECEK 
     Irak’ta saldırılarda bulunan militanların Suriye’den sızdıklarına ilişkin iddialarla ilgili olarak Caferi, Suriye’den sızan bazı silahlı gruplar olduğunu, bu sızmaların Suriye hükümetiyle ne kadar ilgili olduğunu Suriyeli yetkililerle görüşeceklerini bildirdi. Caferi, bu çerçevede yakın bir zamanda Suriye’yi ziyaret edeceğini açıkladı. 
     Caferi, Irak’ın bütün ülkeler ve komşularıyla ilişkilerini geliştirme arzusu bağlamında Suriye ile de güçlü ilişkiler kurmak istediklerini, buna karşılık komşularından, Irak’ın güvenliğine ve ekonomisine zarar gelmesini kabul edemeyeceklerini bildirdi. 
     Bir soru üzerine, Irak’ın tarihinde hiç etnik çatışma olmadığını, dünyaya örnek olacak bir durumun söz konusu olduğunu belirten Caferi, iç savaş planlayanların bulunduğunu, ancak ülkedeki sosyal ortamın bu tür girişimlere uzak durduğunu, halkın birlik, beraberlik içinde yaşadığını ifade etti. 
     
     "SINIRLARIMIZI KONTROL ALTINA ALACAĞIZ" 
     Caferi, Irak’taki güvenlik durumuna ilişkin bir soru üzerine, bu konunun bazı iç ve bölgesel faktörlere bağlı olduğunu, uygulayacakları bazı pratik işlemlerin bulunduğunu belirtti. 
     Irak’ın sınırlarını kontrol altına alacaklarını ifade eden Caferi, komşulardan da Irak’a sızmalara karşı önlem almalarını isteyeceklerini söyledi. Saldırıları düzenleyenlerin ya Irak’ın içinden olduğuna ya da başka ülkelerden geldiğine işaret eden Caferi, gerginlik yaratan grupları izleyeceklerini vurguladı. 
     Caferi, silahlı grupların yurtdışından sızmalarına karşı önlemler alacaklarını, bu konuda ilgili ülkelerden de ciddi çaba harcayarak sıkı tedbirler almalarını isteyeceklerini, onlarla diyalog ve işbirliği içinde olacaklarını kaydetti. 
     Türkiye’nin hiçbir zaman teröre destek vermediğini ve bu hususta bir taraf olmadığını ifade eden Caferi, güvenlik konusunda medyaya da önemli görevler düştüğünü, medyanın da "insaf sahibi" olması gerektiğini belirtti. 
     
     "DİĞER SINIR KAPISI AÇILACAK" 
     Caferi, Ovaköy Sınır Kapısı’nın açılıp açılmayacağına ilişkin bir soru üzerine, bu konuyu bugünkü görüşmelerinde ele aldıklarını belirterek, Habur Sınır Kapısı’nda yoğunluk olduğunu, dolayısıyla diğer bir sınır kapısının açılmasıyla izdihama son verileceğini söyledi. 
     İbrahim Caferi, Kerkük’ün statüsüne ilişkin bir soru üzerine de, bu kentin hassas ve özel önem taşıyan, Irak’ın çeşitlilik içeren demografik yapısını yansıtan bir şehir olduğuna ve geçmiş rejimde zorla göç yaşandığına dikkati çekti. Caferi, Irak’ın birliği ve bütünlüğü ile Kerkük’ün farklılıkları içinde barındıran kimliğinin korunacağını vurguladı. 
     
</TEXT>
</DOC>
