<DOC>
<DOCNO> 308528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sonyas04.html </URL>
<DATE> 2005/01/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Aslan terbiyecisi Türk 
</HEADLINE>
<TEXT>

     Kemal ÖZGÜLER DHA 

      BULGARİSTAN'ın Razgrad kentindeki hayvanat bahçesinde çalışan 75 yaşındaki Behçet Alioğlu'nun ormanlar kralı' aslanlarla kurduğu dostluk görenlerin hem yüreğini ağzına getiriyor, hem de şaşırtıyor. 
     Razgrad Hayvanat Bahçesi'nde 27 yıldır çalışan soydaş Behçet Alioğlu, bahçede bulunan 15 tür yabani hayvanın kafeslerine girerek kendi eliyle besliyor. Özellikle bahçede bulunan bir dişi ve bir erkek aslanla arasında kurduğu dostlukla görenleri şaşırtan Alioğlu, hiçbir güvenlik önlemi almadan kafeslerine girip onlarla oyun da oynuyor. 
     Yıllardır bakımını yaptığı hayvanlarla birbirlerine çok alıştıklarını söyleyen Alioğlu şöyle dedi "Arada bir ufak tefek kazalar da olabiliyor. Birkaç kere aslanlar tarafından ısırıldım. Ama bunu kasıtlı yapmadılar. Onlara güvendiğim için kafeslerine yıllardır hiçbir korunma önlemi almadan giriyorum. Benim gibi bir hayvan bakıcısı daha yoktur. Onlarla aramda kurduğum dostluk sayesinde verdiğim komutlara da uyuyorlar. Evcil bir köpek gibi otur dediğimde oturur, kalk dediğimde de kalkarlar.'' Behçet Alioğlu, 24 yaşındayken bir veterinerin yanında çalışmaya başlayınca hayvan sevgisi kazandığını anlatarak, "10 yıl boyunca veterinerlerle birlikte hayvanların tedavilerine yardımcı olduktan sonra başka işlerde çalıştım. Ancak hayvan sevgim ağır bastığı için 1978 yılında Razgrad Hayvanat Bahçesi'nde çalışmaya başladım. Hayvanlarla meşgul olmayı çok seviyorum'' dedi. 
     Ziyaretin ücretsiz olduğu Razgrad Hayvanat Bahçesi'nde aslanların yanı sora bir erkek ayı, bir lama, rakunlar ve yaban koyunları da bulunuyor. 
     
</TEXT>
</DOC>
