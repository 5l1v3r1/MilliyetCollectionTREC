<DOC>
<DOCNO> 335069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun03.html </URL>
<DATE> 2005/04/20/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Hristofyas ''Kıbrıs'ta çözüm çabalarını bırakmak tarihi bir hata olur'' 
</HEADLINE>
<TEXT>

     Kıbrıs Rum kesimi Parlamento Başkanı Dimitris Hristofyas, ''Kıbrıs'ta çözüm çabalarını bırakmanın tarihi bir hata olacağını'' söyledi. 
     Atina'da Economist dergisi tarafından düzenlenen konferansa katılan Hristofyas, yaptığı konuşmada, Kıbrıs Rum kesiminin AB üyeliği, Türk-Yunan ilişkilerinin normalleşmesi ve Türkiye'nin AB'ye üyelik arzusu gibi yakın geçmişte ortaya çıkan faktörlerin Kıbrıs'taki mevcut durağan ortamın kırılmasına yardımcı olabileceğini belirtti. 
     Bu noktada çözüm çabalarını bırakmanın tarihi bir hata olacağını savunan Hristofyas, ''Kıbrıs'ta bölünme çözüm değildir. Çünkü bu durum, çözüm olmak bir yana, mevcut sorunları derinleştirmekte, bölgesel barış ve istikrara tehdit oluşturmakta, ayrıca AB'nin iç uyumu ve faaliyeti alanında sorun yaratmaktadır'' dedi. 
     Kıbrıs'ta empoze edilen değil, tarafların üzerinde uzlaşacağı bir çözüm bulunması gerektiğini de söyleyen Hristofyas, ''bu çözümün üçüncü tarafların müdahalelerine engel olan, ayırıcı değil birleştirici öğeler üzerinde yoğunlaşan ve temel özgürlüklerle insan haklarına saygı gösteren bir nitelik taşımasını'' istedi. 
     
</TEXT>
</DOC>
