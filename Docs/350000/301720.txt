<DOC>
<DOCNO> 301720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonyas03.html </URL>
<DATE> 2004/12/28/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Sean Penn'in gerçek yaşamı da film gibi 
</HEADLINE>
<TEXT>

     HONG KONG, DHA 

      OSCAR ödüllü ünlü aktör Sean Penn'in eski Portekiz sömürgesi Makau'da cinayete teşebbüsten tutuklandığı ve tutuklu bulunduğu hapishaneden film karelerine aratmayan yollarla Hong Kong'a kaçmayı başardığı ortaya çıktı. 
     Hong Kong'da yayınlanan Sunday Morning Post gazetesinin haberine göre ünlü aktörün bugüne kadar hiç bilinmeyen bu sırrı, 'Sean Penn His Life and Times' adlı otobiyografisi için verdiği mülakatlar sayesinde gün ışığına çıktı. Penn'in verdiği bilgiye göre 1986 yılında eski eşi Madonna ile birlikte 'Shangai Surprise’ın çekimleri için Makau'da bulunduğu sırada, bir fotoğrafçı Penn’in otel odasına dalıp, ünlü aktöre saldırmış. Penn’de bu davetsiz misafiri yakaladığı gibi asistanının yardımıyla odanın bir ucundan öbür ucuna, oradan da balkona sürükleyip 9'uncu kattan aşağıya sallandırmış. 
     
     TEKNEYLE HONG KONG'A KAÇTI 

     Bu olay yaşandığında 25 yaşında olan Sean Penn hikayeyi şöyle tamamlıyor "5 dakika sonra taş döşemeli bir hücredeydim ve çevremdeki herkes Portekizce konuşuyordu. Bir gün hücremin kapısının aralık olduğunu gördüm ve hapishaneden kaçtım." 1999'a kadar Makau'nun bağlı olduğu Portekiz hükümeti eşi Madonna ile birlikte bir tekneye atladığı gibi soluğu Hong Kong'da alan Penn'i yıllar sonra affetmiş. Olay hiçbir şekilde medyaya yansıtılmadığı gibi Makau’daki film seti bile açıklama yapılmadan terk edilmiş. Konu hakkında açıklama yapmak zorunda kalmak istemeyen filmin yapımcısı eski 'Beatle' George Harrison da bir süreliğine ortadan kaybolmuş. 
     
</TEXT>
</DOC>
