<DOC>
<DOCNO> 334318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/siyaset/axsiy02.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gezi öncesi İsrail'e ihale 
</HEADLINE>
<TEXT>


200 milyon dolarlık, istihbarata yönelik proje İsrail'e verildi. İmzayı, 1 Mayıs'ta İsrail'i ziyaret edecek olan Erdoğan atacak. İhale 2 yıldır soğuk olan ilişkilerin düzelmesine katkıda bulunacak 

UTKU ÇAKIRÖZER Ankara 


Milli Savunma Bakanlığı, Başbakan Recep Tayyip Erdoğan'ın 1 - 2 Mayıs'ta yapacağı İsrail ziyareti öncesi, İsrail'le 200 milyon dolarlık bir anlaşmaya imza atacak. Hava, Kara ve Deniz kuvvetlerinin komşu ülkeler ve Ege'deki gelişmeleri izlemek amacıyla insansız hava araçlarının İHA alımı için açılan uluslararası ihalede, İsrail şirketleri IAI ve ELBİT'in ortak üreteceği HERON sistemi seçildi. 
Savunma kaynaklarından alınan bilgiye göre, kuvvet komutanlıklarının ihtiyacı olan üç adet İHA sisteminin hazır alımı için açılan ihalede, Amerikan General Atomics şirketine karşı İsrail'in iki savunma şirketi olan IAI ve ELBİT'in kurduğu İsrail İnsansız Hava Aracı Ortaklığı IUP yarıştı. Geçen hafta sonuçlanan ihalede, İsrail'in "orta irtifa uzun dayanıklılık" özelliklerine sahip İHA sistemi tercih edildi. 
Alınacak İHA'lar üç kuvvet komutanlığına verilecek, tehdit olarak algılanan komşu ülkeler ya da denizlerdeki gelişmeleri "gerçek zamanlı" izleme imk nı sağlayacak. Bir istihbarat istasyonu ve "kuş" adı verilen 3 - 4 hava platformundan oluşan sistemlerden her biri bir kuvvete dağıtılacak. TSK'nın 10 sisteme ihtiyacı olduğunu anımsatan kaynaklar, İsrail'den hazır alınacak üç sistemin devamının Türkiye'de üretimi için ayrı bir proje yürütüldüğünü açıkladı. 

Müjdeyi verecek 
Projeyi İsrail'in kazandığının gelecek hafta resmen açıklanması ve Erdoğan'ın bu ülkeye yapacağı resmi ziyaret sırasında da anlaşmanın imzalanması planlanıyor. İHA'ların İsrail'den alınmasının, 2 yıldır soğuk olan ilişkilerin düzelmesine katkıda bulunacağı belirtiliyor. 


</TEXT>
</DOC>
