<DOC>
<DOCNO> 333888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/spo02.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İki forma boşta 
</HEADLINE>
<TEXT>


Fenerbahçe Teknik Direktörü Daum, Beşiktaş maçı öncesi savunmanın sağı ile orta sahada düğümlendi. Alman çalıştırıcı, Önder Turacı-Serkan Balcı ve Kemal-Selçuk arasında seçim yapmakta zorluk çekiyor 

YUSUF DURSUN 


Fenerbahçe Teknik Direktörü Christoph Daum, Beşiktaş derbisi öncesinde ilk on bir için iki oyuncu arıyor. 
Rüştü, Luciano, Deniz, Ümit, Anelka, Aurelio, Alex, Tuncay ve Nobre'nin yerleri garanti gözükürken, Alman hocanın savunmanın sağı ile orta sahada kararsız kaldığı öğrenildi. 
Hafta boyunca antrenmanlarda Önder Turacı - Serkan, Kemal - Selçuk arasında seçim yapamayan Teknik Direktör Daum'un tercihlerini Serkan ile Kemal'den yana kullanması bekleniyor. Beşiktaş karşısında geçmiş maçlara oranla orta sahayı daha kalabalık tutmayı planlayan tecrübeli çalıştırıcının, Nobre'yi tek forvet olarak oynatmayı planladığı öğrenildi. 

Anelka çözümü 
Taktik çalışmalarında Anelka'yı orta sahanın sağında görevlendiren Daum'un, Alex'i, Nobre'ye yakın oynattığı gözlendi. Fransız yıldızı markajdan kurtarmak isteyen Alman çalıştırıcının, son idmanda bir ara Hooijdonk'u Alex ile forvette görevlendirmesi kafalarda soru işareti yarattı. Hollandalı yıldızın müthiş formuyla ilk on biri zorladığı ifade edildi. 

İlk derbi mücadelesi 

Christoph Daum ile Rıza Çalımbay, ezeli rekabette ilk kez birbirlerine rakip olacaklar. Alman hoca, Beşiktaş'a karşı 4. sınavını verirken, Rıza Çalımbay bir dönem yardımcılığını yaptığı Daum ile Siyah - Beyazlı takımın başında ilk kez karşılaşacak. Fenerbahçe, Daum yönetiminde yaptığı 6 derbi maçta 2 galibiyet, 2 yenilgi, 2 de beraberlik aldı. Diğer yandan, Rıza Çalımbay yönetimindeki Beşiktaş ise oynadığı tek derbide Galatasaray'a 1-0 yenilmişti. 

Motivasyon Rıza'dan 

YUSUF KOBAL 

Beşiktaş Teknik Direktörü Rıza Çalımbay'ın, Fenerbahçe karşılaşmasıyla ilgili son derece iddialı demeçleri Sarı - Lacivertli teknik heyetin işini kolaylaştırdı. Christoph Daum'un derbi öncesi oyuncularını hırslandırmak için Çalımbay'ın sözlerini, her toplantıda takıma aktardığı öğrenildi. Hafta başından bu yana Fenerbahçe'yi Kadıköy'de yeneceklerini söyleyen Beşiktaş'ın hocası, ezeli rakibine artı motivasyon sağlarken, Sarı - Lacivertli futbolcuların Başkan Aziz Yıldırım'a önceki günkü antrenmanda galibiyet sözü verdikleri belirtildi. 

Samandıra'ya kapandılar 

Beşiktaş maçının hazırlıklarını dün tek antrenmanla sürdüren Sarı - Lacivertli ekip kampa girdi. Teknik Direktör Daum'un isteği üzerine bugünden itibaren Samandıra'da kuş bile uçmayacak. Telefonlar, girişler, çıkışlar yasaklanacak. Hiç bir kimse dışarıyla temas kurmayacak. Bu arada Alman hoca, kalan 7 karşılaşmada ve özellikle üç derbide oyuncularının performansını baz alıp, sezon sonunda yönetimden aldığı yetki ile oyuncularına prim dağıtacak. 


</TEXT>
</DOC>
