<DOC>
<DOCNO> 327634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonyas07.html </URL>
<DATE> 2005/03/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Çölyak hastaları, diyetle ömür boyu normal yaşayabilir 
</HEADLINE>
<TEXT>

     Ankara Çölyak Derneği Başkanı Şebnem Ercebeci, buğday, arpa, yulaf ve çavdarda bulunan ''gluten'' adlı proteine alerjileri nedeniyle Çölyak hastalığına yakalananların, ömür boyu yapacakları diyetle normal bir şekilde yaşamlarını sürdürebileceklerini söyledi. 
     Ankara Çölyak Derneği 1. Olağan Genel Kurulu, Ankara Büyükşehir Belediyesi Basın Merkezi Konferans Salonu'nda toplandı. 
     Genel Kurul'un açılışında konuşan Başkan Ercebeci, çölyak hastalığının, buğday, arpa, yulaf ve çavdarda bulunan ''gluten'' adlı proteine alerji nedeniyle gelişen bir bağırsak hastalığı olduğunu söyledi. 
     Gluten alerjisinin hayatın herhangi bir döneminde gelişebileceğini belirten Ercebeci, kendisinin de çölyak hastası olduğunu belirtti. Ercebeci, bu hastaların, ömür boyu yapacakları glutensiz diyet sonucunda normal bir şekilde yaşamlarını sürdürebileceklerine işaret etti. 
     Karın ağrısı, ishal veya kabızlık, aşırı yorgunluk, kansızlık, kilo kaybı gibi belirtilerle seyreden hastalığın teşhisinin kolay olmadığını vurgulayan Ercebeci, bazı hastalarda belirtilerin görülmeyebileceğini kaydetti. Ercebeci, kalıtsal olması nedeniyle hastaların birinci dereceden akrabalarında hastalığın çıkma oranının yüksek olduğunu ifade etti. 
     Seçimli olmayan Genel kurulda daha sonra divan heyeti seçildi ve dernek tüzüğü okundu. 
     
</TEXT>
</DOC>
