<DOC>
<DOCNO> 319492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/spor/axspo02.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu iddiası 
</HEADLINE>
<TEXT>


Fenerbahçe Yönetimi'nin, Teknik Direktör Daum'un yerine Türkiye'de önemli başarılara imza atan Rumen çalıştırıcıyı getirmek istediği, Lucescu'nun da bu transfere sıcak baktığı ileri sürüldü 

CÜNEYT KARAKAYA 


Ayrılmayı düşünüyor 
FENERBAHÇE Yönetimi'nin sezon sonunda Teknik Direktör Christoph Daum ile yollarını ayırmayı düşündüğü, Alman hocanın yerine ise Mircea Lucescu'nun adının geçtiği ileri sürüldü. Shakhtar Donetsk'te başarıdan başarıya koşan ancak eşinin rahatsızlığı ve Ukrayna'daki siyasi gelişmelerden rahatsız olduğu için bu ülkeden gitmeyi planlayan Rumen çalıştırıcı için Galatasaray'ın da devreye girdiği iddia edildi. 

Yöneticilerin favorisi 
TÜRKİYE'DE hem Galatasaray, hem de Beşiktaş'ı şampiyonluğa taşıyan, Avrupa'da da önemli işlere imza atan Lucescu, daha önce de Fenerbahçe'nin gündemine gelmiş ancak transfer gerçekleşmemişti. Daum'un her türlü imkana rağmen taraftarın beklediği pozitif futbolu iki yıldır sahaya yansıtamamasından şikayetçi olan Fenerbahçeli yöneticilerin, Lucescu'nun takımın çehresini değiştireceğine inandıkları öğrenildi. 

Samandıra süt liman 

Sarı- Lacivertliler, Türkiye Kupası'nda Kayserispor ile oynayacağı maçın hazırlıklarına ara vermeden başladı. Sebatspor'a karşı forma giyenler düz koşu ile yetinirken, Rüştü, Luciano, Alex, Nobre ve Serhat salonda masaj yaptırdı. Antrenman boyunca futbolcuların neşeli tavırları dikkat çekti. Bu arada Kayserispor maçının başlama saati 20.00'ye alındı. 

Şampiyonluk istedi 

ZAMAN Gazetesi'nin düzenlediği 15. Yılın Sporcusu 2004 Ödül Töreni'nde konuşan Fenerbahçe Başkanı Aziz Yıldırım ilginç açıklamalarda bulundu. Yılın Spor Adamı seçilen Yıldırım, "Fenerbahçe Futbol Takımı Avrupa Şampiyonu olduğu zaman görevimi bırakacağım. 2007'ye kadar takımımın başarılı olacağına inanıyorum. Futbolcularımdan bunu bekliyorum" dedi. 

'Başarısız değiliz' 

İKİNCİ Başkan Nihat Özdemir, Zaragoza yenilgisinden sonra Sebatspor önünde aldıkları galibiyetin önemli olduğunu vurguladı. Özdemir, "Lig kalitesiz, Fenerbahçe o yüzden Avrupa'da başarılı olamıyor görüşlerine katılmıyorum. Tabii ki Real Zaragoza mağlubiyetlerini kabul edemiyoruz, ama Şampiyonlar Ligi'nde de kendimizi başarısız saymıyoruz" dedi. 


</TEXT>
</DOC>
