<DOC>
<DOCNO> 316061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko11.html </URL>
<DATE> 2005/02/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Rekabet Kurulu, Telekom'u 'rekabeti ihlal etmekten' suçlu buldu 
</HEADLINE>
<TEXT>

     Rekabet Kurulu, Türk Telekom'un rakip internet sağlayıcılarını 'Kablo TV altyapısından faydalandırmamak suretiyle rekabeti ihlal ettiğine' karar verirken, şirkete herhangi bir para cezası vermedi. 
     Karar çerçevesinde, ''Kablo TV şebekesi üzerinden internet hizmetini diğer İnternet Servis Sağlayıcılarına ISS açarak, ihlale son vermesi gerektiği'', Türk Telekom'a bildirilecek. 
     Rekabet Kurulu 2. Başkanı Tuncay Songör, daha önce sözlü savunmaları alınan Türk Telekom'un Kablo TV şebekesi ve üzerinden verilen hizmetlere ilişkin uygulamaları hakkında yürütülen soruşturmaya ilişkin, nihai Kurul kararını açıkladı. 
     Songör, Türk Telekomünikasyon A.Ş'nin rakip internet servis sağlayıcılarını, ''Kablo TV altyapısından faydalandırmamak suretiyle 4054 sayılı Rekabetin Korunması Hakkında Kanun'un ilgili maddesini ihlal ettiğine'' oyçokluğu ile karar verildiğini bildirirken, bu eylemden dolayı şirketin idari para cezası ile cezalandırılmasına gerek olmadığının kararlaştırıldığını ifade etti. 
     
     ''İHLALE SON VERİLMESİ GEREKİYOR'' 
     Karar çerçevesinde, ''Kablo TV şebekesi üzerinden internet hizmetini diğer İnternet Servis Sağlayıcılarına ISS açarak, ihlale son vermesi gerektiğinin'' Türk Telekomünikasyon A.Ş'ye bildirileceğini belirten Songör, nihai kararlara ilişkin olarak, Danıştay yolunun açık olduğunu söyledi. 
     İnternet servis sağlayıcılarının başvurusu üzerine, ''Türk Telekomünikasyon A.Ş'nin mevcut yasal düzenlemeler çerçevesinde rekabete açık bir alan olan Kablo TV şebekesi üzerinden internete erişim hizmetini tekelleştirmek ve pazarlama faaliyetlerini tüketicinin aleyhine kısıtlamak'' biçiminde ortaya çıkan uygulamaları olduğu iddiasıyla, Kurul tarafından soruşturma açılmıştı. 
     
</TEXT>
</DOC>
