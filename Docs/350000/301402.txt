<DOC>
<DOCNO> 301402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur50.html </URL>
<DATE> 2004/12/27/ </DATE>
<TIME> 22.54 </TIME>
<AUTHOR>  </AUTHOR>
<HEADLINE>
Bütçe görüşmeleri... 2005 mali yılı bütçe tasarısı görüşmeleri tamamlandı 
</HEADLINE>
<TEXT>

     TBMM Genel Kurulu'nda, 2005 Mali Yılı Genel ve Katma Bütçe Kanunu tasarılarının maddelerinin görüşülmesi tamamlandı. 
     2005 bütçesi, YTL ile hazırlanan ilk bütçe oluyor. Bütçenin giderleri 155.6 milyar, gelirleri ise 126.5 milyar YTL olacak. Bütçenin vermesi öngörülen 29.1 milyar YTL açık ise net borçlanma ile karşılanacak. 
     Enflasyonun yıl sonu itibarıyla TÜFE ve TEFE'de yüzde 8 seviyesine çekilmesini hedefleniyor. Ayrıca, kamu sektörünün bütünü için belirlenen yüzde 6.5'lik faiz dışı fazla hedefine konsolide bütçenin azami derecede katkı yapması bekleniyor. 
     Bütçe açığının GSMH'ya oranı yüzde 6.1'e düşmesi, faiz giderlerinin GSMH'ye oranının yüzde 11.73'e düşürülmesi öngörülürken, konsolide bütçe giderlerinin GSMH'ya oranını yüzde 32.33 seviyesine indirerek kamunun küçültülmesi politikasının sürdürülmesini amaçlanıyor. 
     2005 yılı bütçesinden personel giderleri için 31.9, sosyal güvenlik kurumlarına devlet primleri için 4.3, mal ve hizmet alımları için 14.4, faiz giderleri için 56.4, cari transferler için 32.5, yatırımlar için 10.1, sermaye transferleri için 1.1, borç verme için 2.8 ve yedek ödenekler için 2.1 milyar YTL tutarında ödenek ayrılıyor. 
     Başlıca transfer kalemlerinden sosyal güvenlik kurumlarına 22, KİT'lere sermaye desteği olarak 0.9, KİT görev zararlarına 0.5, emeklilere vergi iadelerine 1.3, Kredi ve Yurtlar Kurumu'na 1.2, tarımsal desteklemeye 3.5, ihracat teşviki için 0.4 milyar YTL aktarılıyor. 
     
     MEMUR MAAŞLARI 
     2005'te en yüksek devlet memuru maaşına yüzde 8.1, en düşük memur maaşına yüzde 12.1, ortalama memur maaşına ise yüzde 10.7 oranında zam yapılacak. Buna göre, en düşük memur maaşı Ocak'ta 525 milyon, Temmuz'da ise 557 milyon liraya ulaşacak. 
     Toplam kaynakların sabit fiyatlarla yüzde 3 oranında artacağı, sabit sermaye yatırımlarındaki artış oranın ise yüzde 10.5 olacağı tahmin ediliyor. 
     Tüketimin sabit fiyatlarla yüzde 2.3 oranında artması öngörülürken, bu oranın kamu tüketiminde yüzde 1, özel tüketimde yüzde 2.5 olarak gerçekleşmesi bekleniyor. 
     
     MEMUR NAKİLLERİ 
     Genel bütçeye dahil dairelerle katma bütçeli idarelerin boş memur kadrolarına yapacakları açıktan atama sayıları ile konsolide bütçe dışındaki diğer kamu kurum ve kuruluşlarından yapacakları memur nakilleri toplamı 48 bini geçemeyecek. 
     Döner sermayelerin, kefalet sandıklarının, sosyal güvenlik kurumlarının ve bütçeden yardım alan kuruluşların serbest memur kadrolarına yapacakları açıktan atama sayıları ile kamu kurum ve kuruluşlarından yapılacak memur nakillerinde Maliye Bakanı yetkili olacak. 
     Belediye Kanunu'na göre belediyelerde çalıştırılan sözleşmeli personelin 2005 yılı ilk 6 ayında aylık ücret tavanı bin 830 YTL, 2005 yılının ikinci 6 ayında ise bin 917 YTL'yi geçemeyecek. 
     Norm kadro çalışmaları sonuçlandırılmış belediyeler hariç, il özel idareleri, belediyeler ile bunların kurdukları birlik ve müesseselere tahsis edilmiş bulunan serbest memur kadroları ile sürekli işçi kadrolarının 31 Aralık 2004 tarihi itibarıyla boş olanlar ile bu tarihten sonra boşalacak olanların açıktan atama amacıyla kullanılması İçişleri Bakanlığı'nın iznine tabi olacak. 
     
     EMEKLİLER ÇALIŞAMAYACAK 
     Emeklilerin kamu kurum ve kuruluşlarında çalışmasına sınırlama getiriliyor. Herhangi bir sosyal güvenlik kurumundan emeklilik veya yaşlılık aylığı alanlar bu aylıkları kesilmeksizin genel bütçeye dahil idareler, katma bütçeli idareler, döner sermayeler, fonlar, belediyeler ve il özel idareleri tarafından kurulan birlik ve işletmeler, sosyal güvenlik kurumları, bütçeden yardım alan kuruluşlar ile özel kanunla kurulmuş diğer kamu kurum, kurul üst kurul ve kuruluşları, KİT'ler ve bunların bağlı ortaklıkları ile sermayesinin yarıdan fazlası kamuya ait olan diğer ortaklıklarda herhangi bir kadro, pozisyon veya görevde çalıştırılamayacak. 
     Cumhurbaşkanlığı'na seçilenler, dışarıdan Bakanlar Kurulu üyeliğine atananlar, milletvekilleri, mahalli idareler seçimleri sonucuna göre görev alanlar, vakıf üniversitelerinde görev yapanlar, yaş haddini aşmamış olmaları kaydıyla örgün ve yaygın öğretim kurumlarında ders verenler öğretim üyeliğinden emekli olanlardan üniversitelere ders ücreti karşılığı ders görevi verilenler hakkında yaş haddini aşmamış olmaları kaydı aranmaz , sadece toplantı veya huzur ücreti ya da hakkı ödenen görevleri yürütenler ile yönetim ve denetim kurulu üyeliği ücreti karşılığında görevlendirilenler, bu hüküm dışında tutuluyor. 
     Belediyelere eleman alımında Maliye Bakanlığı vizesi aranmayacak. 
     Çevre ve Orman Bakanlığı'na alınacak 5 adet 4X4 binek otomobil sayısı 10'a çıkarıldı. Artan 5 otomobil AB hibesiyle alınacak. 
     TBMM'nin ''bütçe maratonu'', Genel Kurul'da yarın bütçenin tümü üzerinde yapılacak son konuşmalarla tamamlanacak. CHP Grubu adına Genel Başkan Deniz Baykal'ın bütçe üzerinde yapacağı eleştirilere, Hükümet adına Başbakan Recep Tayyip Erdoğan yanıt verecek. 
     Başkanvekili Nevzat Pakdil, 2005 Yılı Bütçe Kanunu Tasarısı ve Katma Bütçeli İdareler 2005 Mali Yılı Bütçe Kanunu Tasarısı ile 2003 Yılı Genel ve Katma Bütçeli İdareler Kesin Hesap Kanun tasarılarının maddelerinin görüşülmesinin tamamlanmasının ardından Genel Kurul'u yarın saat 11.00'de toplanmak üzere kapattı. 
     
</TEXT>
</DOC>
