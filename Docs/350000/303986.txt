<DOC>
<DOCNO> 303986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun42.html </URL>
<DATE> 2005/01/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Talat Rumlar ve AB kabul ederse Ada'da serbest ticareti başlatırız 
</HEADLINE>
<TEXT>

     KKTC Başbakan Mehmet Ali Talat, ''seçimin hiçbir şeyi engellemeyeceğini, temel hedefin Kıbrıs sorununun bitirilmesi olduğunu'' söyledi. 
     Talat, Ünsal Özbilenler başkanlığındaki KKTC İşadamları Derneği İŞAD heyetini kabulünde, seçimin devlet dairelerinde aksamalara yol açmaması için önlem aldıklarını belirterek, ''seçim kampanyasının, Kıbrıs sorunuyla kıyaslandığında ikinci derece önem taşıdığını'' kaydetti. 
     Talat, ''koşulların uygun olması ve Avrupa Birliği AB ile Rumların da bunu kabul etmesi halinde ada içinde serbest ticareti başlatacaklarını, atılan adımların hep buna yönelik olduğunu'' belirtti. 
     Seçimlere kadar bekleme ve hazırlık süreci olacağını ifade eden Talat, Kıbrıs sorununun çözümü sürecinde tüm güçleriyle yer almaya hazır olduklarını, üzerlerine düşeni yapmaya devam edeceklerini kaydetti. 
     Kıbrıs sorunu çözülemeyince, ekonominin güçlendirilmesine ağırlık verdiklerini belirten Talat, temel amaçlarının çözüm olduğunu, ancak çözüm olmasa bile ada içinde serbest ticareti tamamen sağlamayı hedeflediklerini söyledi. 
     Atılan adımların hep buna yönelik olduğunu ifade eden Talat, koşulların uygun olması ve AB ile Rumların da bunu kabul etmesiyle ada içinde serbest ticareti başlatacaklarını, buradaki temel amacın da Güney Kıbrıs ekonomisiyle rekabet etmek olduğunu belirtti. 
     İŞAD Başkanı Ünsal Özbilenler de, ''bir yılı aşkın bir süredir işbaşında olan hükümetin başarılı icraatlar yaptığını'' kaydetti. 
     KKTC'de 20 Şubat'ta yapılacak erken genel seçimin yapılması gereken iyi olayların önüne geçmemesi temennisinde bulunan Özbilenler, ''AB normlarında ekonomik seviyeye ulaşmak istiyoruz'' dedi. 
     
</TEXT>
</DOC>
