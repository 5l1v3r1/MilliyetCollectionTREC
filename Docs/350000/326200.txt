<DOC>
<DOCNO> 326200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun29.html </URL>
<DATE> 2005/03/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Le Monde, Türk hükümeti reform için artık çaba göstermiyor 
</HEADLINE>
<TEXT>

     Türk hükümetinin Aralık ayındaki AB Zirvesinden müzakere tarihini aldıktan sonra reform için çaba göstermediği öne sürüldü. Le Monde gazetesi, "Başbakan Recep Tayyip Erdoğan'ın ekibinin değişim yolunda ilerleme iradesi giderek sorgulanıyor" yorumunu yaptı Fransız Le Monde gazetesi, Türk hükümetinin AB reformlarına yönelik tutumunu değerlendirdiği haberde Ankara'nın müzakere kararının alınmasından sonra reform için çaba gösteremediğini öne sürdü. 
     Türk hükümetinin reformları hızlı bir biçimde uygulamaya geçmekte kararlı olup olmadığı sorusunun sorulduğu yazıda "Kıbrıs müzakelerinin bloke olduğu, Türkiye'deki insan hakları durumunun arzu edilebilir durumda bulunmadığı bu dönemde Başbakan Recep Tayyip Erdoğan'ın ekibinin değişiklik yolunda ilerleme iradesi giderek sorgulanıyor" yorumu yapıldı. 
     
     MÜZAKERECİ HENÜZ TAYİN EDİLMEDİ 
     Avrupa Konseyi'nin geçen Aralık ayında müzakerelerin açılmasına karar vermesine karşın henüz müzakerecinin tayin edilmediğini belirten gazete, Avrupa Komsiyonu Temsilcisi Hansjörg Kretschmer'in Türkiye'nin reformlarda geciktiğini, Avrupa Komisyonu'nun Genişlemeden Sorumlu Üyesi Olli Rehn'in ise, işkencede "sıfır tölerans" beklediklerini söylediğine dikkat çekti. 
     Le Monde, İstanbul'daki Kadın Günü gösterilerinde yaşanan olaylara değinirken de hükümetin soruşturma açılacağını açıklarken "polisi anlamak gerekiyor" dediğine de işaret etti. 
     Emine Erdoğan'ın katıldığı toplantıda protestoda bulunan kızlara farklı muamele yapıldığıı, başörtüsüz kızlar saçlarından çekilerek salondan çıkarılırken polisin başörtülü kızlara karşı hiç bir şey yapmadı konusuna değinen gazete, insan hakları örgütlerinin raporlarına göre Türkiye'de yapılacak daha çok şey bulunduğunun anlaşıldığını kaydetti. 
     Mazlum Der'in bu yılın ilk iyi ayında yargısız infaz veya işkence sonucunda 75 kişinin öldüğünü bildirdiğini belirten Le Monde, İnsan Haklarını İzleme Komitesi'ne dayanarak "1984-1999 yıllarında Ankara'nın ordusu ile PKK militanları arasındaki çatışmalar nedeniyle yerlerinden edinilen Kürtlerin çoğu henüz evlerine dönemedi" diye yazdı. 
     
</TEXT>
</DOC>
