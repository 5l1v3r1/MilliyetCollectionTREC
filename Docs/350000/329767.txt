<DOC>
<DOCNO> 329767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/ekonomi/eko02.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerli mısıra ithalat darbesi 
</HEADLINE>
<TEXT>


Kilogramı 300 bin liradan iç piyasaya satılan ithal mısır nedeniyle kendisine kilogram başı maliyeti 330 bin lira olan 470 bin ton mısırı satamayan TMO, 'İthalin vergisi artsın' diyor 


Karadeniz ülkeleri başta olmak üzere yurtdışından Türkiye'ye gelen ucuz mısır nedeniyle, Toprak Mahsulleri Ofisi TMO depolarında bekleyen yaklaşık 470 bin ton mısırını satamadı. Yılbaşından bugüne kadar Türkiye'ye 150 bin ton ithal mısır geldi, Bulgaristan, Romanya, Rusya ve Ukrayna'dan da 200 bin tona yakın mısırın da bağlantısı yapıldı. 
Mısırda bulunan yüzde 100 oranındaki vergi ile Türkiye'ye ortalama 300 bin liradan mısır girerken, TMO kilogramı 330 bin liradan üreticiden aldığı yaklaşık 470 bin ton mısırı 360 ile 403 bin lira arasında değişen oranlarda satmaya çalışıyor. TMO, 470 bin ton mısır karşılığında üreticiye yaklaşık 150 trilyon lira ödemişti. 
TMO elindeki mısırı satamayınca halen yüzde 100 düzeyinde bulunan ithal mısır vergi oranının en azından yüzde 130'a çıkarılması için Dış Ticaret Müsteşarlığı'na DTM başvuruda bulundu. 
Dışarıda kaç liradan alınmış olursa olsun ülkeye gelen mısırın 100 eurodan tonu işlem görmesi için çalışma yapan DTM'nin ise konuyla ilgili tasarıyı da Bakanlar Kurulu'na sunduğu öğrenildi. Vergi istedikleri orana çıktığında yurtdışından gelen mısırın maliyetinin 360 bin liraya yükseleceğini belirten TMO yetkilileri, bu fiyatın da TMO'yu kurtaracağını belirttiler. 

Bu yıl üretim artacak 
Genelde yem sanayi ve kanatlı sektörünün kullandığı mısırın hasadı Türkiye'de ağustos sonunda başlıyor. Bu yıl Türkiye'de mısırın yoğun olarak ekildiğini belirten yetkililer, hasatta 4 milyon ton mısır geleceğini tahmin ettiklerini bildirdiler. Yetkililer, Türkiye'nin yıllık mısır tüketiminin ise 3 milyon 600 bin ton civarında bulunduğunu kaydettiler. 


</TEXT>
</DOC>
