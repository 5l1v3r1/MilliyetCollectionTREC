<DOC>
<DOCNO> 312666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonsiy05.html </URL>
<DATE> 2005/02/05/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Çiçek Yargıtay'ın kararını düşünce özgürlüğü anlamında almalıyız 
</HEADLINE>
<TEXT>

     Adalet Bakanı Cemil Çiçek, Yargıtay Ceza Genel Kurulu'nun bir yazara Türk Ceza Kanunu'nun 312. maddesinden verilen hapis cezasını bozmasını, ''Meseleyi düşünce özgürlüğü anlamında almamız daha doğru olur'' şeklinde değerlendirdi. 
     Adalet Bakanı Çiçek, AK Parti Ankara Kadın Kolları Kongresi'ne gelişi sırasında, gazetecilerin, ''ırk, din, mezhep veya bölge farklılığına dayanarak halkı birbirine karşı kamu düzeni için tehlike olabilecek şekilde düşmanlığa ve kin beslemeye alenen tahrik etmek'' suçunu düzenleyen TCK'nın 312 maddesi uyarınca bir yazara verilen hapis cezasının Yargıtay'ca bozulmasına ilişkin sorusunu yanıtladı. Çiçek, şöyle dedi 
     ''İfade özgürlüğüyle alakalı bir konudur. Meseleye bu açıdan baktığımızda Yargıtay'ın vermiş olduğu bu karar İnsan Hakları Mahkemesi kararı ve İnsan Hakları Sözleşmesi'ni esas alarak, onu yorumlayarak vermiş olduğu bir karardır. Meseleyi düşünce özgürlüğü anlamında almamız daha doğru olur. Neticede düşünce özgürlüğüyle ilgili bir karardır. Onu, onun dışına taşıyarak yorumlarsanız doğru olmaz.'' 
     
</TEXT>
</DOC>
