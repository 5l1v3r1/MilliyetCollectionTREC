<DOC>
<DOCNO> 312241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/spor/ysenay.html </URL>
<DATE> 2005/02/04/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
F.Bahçe holding 
</HEADLINE>
<TEXT>



Anelka'nın gelişine yürekten sevinen futbolseverler çoğunlukta... Ancak bu transferden kendi kulübü ve lig şampiyonluğu adına korkudan "Timsah'ın gözyaşlarını" oynayanlar da az sayılmazlar hani... Yok Anelka'nın gelişi soyunma odasının akçeli dengelerini bozarmış da... Hayır efendim, oturmuş takımda bu transfer lüks kalmış da... Anlayın işte, her şeyde olduğu gibi, bu konuda da "ağzı olan konuşuyor, kalemi olan yazıyor". Halbuki artık Fenerbahçe'nin bir "holding gibi" yönetildiğinin kimseler farkında değil... Yahut da Fenerbahçe'nin başını alıp gitmesinden, hatta UEFA'nın bu yılki patronu olması ihtimalinden titriyorlar. Olsun, her zamanki çizgimizden asla şaşmayız. Hangi Türk takımı geçmişte Avrupa'yı silkelediği ise daima buğulu gözlerle yanlarında olduk ve alkışladık büyük sonuçları. 
Anelka nerede oynar Bize göre Anelka, "tabii herr Daum'un taktiridir" , ama kesinlikle Nobre'nin bölgesinde forma giymelidir. Haaa kenarda Nobre yahut Serhat - Tuncay bekleyebilirler. Onu bilemem... Ama Anelka o dağıtıcı fiziği, yan toplara yükselişi, rakip savunma kalabalığı içindeki bloku dağıtıcı stiliyle ideal ve Sarı - Lacivertli kadronun çok da ihtiyacı olan bir santrfor tipidir. Görecekseniz Anelka birkaç hafta içinde takıma uyum sağlar sağlamaz Fenerbahçe'nin gol yolları yepyeni aydınlanmalara kavuşacaktır. 

Hayal değil 
Alex'in artık çok daha keyifli toplar taşıyıp, gol bölgelerine daha çok "keskin adresli paslar" atacağı tartışılamaz. Hele rakip hücumdayken dönen toplar Alex'te ne denli çabuk toplanırsa, rakip blokun arkasına atılacak ani ve uzun paslarla o kadar çabuk gol pozisyonuna girecektir Anelka veya topa yakın bölgede olan diğer forvet oyuncuları... İşte haftalardır ligde en kolay sayılar yapan Fenerbahçe'de her şeye rağmen yaşanan "gol kaçırma furyası" artık en düşük oranlara inecektir böylece... Bütün bu gelişmeler Fenerbahçe forması giyen veya giyemeyen tüm futbolcular için niye ayırımcılık getirsin ki Fenerbahçe'de en pahalı futbolcular geçmişte de, şimdi de, gelecekte de oynamıştır, oynamaktadır ve oynayacaklardır. Şimdiki ve geçmiş zamanın idarecileri, takımı kurarken parayı ikinci planda tutmuşlardır. Bu durum bazen yanlışlar getirse de, sonrası akıllı transferlerle yönetimler zaafları kapatıp, bütçeyi dengeleyebilmişlerdir. İşte bunun için Fenerbahçe daima bir anonim şirket gibi, şimdilerde tam bir "holding gibi" yönetilmektedir. 
Ligde şampiyonluk, Türkiye Kupası'na olan hasretin bitmesi ve bir de UEFA'da final oynandığını düşünebiliyor musunuz bu takımın İşte o zaman yalnız forma vs. satışından en az "50 milyon dolar" koyar Fenerbahçe kasasına... Ayrıca Fenerbahçe forması giyen her bir futbolcunun alacağı primler kendi değerlerine de eklenecektir. Yeni fiyatların hesabını yapabiliyor musunuz dolar bazında Bunları düşünmek bile ne kadar da keyifli geliyor insana... Bu düşüncelerin içinde hiç hayal yoktur. Ve bütün değerlendirmeler Fenerbahçe matematiğine bağlıdır. İşler şu andaki gibi yürürse, bütün bu değerlendirmeler neden yerli yerine oturmasın. 


</TEXT>
</DOC>
