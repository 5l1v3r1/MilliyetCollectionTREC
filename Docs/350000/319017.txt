<DOC>
<DOCNO> 319017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/yazar/uras.html </URL>
<DATE> 2005/02/27/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bursa'da "ipek" kalmamış 
</HEADLINE>
<TEXT>


Bursa'da Butim İş Merkezi'ndeki "Çin Kültür - Turizm Eğitim Merkezi"nde, merkezin başkanı Nuy Tekstil ve Dış Ticaret Şirketi yöneticisi Nejat Yahya ve Er - Kalıp Sanayi Tesisi'nin yöneticisi Fahrettin Gülener ile "Çin çayı" içtim. 
Nejat Yahya'ya, Çin ile ilgisini sordum. "Devamlı gidip gelirim. Çin'den ipek kumaş ithal ediyorum" dedi... Şaşırdım... "İpek diyarı Bursa"ya Çin'den mi ipek geliyor, diyerek isyan ettim... "Türkiye'de ipek kalmadı ki... Bursa'daki ipek dokuma tezg hları kapandı. Şimdilerde Türkiye'deki ipeklerin tamamı Çin'den ithal. Dokunmuş ipek kumaş ithal ediyoruz" cevabını aldım. 
Beni Bursa'nın eski ve büyük ipekçilerinden olduğu söylenen Celbiş Tekstil'den Gökhan Celbiş ile konuşturdular. Gökhan Celbiş, babası Halil Celbiş'in döneminde Hamzabey ve Muradiye'de her evde ipek dokunduğunu, şimdilerde ipek kozası yetiştiren olmadığından tüm tezg hların kapandığını anlattı. 

İpek kozası yetiştiren yok 
"Modernleşme arayışında eskiye ait ne var ise yok ettik. Eldekileri kaybettik" diyor... "Sadece ipekçilik mi öldü Angorakeçisi diye bir keçimiz vardı. Yünü dünyanın en değerli yünü idi. Biz neslini yok ettik. ABD bizden keçiyi aldı. Şimdi "Angora yünü" üretiminin yüzde 90'ı ABD'de gerçekleşiyor. Bursa dolaylarında yetişen kozanın ipeği dünyanın en iyi ipeğiydi. Şimdi bizde koza üreten yok. Ama "Koza Araştırma ve Geliştirme Enstitüsü" var... Japonya, Çin, sanayide bizden ileri. Ama koza yetiştirmeyi, ipek dokumayı sürdürüyor. Bizim yeni kuşaklar kozayı tanımıyor. İpekböceğinin ne olduğunu bilmiyor." 
Bana verilen bilgilere ve kitaplardan öğrendiğime göre, 1900'lü yıllarda Bursa ipek üretiminde Çin'den sonra ikindi sırada imiş. Bursa dolayında 90 fabrikada ipekten dokuma yapılırmış. 
Babam İkinci Dünya Savaşı sırasında Bartın'a tayin edilmişti. Bartın'da ev sahibimizin kızı, ipekböceği yumurtalarını ipekböceği yumurtası haşhaş tohumu gibi ufacık, yuvarlacıktır bir keseye koyar, bir süre göğsünde taşıyarak vücut ısısı ile çatlamalarını hızlandırır, sonra tavan arasına yaydığı dut yapraklarının üzerine sererdi. Yumurtadan çıkan tırtıllar, dut yaprağını yer, kendi etraflarında koza örerdi. Bir gün kozadan ufak bir delik açılır, tırtıl, kelebek olmuş, kanatlanmış bir şekilde uçar giderdi. Ev sahibimizin kızı kozaların içinden yumurtaları çıkarır, kozaları bir sepete koyar, tüccara satardı. Bu da kızın harçlığı, çeyiz parası olurdu. 

İpek, Çin'den geliyor 
Hatay, Adapazarı, Bilecik, Söğüt gibi dut ağacının yetiştiği nemli yörelerde insanlar bu şekilde koza yetiştirir, kozalar Bursa'da toplanır, çözülür, iplik olur, sonra dokumaya giderdi. 
Önce dut ağaçlarını kestik. Sonra koza yetiştirmeyi küçümsedik. Önce Çin'den iplik getirerek Bursa'da dokuyorduk. Artık dokunmuş getiriyoruz. Çok ucuz döviz bulunduğu sürece ... Üretmek için zahmete değmez Metresi 2.5 - 4.5 dolar... Adrese teslim 
Geçen ay Dışişleri Bakanımız Gül ile Çin'e gittim. Qing Pu kentinde Zhu Jia Jiao "İpek Müzesi"ni gezdim. Çinliler, bu müzede "Çin'den başlayarak Türkiye'de sona eren İpek Yolu'nun tarihini yaşatıyor. Çin ipekböcekçiliğini anlatıyor. Bundan sonra Bursalılar Çin'e gider. Bu müzeyi gezerek, "ipekböceği ne imiş, ipek kumaş nasıl dokunurmuş" öğrenirler... Çünkü biz Bursa'da ipekböceğinin ve ipekçiliğin de kökünü kazımışız. Örnek olarak bir tek tezg h bırakmamışız... 



</TEXT>
</DOC>
