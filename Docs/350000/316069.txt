<DOC>
<DOCNO> 316069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko19.html </URL>
<DATE> 2005/02/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Akbank, gençlerin peşinde... 
</HEADLINE>
<TEXT>

     Akbank, Türkiye nüfusunun 15 milyonunu kapsayan 16-26 yaş grubu arasındaki gençlerin finansal ve finansal olmayan ihtiyaçlarına çözüm getirmek amacıyla ürün ve hiçmetler içeren Exi26 adlı bir proje geliştirdi. 
     Akbank, Exi26 ile 2001 yılında başlattığı ''Yeni Ufuklar Değişim Programı'' çerçevesindeki müşteri bölümlerine 16-26 yaş grubundaki üniversiteye hazırlanan, üniversiteli ve iş hayatına yeni atılan gençleri de eklemiş oldu. 
     Türkiye genelindeki üniversitelerden gençlerin danışmanlığında, bir gencin ihtiyaçları göz önünde bulundurularak hazırlanan Exi26'da, gençler için tasarlanan e-cüzdan, uluslararası banka kartı ve üniversite kimlik kartı özellikleri taşıyan kampus kart, Genç Şube, Axess kart, gençlere özel sigorta ürünleri, indirimli ihtiyaç kredisi, üniversite öğrencilerine özel indirimli hizmetler ve gençlere önemli konularda rehber hizmet verecek www.exi26.com adlı bir web portalı yer alıyor. 
     Sabancı Üniversitesi, ODTÜ ve Selçuk Üniversitesi olmak üzere 3 adet olan Genç Şube sayısını yıl sonuna kadar 6'ya çıkarmayı hedefleyen Akbank'ın, ilk uygulaması Konya Selçuk Üniversitesi'nde başlayan Kampus Kart'ından da halen 74 bin öğrenci, akademisyen ve idari personel yararlanıyor. 
     Exi26 kapsamında Adrenalin Sigorta adlı ürünle kayak, snowboard, sörf, yelken ve benzeri sporları amatör olarak yapan gençler sigortalı olurken, gençlerin elektronik cihazları da sigortalanıyor. 
     
     ''AKTİFLERİMİZ İÇİNDE KREDİLERİN PAYI GİTTİKÇE ARTIYOR'' 
     Akbank Genel Müdürü Zafer Kurtul, düzenlediği basın toplantısında, Akbank'ın Türkiye'nin her yönde uzmanlaşmış, bugünün ve geleceğin lider bankası olmasını hedeflediklerini söyledi. 
     Stratejilerini müşteri odaklılık, sürekli büyüme ve hissedarlara değer yaratmak olarak belirten Kurtul, kendi anlayışlarına göre başarının sırrının müşteri odaklılık olduğunu belirtti. 
     Bireysel bankacılıkta yaşam evreleri stratejileri parelelinde özellikle Exi26 gençlik projesine çok önem verdiklerini, 2-3 yıldır bu proje üzerinde çalıştıklarını söyleyen Kurtul ''Exi26 projesiyle beraber bir yıl içinde 300 bin yeni müşteri kazanmayı hedefliyoruz'' dedi. 
     Soruları da yanıtlayan Kurtul, hem bireysel hem şirket bankacılığında çok başarılı olduklarını, bunun da bilançolarına yansıdığını söyledi. Kurtul ''2004'te toplam kredilerimiz 13 milyar YTL. Kredi rakamı en yüksek özel bankayız. Aktiflerimiz içinde kredilerimizin payı gittikçe artıyor. Toplam kredilerimizdeki bireysel ve KOBİ'lerin payı yüzde 56-58 gibi bir orana yükseldi'' dedi. 
     Akbank müşterilerinin 1.5 milyonunun 16-26 yaş grubuna girmesi nedeniyle Exi26'nın Akbank'ın operasyonel gelirlerini azaltıp azltmayacağı yönündeki bir soru üzerine de Kurtul, yüzde 36-37 olan gelir gider oranlarının başarılı olduğunu ve bu oranı yüzde 40'ın altında tutmaya çalıştıklarını söyledi. 
     
     ''1.5 MİLYON GENCİN HALİ HAZIRDA AKBANK'TA HESABI VAR'' 
     Akbank Perakende Bankacılıktan Sorumlu Genel Müdür Yardımcısı Hakan Binbaşgil de konuşmasında, 26 yaş altı grup için lider bir banka konumuna gelmek istediklerini söyledi. 
     Binbaşgil, sıcak bankacılık ortamları diye lansa edilen Exi26'nın, bankacılar tarafından değil bizzat gençler tarafıdan yaratılan bankacılık şekli olduğunu belirtti. 
     Akbank Bireysel Bankacılık Pazarlama Bölüm Başkanı Cem Muratoğlu da, Exi26'nın Türkiye nüfusunun yüzde 22'sini oluşturan 16-26 yaş arasını kapsayacak 15 milyon gence hitap etmeye gayret edeceğini söyledi. 
     Akbank'ın toplam 5 milyon müşterisi içinde 1.5 milyon gencin hali hazırda Akbank'ta hesabı bulunduğunu ifade eden Muratoğlu, 2005'te ulaşmayı nedefledikleri 300 bin yeni genç müşterinin 100 binini Axess kredi kartı sahibi yapmak, 150 binini de kampus kart kullanıcısı haline getirmeyi istediklerin söyledi. 
     
     ''GENÇLER HAVALELERİNİ ÜCRETSİZ YAPACAK'' 
     Muratoğlu, Exi26'ile gençlerin havalelerini ücretsiz yapabileceklerini, hesap açışta ücret alınmayacağını, damgapulu ödenmeyeceğini belirtti. 
     Soruları da yanıtlayan Muratoğlu, hesaplarını ögrencilerde aylık ortalam 350 milyon lira harçlık seviyesi var diye yaptıklarını ifade ederek, genç müşterilere sağlanan bireysel kredi faizlerinin de diğerlerine oranla binde 5 daha düşük olacağını kaydetti. 
     Kredi kartı limitinin de 500 milyon lira olacağını söyleyen Muratoğlu, daha önce başlattıkları Ailem Projesi'nde de 700 bin üyeye ulaştıklarını, bu anlamda etkin bir noktaya geldiklerini kaydetti. 
     
</TEXT>
</DOC>
