<DOC>
<DOCNO> 309302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur33.html </URL>
<DATE> 2005/01/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
DEHAP'lılar basın açıklamasına sopalarla katıldı .. 
</HEADLINE>
<TEXT>

     Van'da, DEHAP İl Teşkilatı'nca düzenlenen basın açıklamasına birçok partili sopalarla katıldı. 
     DEHAP Van İl Başkanı Abdurrahman Doğar'ın Sanat Sokağı'nda, DEHAP Van İl Örgütü, Serhat Kültür Sanat Merkezi, Göç Edenler Derneği VAN GÖÇ-DER ile Tutuklu Aileleri ve Yakınları Derneği TUAYDER adına yaptığı basın açıklaması sırasında, birçok partilinin pankartların arkasına gizlediği sopalar dikkatleri çekti. 
     Doğar, konuşmasında Van eski milletvekili Remzi Kartal'ın, Almanya tarafından gözaltına alınmasını ve Türkiye'ye iadesi için yürütülen çalışmaları eleştirdi. 
     Abdurrahman Doğar'ın konuşması sırasında DEHAP'lılar terör örgütü elebaşı Abdullah Öcalan lehine slogan attılar. 
     Basın açıklamasının ardından, slogan atarak DEHAP İl Binası'na yürüyen partililer, çevrede geniş güvenlik önlemi alan polislerin oluşturduğu kordonu geçerek Cumhuriyet Caddesi'ne çıkmak istedi. 
     Polisin uyarısıyla karşılaşan ve taşkınlık yapan bazı partililer, görüntü almaya çalışan gazetecilere buz attı. Buzlardan, biri Van TV kameramanı Necat Hasar'ın kafasına isabet etti. Bir anda yere yığılan Hasar, arkadaşlarının yardımıyla yerden kaldırıldı. 
     Pankartların arkasına sakladıkları sopaları çıkaran ve polisle çatışmak isteyen bazı partililere DEHAP il yöneticileri müdahale etti. 
     Yöneticilerin ikna ettiği grup, parti binasına girdi. 
     
</TEXT>
</DOC>
