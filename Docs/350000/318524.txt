<DOC>
<DOCNO> 318524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko14.html </URL>
<DATE> 2005/02/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kapasite kullanımı arttı... 
</HEADLINE>
<TEXT>

     İmalat Sanayiinde üretim değeri ağırlıklı kapasite kullanımı, 2004'ün son çeyreğinde yüzde 81,7'ye yükseldi. 
     2003 yılının son döneminde bu oran, yüzde 79,7 seviyesinde gerçekleşmişti. 
     DİE'nin Üç aylık Sanayi Eğilim Anketi'ne bağlı 2 bin 340 işyerinden elde edilen geçici sonuçlara göre, üretim değeri ağırlıklı kapasite kullanım oranı geçen yılın ilk döneminde yüzde 78,4, ikinci döneminde yüzde 82,2, üçüncü döneminde ise yüzde 82,8 düzeyinde olmuştu. 
     
     DEVLETTEKİ KAPASİTE KULLANIMI, ÖZELDEN YÜKSEK ÇIKTI 

     İmalat sanayiinde üretim değeri ağırlıklı kapasite kullanımında, geçen yılın son çeyreğinde ulaşılan en yüksek değer, yüzde 92,6 ile mobilya dışı ağaç ve ağaç ürünleri imalatında oldu. 
     DİE, 2004 yılı son üç ayına ilişkin imalat sanayi eğilim anketi sonuçlarını açıkladı. Ankete cevap veren 2 bin 340 işyerinden derlenen verilere göre, 2003 yılı son döneminde yüzde 79,7 olan üretim değeri ağırlıklı kapasite kullanımı, geçen yılın aynı döneminde yüzde 81,7 seviyesine yükseldi. 
     Bu arada kamudaki kapasite kullanımı, özelden yüksek çıktı. Söz konusu dönemde imalat sanayiinde kapasite kullanım oranı devlet sektöründe yüzde 87,7, özel sektörde ise yüzde 78,9 oldu. 
     Geçen yılın aynı döneminde de kapasite kullanımları, kamu ve özel sektörde, sırasıyla yüzde 84,5 ve yüzde 77,5 olarak belirlenmişti. 
     
     FAALİYET KOLLARINA GÖRE 

     İmalat sanayiinde iktisadi faaliyet kollarına göre, geçen yılın son döneminde kapasite kullanımında en fazla artış ise yüzde 32,8 puanlık artışla diğer ulaşım araçlarında yaşandı. 
     Söz konusu malların üretiminde kapasite kullanımı, önceki yılın son döneminde yüzde 45,9 iken, geçen yılın aynı döneminde yüzde 78,7'ye yükseldi. 
     Kapasite kullanımında rekor ise yüzde 92,6 ile mobilya hariç ağaç ürünlerinde ve yüzde 92,3 ile Kok kömür ve rafine edilmiş petrol ürünleri üretiminde yaşandı. 
     Bunları yüzde yüzde 91 ile radyo, tv haberleşme cihazları imalatı izledi. Ana metal sanayiinde kapasite kullanımı da yüzde 80,4'ten 83,7'ye yükseldi Geçen yılın son döneminde kapasite kullanım oranı tütün ürünlerinde yüzde 64,5'ten yüzde 61,9'a, tekstil ürünleri imalatında yüzde 80,3'ten yüzde 79,4'e, giyim eşyası imalatında yüzde 85,8'den yüzde 81,1'e, deri bavul, çanta imalatında yüzde 71'den 62,2'ye, basım ve yayım imalatında yüzde 81,1'den 72,3'e, kimyasal madde imalatında yüzde 80,1'den 78,1'e, Metal eşya sanayinde yüzde 72,1'den 71,1'e makine ve teçhizat imalatı yüzde 87,4'ten 83'e, büro makinalarında yüzde 87,2'den 65,3'e, elektrikli makina imalatında yüzde 76,9'dan 75'e tıbbi, optik hassas aletler imalatında yüzde 88,2'den 84,2'ye, taşıt araçları ve karoseri imalatında yüzde 81,6'dan 78,2'ye geriledi. 
     
     GEREKÇELER 

     Bu arada tam kapasite ile çalışamama nedenlerine bakıldığında, geçen yılın son döneminde, önceki yılın aynı dönemine kıyasla iç pazarda talep yetersizliğinin payı yüzde 55,4'ten yüzde 51,2'ye, Dış Pazarda talep yetersizliği yüzde 15,3'ten 14,4'e işçilerle ilgili meseleler yüzde 3'ten yüzde 1.8'e geriledi. 
     Aynı dönemde, mali imkansızlık yüzde 4,1'den yüzde 3'e, yerli mallarda hammadde yetersizliği yüzde 5'ten yüzde 3,1'e düşerken, ithal mallarda hammadde yetersizliğinin etkisi yüzde 1,8'den 2,2'ye yükseldi. 
     
     BEKLENTİLER 

     Açıklamada, işyerlerinin üretim, yurtiçi satış, satış fiyatları ve hammadde fiyatları konusunda 2004 yılı son üç ayı gerçekleşme durumlarına ilişkin görüşleri ile bu yılın ilk dönemi beklentilerine de yer verildi. 
     Buna göre ''üretim, hammadde fiyatları, yurtiçi satış ve satış fiyatlarının artacağı'' beklentisinde olanların sayısının 'çoğunlukta' olduğu görüldü. 
     Bu yılın ilk üç ayına ilişkin de işyerlerinin çoğunluğunun, ''üretim miktarı ile yurtiçi satışların'' azalacağı, ''satış ve hammadde fiyatlarında ise aynı kalacağı'' beklentisi içinde oldukları gözlendi. 
     
</TEXT>
</DOC>
