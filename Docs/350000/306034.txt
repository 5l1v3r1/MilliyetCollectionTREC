<DOC>
<DOCNO> 306034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/yazar/altan.html </URL>
<DATE> 2005/01/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Dilediğin rüyayı görebilme" devrimi... 
</HEADLINE>
<TEXT>


"UZAY çağı" ile birlikte hiç değişmeyecek sanılan "siyasal saltanat ve devlet büyükleri" kalıplarıyla, "şanlı tarih, kahraman atalar, şehit kanlarıyla sulanan topraklar, ulusal gurur" türü klişeler de, ne kadar hızlı değişmeye başladı. 
Hatta ve hatta, "Türklüğün onuru, bayrağın yüceliği" benzeri hamasi edebiyat bir çeşit vurgun, soygun, rüşvet, yolsuzluk ve soysuzluğun kamuflajıymış kuşkusu uyandırmaya başladı. 
Son örnek, 30 yıldan bu yana KKTC'ye yapılan milyarlarca dolarlık yardımın nasıl kullanılmış olduğunun da, ufaktan ufaktan gıdıklanması... 

Teknolojik devrimlerden kopuk politik devrimlerin, -egemen kadrolarınki dışında-, genel bir refah yaratamadığı netleşti. 
19. yüzyıldan bu yana, bir kördüğüm gibi görünen teorik sorun enerji kaynağı olarak işçi sınıfının enerjisini, kendisi için çok k rlı olarak kullanan burjuva kapitalizminin durup dururken Kozmos kökenli yeni enerji kaynakları bulmaya -hiç de rantabl olmayan- yatırımlar yapamayacağı idi... 
Ama işçi sınıfı, "vatan, millet, bayrak" saplantılarını aşar da evrensel bir örgütlenmeyle ayağa kalkarsa... 
Kalkarsa, yine işçi sınıfının en ucuz enerji kaynağı olması düzeni sürecek miydi yoksa Kozmos kökenli yeni enerji kaynakları devreye girecek ve insanoğlunun, beyinsel güç yerine, kol gücüyle "artı yaratma" dönemi sona mı erecekti 

1848'de "dünya işçilerinin birleşmesi" için yapılan çağrı, sadece Avrupa kıtasını o da bir ölçüde, etkiliyordu. 
Dünya nüfusu henüz 4 milyar dahi değildi. İletişim ve ulaşım olanakları çok ilkeldi. Okyanusların 500 yıllık kullanımı sonucu endüstri devrimiyle etlenip kemiklenen vahşi kapitalizm yerel aşiretlere, feodal beyliklere, mistik inançlara bölünmüş yoksulun yoksulu bir dünyayı, denetimi altına almış ama, onların üretim biçimini değiştirememişti değiştirmek rantabl değildi. Bağımsızlık hareketleri yayıldıkça vahşi kapitalizm de, kendisine silah pazarları yaratmakla yetindi sadece... 

1961'de "uzay çağı"nın ilk adımı, uzaya giden Gagarine'le atıldı. Sovyetler, kendileri için hiç de rantabl olmayan "uzay çağı"nı başlatmışlar ve Kozmos'un düzeni olan "komünizm"i siyasal bir düzen olarak değerlendiren "Leninizm"in iflasıyla da, tarihe gömülüp gitmişlerdi. 

Perdeleri yeni açılan "uzay çağı" ise, evrensel değişimi, kimselerin alışık olmadığı bir tempoda hızlandırmada... 
Teflon tavadan bilgisayara atmosferdeki uydulardan cep telefonlarına cep telefonlarıyla çekilen fotoğraflardan, cep telefonlarıyla da kullanılmaya başlayan internete kadar görkemli bir değişim dalgası, kapladıkça kaplıyor artık "yer" küresini... 
"Ulus-devlet" modeli de aşılmada, modası geçmiş alanlarda çalışma dönemi de... 
O nedenle de hiçbir anlamı yok, "çalışın, çalışın" öğütleri vermenin. 

Sıkı durun, şimdi ikinci bir devrim daha geliyor "dilediğin rüyayı görebilme" devrimi... Japonlar, gerekli elektronik aygıtı icat ettiler 3-5 yıla kadar çıkar piyasalara... 
Bendenize sorarsanız birçok yerde, sanırım Türkiye'de de, önceleri yasaklanacaktır bu aygıt... 
Düşünebiliyor musunuz, Hazine'den geçinenlerin bu aygıtlardan edinip, diledikleri rüyayı görerek vakit geçirmelerini... 
Doğal olarak öğrenciler, genç kuşaklar da öyle... 

Acaba en çok hangi rüya türleri yeğlenecek Herhalde bir süre cinsel rüyalar... 
Ya daha sonra 
Zenginlik rüyaları mı, liderlik rüyaları mı yoksa hem lider, hem zengin olma rüyaları mı 
Bütün eski kalıpların tarumar olduğu, karmakarışık bir kaleydoskop döneminden geçecek yeryüzü ne güzel 
Onca hipnoz ve koşullanmanın nasırlarını rendeleyerek, Kozmos diyalektiğiyle uyum sağlayabilmek kolay değil... 

Asıl sorun da şu acaba telefonların izlenmesi gibi, kimlerin hangi rüyaları görmeyi yeğlediği de izlenebilecek mi 
İzlenebilirse, kim bilir ne harika sonuçlar çıkacak ortaya 
Başkan Bush türü ünlü siyasetçilerin ne tür rüyaları paparazzinin ünlü hanımlarıyla, ünlü erkeklerinin ne tür rüyaları ünlü futbolcuların ne tür rüyaları yeğledikleri salkım saçak ortaya döküldükçe... 
Bütün bunlar ekranlara yansıdıkça... 
Tüm dünya, hem şaşkınlıktan, hem de kahkahadan deli divane olmaz mı 

Bu arada, henüz akla gelmedik rüyaları görmek isteyenler için bir mönü hazırlayanlar da, telif hakkı olarak kim bilir neler kazanacaklar 
İşçi sınıfı enerjisine değil, Kozmos kökenli süper bir teknolojiye dayalı evrensel ve saydam bir ekonomi, insanlığı kapsadıkça "dünya vatandaşlığı" da serpilip gürbüzleşecek... 
Irak'la, Filistin'in kurtarıcıları ise, bilemeyiz ne olacak 



</TEXT>
</DOC>
