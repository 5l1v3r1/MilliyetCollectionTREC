<DOC>
<DOCNO> 311294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun36.html </URL>
<DATE> 2005/02/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
NYT Kürtler, yıl sonundaki seçime bağımsızlık için girebilir 
</HEADLINE>
<TEXT>

     Kuzey Irak'ta bağımsız bir Kürt devleti kurulması için referandum yapılmasını isteyen Kürt grupların, bu amaçla parti kurup yıl sonunda düzenlenecek seçimlerde yarışabileceği iddia edildi. 
     New York Times gazetesi, Irak'ın kuzeyindeki Kürt grupların, bölgedeki seçim sandıklarının yanında kurdukları çadırlarda kendi gayri resmi referandumlarını yaptığını hatırlatarak, önde gelen Kürt partilerinin bağımsızlık konusunda yetersiz kalmaları durumunda, bölgedeki referandum hareketinin hızla bir siyasal partiye dönüşebileceği ve bu partinin yıl sonunda yapılacak seçimlerde yarışabileceği görüşünü savundu. 
     ABD'nin eski Hırvatistan Büyükelçisi Peter W. Galbraith'in New York Times için Erbil'den kaleme aldığı yazıda, resmi sandıklarda oy kullanan bütün Kürt seçmenlerin gayrı resmi referandum çadırlarında, '' Kürdistan Irak'ın bir parçası mı yoksa bağımsız bir devlet mi olmalı '' sorusunu yanıtladıklarını belirtilerek, sonuç olarak bağımsızlık karşıtı her Kürt seçmene karşılık 11 Kürt seçmenin bağımsızlık yanlısı olduğunun ortaya çıktığını kaydetti. 
     ''Bu sonuçların Amerikan ve İngiliz yetkililerinin hoşuna gitmediğini'' yazan Galbraith, ABD'nin Bağdat'taki eski yöneticisi L. Paul Bremer'in geçen şubatta 1,7 milyon imza topladıklarını söyleyen referandumcu Kürt gruplarla görüşmeyi kabul etmediğini hatırlattı. 
     ''Hiçbir Kürt liderin bağımsızlık seçeneğine karşı Irak'ın bir parçası olma alternatifine sıcak bakmadığını'' ifade eden Galbraith, ''buna rağmen Kürt liderlerinin sürekli olarak Amerikalıların duymak istediği 'Irak demokratik, federal, çoğulcu ve bütün kalmalıdır' dediğini kaydetti. Galbraith bu görüşünü, seçim günü Selahattin'de bir basın toplantısı düzenleyen Irak Kürdistan Demokratik Partisi IKDP lideri Mesud Barzani'nin ''Bağımsız bir Kürdistan olacağından eminim ve hayattayken bunu görmeyi umuyorum'' sözleriyle örneklendirdi. 
     Kuzey Irak'taki Kürt grupların Irak'a büyük antipati duyduğunu ileri süren Galbraith, bu yüzden ''nefret sembolü'' olarak algılanan Irak bayrağının IKDP kontrolündeki bölgede yasaklandığını kaydetti. Kurulan yeni Irak ordusundaki Arap birliklerinin kendi bölgelerine girmesine izin vermeyen Kürtlerin, Irak bakanlıklarının da bölgelerinde ofis açmasına müsaade etmediklerini iddia eden yazar, Kürtlerin bölgelerindeki uluslararası sınırları da kontrol ettiğini öne sürdü. 
     Galbraith, Kürtlerin bağımsızlık hayalinin sadece Iraklı Araplardan değil Türkiye, İran ve Suriye'den de büyük tepki gördüğünü belirtti. 
     
</TEXT>
</DOC>
