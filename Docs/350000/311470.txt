<DOC>
<DOCNO> 311470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur46.html </URL>
<DATE> 2005/02/01/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
''Yalova ve Kumburgaz'da 10 yıl içinde 5'in üzerinde deprem olabilir'' 
</HEADLINE>
<TEXT>

     ABD Kaliforniya Üniversitesi'nden Prof. Dr. John Rundle, İstanbul'un 30-40 kilometre yakınında gelecek 10 yıl içinde 5'in üzerinde büyüklükte bir deprem öngördüklerini söyledi. 
     Başbakan Recep Tayyip Erdoğan'ın bilgileri dahilinde Anadolu Bankası'nın katkılarıyla Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nde, ''Uzay ve uydu teknolojileri kullanılarak depremlerin izlenmesinde erken uyarı sistemleri'' konulu çalıştay düzenlendi. 
     İki gün sürecek çalıştayda yaptıkları çalışmalarla ilgili bir sunum gerçekleştiren John Rundle, yapılan çeşitli ölçümlere göre ellerinde depremle ilgili gelecek 10 yıla ait veriler bulunduğunu ifade ederek, 10 yıl içinde İstanbul yakınlarında da deprem için riskli 2 bölge olduğunu söyledi. 
     Rundle, ''İstanbul'un yakınlarında Yalova ve Kumburgaz'da 2 sıcak fay hattı var. Buralarda önümüzdeki 10 yıl içinde 5'in üzerinde büyüklükte bir deprem olabilir. İstanbul'a dikkat etmek gerekir'' şeklinde konuştu. 
     BÜ Kandilli Rasathanesi ve Deprem Araştırma Enstitüsü Deprem Mühendisliği Anabilim Dalı Başkanı Prof. Dr. Mustafa Erdik de İstanbul'da 30 yıl içinde deprem olma ihtimalinin yüzde 50-60 civarında olduğu şeklindeki verilerin, halkın yanlış anlamasına neden olduğunu dile getirerek, halkın gelecek 25 yıl içinde deprem olmasına kesin gözüyle baktığını, ancak bunun gerçeği yansıtmadığını söyledi. 
     Erdik, bu ihtimallerin süreyle bir ilgisi olmadığına dikkati çekerek, ''Önümüzdeki 1 yıl içinde İstanbul'da büyük bir deprem olma ihtimali 1 50'dir. Ama 50 yıl sonra da 1 yıl içinde deprem olma riski yine 1 50'dir. Önümüzdeki 100 yıl içinde İstanbul'da deprem olma ihtimali yüzde 60 civarında. Ama 200 yıl, 500 yıl sonra da bu rakam yine aynıdır. Bu ihtimaller zamanla değişen ihtimaller değildir'' şeklinde konuştu. 
     
     RUSLARIN UYDU İLE DEPREMİ ÖNCEDEN HABER ALMA PROJESİ 

     Uydu aracılığıyla depremi önceden haber alma projesini geliştiren Rusya Avia Export Konsorsiyumu'nda çalışan Rusya Bilimler Akademisi Öğretim Üyesi Sergey Pulinets de uydulardan elde edilen bilgilerle depremi önceden tahmin edebilecek bir sistem geliştirdiklerini söyledi. 
     Sistemin, birtakım uydu sistemlerinin kurulup, istenilen alanı 365 gün 24 saat taraması ilkesine dayandığını anlatan Pulinets ''Geliştirdiğimiz uydu sistemi projesi ile deprem, 1-5 gün öncesinden tahmin edilebiliyor'' dedi. 
     Pulinets, sistemi şu anda kullanmaya hazır tek ülkenin Tayvan olduğunu, Tayvan'ın bu alanda çok ciddi adımlar attığını ifade ederek, ''Tayvan, kurulan yer istasyonları ve sadece bu işler için özel yapılmış uyduları atarak, ABD ile beraber bizim bilgilerimizi kullanarak sistemi başlattı. Şu anda test aşamasında olduğu için elde ettikleri bilgileri açıklamıyor'' dedi. 
     Projenin Pazarlama Direktörü Valery Belyak da bu projeyle ilgili Türkiye ile Rusya arasında karma ekonomik konsey protokolünde imzalanmış bir paragraf bulunduğunu belirterek, bununla ilgili daha geniş adımlar atmak için Türkiye'ye geldiklerini söyledi. 
     Belyak, gazetecilerin, projenin maliyetinin 150 milyon dolar civarında olup olmadığı şeklindeki soruları üzerine, ''Buna ne evet, ne hayır diyebilirim'' dedi. 
     Çalıştaya, Türkiye'nin yanı sıra çeşitli ülkelerden bilimadamları katıldı. Çalıştay, yarın da devam edecek. 
     
</TEXT>
</DOC>
