<DOC>
<DOCNO> 321025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonsiy01.html </URL>
<DATE> 2005/03/05/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Erdoğan ''SEKA'daki işçiler istismar kurbanı'' 
</HEADLINE>
<TEXT>

     Başbakan Recep Tayyip Erdoğan, SEKA'daki 750 işçinin ''istismarın kurbanı olduğunu'' savunarak, ''Orası siyasi şov merkezi haline dönüşmüştür, artık daha fazla tahammül edemeyiz. Yasal merciler kararlarını vermiştir, yürütme gerekli uygulamayı da yapmak durumundadır, yapacaktır'' dedi. 
     Başbakan Erdoğan, Kanal 7 televizyonunda Cape Town'dan canlı yayınlanan İskele-Sancak programına katılarak gündeme ilişkin soruları yanıtladı. 
     Türk lirasının çok değer kazandığı bunun piyasada yeni bir kırılmaya neden olabileceği yönündeki iddialarının anımsatılması üzerine Erdoğan, bu konudan yakınanların, geçmiş yıllarda da paranın sürekli değer kaybetmesinden şikayet ettiğini söyledi. 
     ''Ne yapılsın '' diye sorulduğunda herkesin Merkez Bankası'nın piyasadan döviz çekmesini istediğini belirten Erdoğan, şunları söyledi 
     ''Merkez Bankası bunu yapıyor zaten. Tabii bir özerk kuruluş olarak Merkez Bankası yapması gereken ne ise onu zaten yapacaktır. Ama buna rağmen hale beklenen olmuyorsa demek ki Merkez Bankası'nın çektiğinden daha fazlası herhalde piyasaya giriyor. Böyle bir durum var. Veyahut da başka bir rahatsızlık var. Doğrusu onu tespitte arkadaşlarımız şu anda hala belli çalışmanın içindeler. Bu nokta da net 'şunu yaparsak bu iş çözülür' diyemiyorlar'' Bu konularda sübvanse isteklerini karşılamalarının mümkün olmadığını belirten Erdoğan, ''köşeye sıkıştırma politikalarıyla ekonomik bir popülizme de yer vermeyeceklerini'' söyledi. Erdoğan, bu konudaki samimi önerilere ise açık olduklarını ifade etti. 
     
     SEKA 

     SEKA'nın İzmit'teki tesisleriyle ilgili tartışmalara da değinen Başbakan Erdoğan, bu tesislerin ekonomik ömrünü doldurduğunu, devlete yük olmaktan başka yararı bulunmadığını savundu. 
     Tesislerin, her yıl asgari 30 trilyon lira civarında sübvanse edildiğini anlatan Erdoğan, ''Türkiye'nin kağıt ihtiyacını zaten özel sektör karşılıyor. Niçin biz burada hala bunu yapalım'' dedi. 
     Kapatma kararı verilince işçilere çeşitli iş alternatifleri önerildiğini ifade eden Erdoğan, bunun olumlu yaklaşım görmediğini söyledi. Erdoğan, şöyle devam etti 
     ''Şu anda ortalama 2 milyar liraya yakın ikramiyeleriyle beraber net ellerine geçen para... Tabii bu parayı alamayacaklar. Ama öbür tarafından ihbar ve kıdem tazminatlarını da veriyoruz. Şu anda bu paralar, hesaplarına yatırılmış vaziyette. Arkadaşlarımın bana verdiği rakam kişi başına ortalama 40 milyar lira bankaya yatırıldı. 
     Buna yönelik iyi niyetimiz suiistimal edildi. Biz o araziyi rant düşünmeksizin İzmit Büyükşehir Belediyesi'nin hizmetinde kullanılmak suretiyle tahsisine karar verdik. İzmit halkının kullanabileceği büyük bir parkı olsun istedik. 
     Biz bu zararları kalkıp vatandaşımıza ödetemeyiz. Orada direnenler bilsinler ki 30 trilyonu, iş bulamayanların hakkından alıyorlar. Buna kimsenin hakkı yok. Bu hükümet, oradaki 750 kişinin karşısında, onlara düşman değildir. Maalesef bu 750 vatandaşımız orada kesinlikle bir istismarın kurbanıdırlar. Orası siyasi şov merkezi haline dönüşmüştür. Artık daha fazla tahammül edemeyiz. Yasal merciler, yargı kararlarını vermiştir. Artık bundan sona yürütme bu kararı uygulama aşamasına gelmiştir. Yürütme gerekli olan uygulamayı da konuyla ilgili yapmak durumundadır, yapacaktır.'' 
     
     ''DELİL OLURSA ADIM ATARIM'' 

     Erdoğan, ''öğrenci affıyla'' ilgili bir soru üzerine, iade gerekçesini Bakanlar Kurulu'nda görüşerek, atılması gereken adım ne ise o adımın atılacağını bildirdi. Erdoğan, ''Bu olaya bir öğrenci affı olarak bakmadık. Öğrencilerimizin geleceğe yönelik önünün açılması, şu veya bu nedenlerle var olan mağduriyetlerinin giderilmesine yönelik bir adımdır. Bu olayı düşünmemiz lazım'' diye konuştu. 
     Erdoğan, ''Hortumcuların sizin iktidar çevresine nüfuz etmeye çalışıyor mu '' sorusunu yanıtlarken de ''hortumculuk fıtratına sinmiş kişilerin şu veya bu şekilde bulaşmaya çalıştıklarını'' ifade etti. Yolsuzlukların üzerine gitmek kararlılıklarını koruduklarını ifade eden Erdoğan, ''İsterse benim dönemimde atanmış bir bürokrat olsun, isterse şu anda siyasette beraber olduğumuz arkadaşlarımız olsun, belgesini, bilgisini delillendirdiğimiz anda adımımı atarım'' dedi. 
     Başbakan Recep Tayyip Erdoğan, tüm ülkelerle münasebetleri geliştirdiklerini ve geliştireceklerini belirterek, ''Bunu bizim olumlu bir şekilde geliştirmemize birilerinin 'alternatifler üretiyorlar' diye yaklaşması çok çirkindir'' dedi. 
     Erdoğan, Kanal 7 televizyonunda Cape Town'dan canlı yayınlanan İskele-Sancak programına katılarak soruları yanıtladı. 
     Başbakan Erdoğan, çok sık yurtdışı ziyaretlerine çıkmasının eleştirildiği anımsatılarak yöneltilen soru üzerine ''Ankara'ya kapalı bir siyaset tarzını değil, Türkiye'yi dışa açan bir siyaset anlayışı getirdiklerini'' söyledi. 
     ''Bunun için de bizi belki de buralarda çok fazla göreceksiniz'' diyen Erdoğan, şöyle devam etti 
     ''İşadamlarını koluna takan ve onlarla beraber dünyayı fellik fellik dolaşan bir Başbakan göreceksiniz. Bizden önce yurtdışına hiç çıkmayan başbakanlar vardı. Rahmetli Özal, bir açılım yaptı. O zaman yurtdışı seyahatler artmıştı. Ondan sonra tekrar içe kapanıldı. Biz şimdi bunu açmaya çalışıyoruz. Dikkat ederseniz biz komşularımızın hepsiyle ilişkilerimiz geliştirdik. Orta Asya Cumhuriyetlerinden Afrika ülkelerine, Amerika'ya kadar... 
     AB ülkelerinin tamamıyla münasebetlerimiz var. Bunları yaptığımız için ihracatta rakam 64 milyar dolara çıktı. Eğer yerinizde oturursanız müflis tüccar durumuna düşersiniz. Bu işi yapıyorsak arayacağız, rızkımızı bulacağız. Bakın şimdi Güney Afrika Cumhuriyetleri ile 1.2 milyar dolarlık dış ticaret hacmimiz var. Ama dış ticaret hacmi korkunç şekilde bizim aleyhimizde. Bizim bunu dengeye doğru getirmemiz lazım. Dengeyi bulamazsak bu süreç aleyhimizde işlemeye devam eder.'' Dengeyi sağlamak için işadamlarını da alarak Güney Afrika'ya geldiklerini anlatan Erdoğan, ''İşadamlarımız Güney Afrikalı işadamlarıyla görüştü. Çatı kuruluşumuz burasının ekonomideki çatı kuruluşlarıyla irtibata geçti. 'Yanınızdayız herhangi bir sıkıntınızı, probleminizi biz çözeceğiz' dedik'' diye konuştu. 
     
     DIŞ POLİTİKA PARAMETRELERİ 

     Erdoğan, ''dış politika parametlerinin radikal bir şekilde değiştirilip değiştirilmediğinin'' sorulması üzerine, dış politika anlayışlarının Türkiye eksenli olduğunu söyledi. 
     Bunun tek eksenli bir dış politika olmadığını vurgulayan Erdoğan, bu politikanın tek boyuta indirilmesi durumunda başarılı olunmasının mümkün olmadığını dile getirdi. 
     Dış politikayı belli bir noktada toplamanın çok yanlış olacağını ifade eden Erdoğan, ''Ben ve arkadaşlarım bu konuyla ilgili olarak sadece olayın hükümet bazındaki münasebetlerini değil, parti bazındaki münasebetlerini de geliştiriyoruz. Değişik ülkelerdeki iktidar partileriyle kardeş parti ilişkileri kuruyoruz'' dedi. 
     Erdoğan, ''çok boyutlu politika anlayışının ABD ile ilişkilere zarar verdiği iddialarının'' anımsatılması üzerine, bu iddianın yerinde olmadığını söyledi. 
     Bir süre önce yapılan NATO Zirvesi'ni anımsatan Erdoğan, burada tüm ülkelerin liderlerinin birbirleriyle görüştüğünü, AB ülkelerinde ABD'ye karşı var olduğu söylenen olumsuz bakış açılarının da doğru olmadığının sonradan yapılan açıklamalarda görüldüğünü belirtti. 
     İktidara geldiklerinde söyledikleri, ''biz dost kazanmaya geldik, düşman kazanmaya gelmedik'' sözünü anımsatan Erdoğan, bunun için diğer ülkelerle bu ifadeyi tamamlayıcı ilişkilerini artıracaklarını ifade etti. 
     Erdoğan, ''O zaman İran ve Suriye konusunda Irak'taki hedefleriniz konusunda ABD ile ters düşme pahasına bunu bilerek yaptık ve yapmaya devam edeceğiz'' sözleri üzerine ''Ters düşme pahasına diye olaya yaklaşırsak bu yanlış olur'' dedi. 
     Orta yolu bulma gayretiyle işleri yapacaklarını ifade eden Erdoğan, tüm anlayışlarında orta yolun ve müzakere edilebilir noktaların var olduğunun yer aldığını belirtti. 
     Kurdukları çok boyutlu ilişkilerin müttefiklerinin de yararına olduğunu vurgulayan Erdoğan, adımlarını ortak bir aklı yakalayarak attıklarını söyledi. 
     ''Niçin düşman kazanmak üzerine bir politika, dost kazanmak varken'' diye soran Erdoğan, şöyle devam etti 
     ''Bizim üst düzeyde zaten böyle bir politikamız yok. Bizim ABD ile de üst düzeyde münasebetlerimiz gayet iyi, Rusya ile de Çin ile de gayet iyi. Çevre ülkelerle gayret iyi. Tüm ülkelerle münasebetlerimizi geliştiriyoruz, geliştireceğiz. Yani bunu bizim olumlu bir şekilde geliştirmemize birilerinin 'alternatifler üretiyorlar' diye yaklaşması çok çirkindir. Bize bunu söyleyenler, gitsinler dünyadaki ülkelere bir baksınlar onlar ne yapıyor O bizim gittiğimiz yerlerde veya şu anda gidemediğimiz yerlerde hepsi var. Onun için attığımız adımlar, hepsi bir mutabakat zeminindedir ve dost kazanmaya yöneliktir. Ülkemizin, görüşmüş olduğumuz ülkelerle karşılıklı çıkarına dayanan adımlardır.'' Erdoğan, AB ülkelerinin söz konusu ülkelerle ciddi anlamda ilişki kurduğuna dikkati çekti. 
     
     BUSH İLE BİLAL ERDOĞAN HAKKINDAKİ KONUŞMA 

     Erdoğan, NATO Zirvesi'nde ABD Başkanı George W. Bush ile oğlu Bilal Erdoğan hakkında yaptığı konuşmaya ilişkin yorumlarla ilgili olarak asıl konuşulması gerekenin bunlar olmaması gerektiğini söyledi. 
     Erdoğan, şöyle devam etti 
     ''Maalesef asıl sorulması gereken, acaba bugüne kadar niye yapılmadı Bu münasebetler niye kurulmadı Niçin Türkiye içine kapanık politikalarla kendisi için yalnızlığı seçti Bunu konuşmak lazım. Benim oğlum okudu. Harvard'da masterini tamamladı. Daha sonra Dünya Bankası'na müracaat etti ve girdi. Bu arada da daha önce Harvard'da okuduğunu Sayın Bush biliyordu. Mezuniyetten sonra ne olduğunu sordu. Ben de 'Dünya Bankası'nda göreve başladı' dedim. 'Yani eve artık ekmek getiriyor' dedi. Ben de 'evet getiriyor' dedim. Bunu bazı köşe yazarları bir yere çekti. Bu, 'evladınızı yetiştirdiniz'. 'Evladınız artık evine sahip çıkıyor' demektir. Yani 'artık baba eline bakmıyor' bu, bu demektir. Siz buna, böyle değil de çok farklı bakarsanız, o zaman gelinen bu noktaya gelirsiniz. Ama ben bu noktada değilim. Bizim evladımız şöyle veya böyle orada okumuştur. Burada belli bir süre çalışacak. Okulunu bitirdikten sonra temennim o dur ki kendi ülkesinde, kendi vatanında, o birikimini değerlendirmenin yoluna gider.'' Erdoğan, bir başbakanın ailesiyle bu şekilde uğraşmanın çok dengeli bir iş olmadığını, ülkenin sorumluluğunu üstlenmiş bir insanın ailesine bu şekilde yaklaşım göstermenin doğru olmadığını vurguladı. 
     
     ABD'NİN TEKLİFİ 

     ABD'nin Türkiye'ye 1 milyar dolarlık hibeyi geri çektiği anımsatılarak, ''Bu bir gerginlik işareti mi '' sorusuna Erdoğan, ''hayır'' yanıtı verdi. 
     Böyle bir hibeye Türkiye'nin ihtiyacı olmadığı için bütçeye konulmadığını vurgulayan Erdoğan, ABD'nin, ''Türkiye'nin ekonomik parametrelerinin olumlu olduğunun farkında olduğunu'' bu nedenle bu hibenin Afganistan ve Irak'a aktarıldığını duyduklarını söyledi. 
     
     AKP'DE İSTİFALAR 

     Başbakan Recep Tayyip Erdoğan, ''AK Parti'de son zamanlarda yaşanan milletvekili istifalarıyla ilgili herhangi bir endişeye kapılmaya gerek olmadığını'' belirterek, ''AK Parti bir hizmet yeridir, farklı bir yerde hizmet etme imkanları varsa buyursunlar gitsinler'' dedi. 
     Kanal 7 televizyonunda Cape Town'dan canlı yayınlanan İskele-Sancak programına katılarak soruları yanıtlayan Erdoğan, bir soru üzerine, AK Parti'de son zamanlarda yaşanan milletvekili istifalarıyla ilgili herhangi bir endişeye kapılmaya gerek olmadığını söyledi. 
     Endişenin bir paranoya olacağını belirten Erdoğan, ''Abdestinde şüphe eden, namazından da şüphe eder'' diye konuştu. Erdoğan, ''Biz olaylara hazırız, dersimize iyi çalışmışız, bizi eleştiren arkadaşlarımız olabilir, bu onların siyasi takdiridir'' görüşünü dile getirdi. 
     AK Parti dışında başka bir yerde hizmet etme imkanı bulan milletvekillerine söylenecek bir şey olmadığını ifade eden Erdoğan, şöyle devam etti 
     ''AK Parti bir hizmet yeridir, farklı bir yerde hizmet etme imkanları varsa buyursunlar gitsinler, asıl olan bu ülkeye hizmet değil midir, madem başka bir yerde hizmet etme imkanları var onlara söyleyecek bir şey yok. Eleştirilerden duyduğumuz bir rahatsızlık yok. Ben buradayım, Abdullah Bey Türkiye'de, bakan arkadaşlarımızdan 4 tanesi benim yanımda niçin muhataplarıyla görüşmek için, netice alma sanatı siyaset, döneceğiz AB çalışmalarımızın değerlendirmesini yapacağız, o alanda adımlarımızı atacağız. 
     Türkiye'nin şu anda en örgütlü partisi AK Parti'dir. Bu yıl kongrelerimizi yapacağız, önümüzdeki yıl büyük kongremizi yapacağız. Bize ayak uyduran, partinin ilkelerini benimsemiş olanlarla yolumuza devam edeceğiz. Partinin ilkeleriyle ters düşüyorsa ve partinin yetkili kurumlarına şikayetler geliyorsa, yetkili kurumlar da bu noktada bunların değerlendirmesi yapar ve ondan sonra MKYK ne gerekiyorsa bunu yerine getirir.'' 
     
     PARLAMENTODA DEVAMLILIK 

     Başbakan Erdoğan, ''yeni istifalar bekliyor musunuz '' sorusuna da bunun değerlendirmesini yapmadığını, bugüne kadar olan istifaların kendisine göre siyasi olarak kişisel tavırlar olduğunu belirterek, şöyle dedi 
     ''Bakıyorsunuz 'elini sıkmadın, bakmadın' diyorlar, böyle bir şey yok. Bizim siyasetimiz tevazu üzerine bina edilmiştir. Bunu söyleyenler halka fildişi kuleden bakan tiplerdir. Bunun aksine yapanların hali 3 Kasım'da görüldü'' Partiden istifaları engellemeye yönelik çalışmalar içinde bulunmadıklarını, parlamentoda devamlılığı esas almaya çalıştıklarını belirten Erdoğan, bunu da ana muhalefet partisinden teklif gelmesi halinde beraber yapabileceklerini söyledi. 
     TBMM'de iktidar olsun, ana muhalefet partisi olsun birçok milletvekilin devamsızlık yaptığını kaydeden Erdoğan, şöyle konuştu 
     ''Hiçbir siyasi parti eksilmeyi göze alamadığı için o devamsızlığı yapanları partinde ihraç etmiyor. Benim bildiğim devamsızlık nedeniyle partiden ihraç edilen olmamıştır. Millet bir yetki verdi, ne dedi ben sana parlamentoda haftada 3 gün çalışma görevi veriyorum. Haftada 3 gün, 4 gün bunun dışındasın. Salı, çarşamba, perşembe çalışacaksın . Ama bakıyoruz birçok arkadaş Meclis çalışmalarını ciddiye almıyor, gelmiyor, her siyasi parti seçimlerde yedek listesini ilan etsin. Devamsızlık, istifa, ölüm halinde yedek listeden oraya geçiş sağlansın. 
     Bir defa bağımsız milletvekilleri dışında milletvekillerinin tamamı kendi oylarıyla seçilmiyor, oy veren, partiye oy veriyor. Adayların içinde kendi oyları olan yok mu Var, ama bunlar onun seçilmesine yeterli oy değil, varsa o kadar oyu bağımsız seçilsin. Bir partinden geldiğine göre, o partinin genel gidiş hattını etkileyecek tavrın içine girmesini engelleyecek bir müeyyide uygulanmalı, sürekli tehdit eden bir tavrın içine girmemeli.'' 
     
     ''17 ARALIK'TAN SONRA HIZ KESMEDİK'' 

     Hükümetin, 17 Aralık tarihinden sonra AB konusunda hız kestiği eleştirilerinin doğru olmadığını belirten Erdoğan, önümüzdeki günlerde Troyka'nın Türkiye'de toplanacağını ve görüşmelerden sonra geleceğe yönelik adımların nasıl atılacağı konusu ile bunların başlıklarının belirleneceğini söyledi. 
     Başbakan Erdoğan, AB müzakere sürecinde başmüzakerecinin de zamanı geldiğinde hükümet tarafından ilan edileceğini ifade ederek, ''Kolektif akılla bu işi yürütüyoruz. Medya bu olayı magazinleştiriyor, magazin olayı değil, ciddi olay bu. Olayı bu kadar hafife almanın anlamı yok. Bu, ülkenin bir medeniyet projesiyle, geleceğiyle alakalı olay. Bunu, bu kadar hafife almak olmaz'' dedi. 
     Erdoğan, ''nasıl bir başmüzakereci aradığının'' sorulması üzerine, bu işin bir numaralı sorumlusunun, heyet başkanı olarak Dışişleri Bakanı Abdullah Gül olduğunu belirtti. 
     Başmüzakerecinin Gül'e bağlı olarak çalışacağını ifade eden Erdoğan, başmüzakerecinin siyasi altyapısının, ekonomik bilgisinin, dil bilgisinin olmasının şart olduğunu, ikili münasebetlerde başarılı ve girişken olması gerektiğini kaydetti. 

     
</TEXT>
</DOC>
