<DOC>
<DOCNO> 345683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy17.html </URL>
<DATE> 2005/05/25/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Muhalefetten Ağar'a gözdağı 12 bile bize dayanamadı 
</HEADLINE>
<TEXT>

     DYP’de parti içi muhalefet Genel Başkan Mehmet Ağar’a "12 Eylül bile bize dayanamadı" diyerek meydan okudu. 
     Büyük Kongre sonrası Ağar’a karşı dün yemekli bir toplantıda bir araya gelen eski milletvekilleri ve bazı il başkanları adına ortak bir açıklama yapıldı. 
     DYP eski İstanbul Milletvekili Aydın Menderes 120 eski milletvekilinin mutabakat bildirdiğini belirttiği konuları basına duyurdu. DYP’li eski Devlet Bakanı Halit Dağlı’ya ait Adana Sofrası’nda gerçekleştirilen basın toplantısında Menderes, Ağar’ı DYP’yi sıradan bir parti haline getirmekle suçladı. 
     "DYP Genel Başkanı partisini iktidara sadık bir parti haline dönüştürmüştür" diyen Menderes, "DYP bir günde 4 milletvekilini elinden kaçırdı. 4 milletvekilini muhafaza edemeyen bir genel başkan bu partiyi nasıl çekip çevirecek" diye Ağar’a yüklendi. 
     Menderes, DYP’nin kapılarını kapalı tutma adetinin terk edilemediğini söyledi. Menderes, "Az olsun bizim olsun zihniyeti kırılmamıştır. DYP tırtıl gibi sayın Ağar’la birlikte etrafına koza örmekle vakit geçirmiştir" dedi. 
     Menderes, 9’uncu Cumhurbaşkanı Süleyman Demirel’in "Demokraside çareler tükenmez" sözüne işaret ederek, "şöyle devam etti 
     "DYP’de de çözüm tükenmez. DYP kongrede üzerine çöktürülen kabusu üzerinden atacaktır. Bunun yolu bir kere daha sandığın DYP büyük kongre delegelerinin önüne gelmesidir. Büyük Kongre zaruri hale gelmiştir. 12 Eylül 10 yıl yasak koydu. 5 yıl dayanabildi. Bu hareketin önünde bugünkü genel başkan ve seçtirdiği yetkilli kurulların kaç gün dayanacağını görürüz. Bundan itibaren çan boyunlarına asıldı. Çan ile gezecekler, çıkaramazlar." Toplantıda, eski milletvekilleri Hacı Filiz, İlhan Aytekin, Turhan Güven, Refaiddin Şahin, Ayvaz Gökdemir, Oğuz Tezmen, İsmat Attila, Bayar Öktem, Halit Dağlı gibi isimler de hazır bulundu. 
     
</TEXT>
</DOC>
