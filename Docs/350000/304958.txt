<DOC>
<DOCNO> 304958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/dunya/dun01.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, Irak'ta 'ölüm komandosu' yetiştirecek 
</HEADLINE>
<TEXT>


Newsweek, ABD'nin Irak'ta direnişçileri avlamak için peşmerge ve Şiilerden oluşan ölüm timleri kurmaya hazırlandığını yazdı 

SEMA EMİROĞLU New York 


Irak'ta giderek güçlenen ayaklanma ile baş edemeyen ABD Savunma Bakanlığı'nın Pentagon , bu ülkeye gönderilecek özel kuvvetler önderliğinde Kürt ve Şii milislerden oluşan "Ölüm Komandoları" ile Sünni isyancılara suikast düzenleme ve kaçırma planları yaptığı ortaya çıktı. 
Newsweek dergisine göre, Reagan yönetiminin El Salvador'daki iç savaş sırasında uyguladığı gizli stratejiye benzerliği nedeniyle "Salvador Seçeneği" olarak adlandırılan plan, Pentagon'da yoğun biçimde tartışılıyor. 
Haberde, "Irak'ta giderek derinleşen bataklık hakkında ne yapmalı Pentagon'un bu konudaki en son yaklaşımının adı, Salvador Seçeneği" denildi. Newsweek'e konuşan üst düzey bir subay, "Herkesin üzerinde hemfikir olduğu nokta, Irak'ta bu şekilde devam edemeyeceğimiz. İsyancılara karşı hücumu ele almanın yolunu bulmak zorundayız. Şu anda savunmayı oynuyoruz ve kaybediyoruz" dedi. 
Newsweek, Pentagon'un 80'lerin başlarında Reagan yönetiminin El Salvador'daki solcu gerilla ayaklanmasını bastırmak için kullandığı ve ölüm komandolarını da içeren milliyetçi güçleri destekleme seçeneğini dikkate aldığını belirtti. Newsweek, o zamanlar Orta Amerika ülkelerinden Honduras'ta Reagan'ın büyükelçisi olan John Negroponte'nin, bugün ABD'nin Bağdat büyükelçisi olduğuna da dikkat çekti. 
Pentagon önerisine göre, Amerikan Özel Kuvvetleri, Iraklı ölüm komandolarına tavsiyede bulunmak, onları desteklemek ve eğitmek için Irak'a gönderilecek. Kürtlerin Peşmerge savaşçıları ve Şii milisler arasından seçilecek olan komandolar, Sünni isyancılar ve sempatizanları, hatta Suriye'de olanları bile hedef alacak. 


</TEXT>
</DOC>
