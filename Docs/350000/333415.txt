<DOC>
<DOCNO> 333415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur08.html </URL>
<DATE> 2005/04/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Liseli öğrencinin üzerinden esrar çıkınca... 
</HEADLINE>
<TEXT>

     Ercan YILDIZ DHA 

      DÜZCE'nin Cumayeri Çok Programlı Lisesi'nde öğretmenlerin yaptığı üst aramasında, cüzdanında jelatine sarılı esrar bulunan öğrencinin, evinde de 3 ruhsatsız tabanca ve 33.4 gram esrar ele geçirildi. Olayla ilgili olarak, öğrencinin babası mahkemeye çıkarıldı. 
     Cumayeri Çok Programlı Lisesi'nde önceki gün sabah öğretmenler tarafından öğrenciler üzerinde sigara araması yapıldı. Okula girişinde öğrenciler, öğretmenler tarafından tek tek arandı. Bu sırada 16 yaşındaki A.N.'nin cüzdanında, jelatine sarılı az miktarda esrar bulundu. 
     Bunun üzerine okul yönetimi, Cumayeri İlçe Emniyet Amirliği'ne bilgi verdi. Lise öğrencisinin ifadesinden yola çıkan polis, Cumhuriyet Savcılığı'ndan alınan izinle öğrencinin evinde arama yaptı. Evde A.N.'nin babası İ.N.'ye ait olduğu belirtilen 3 ruhsatsız tabanca ve 33.4 gram esrar ele geçirildi. 
     Esrar ve ruhsatsız tabanca bulundurma suçlamsıyla mahkemeye çıkarılan İ.N.'nin tutuksuz yargılanmasına karar verilirken, oğlu lise öğrencisi A.N., yaşının küçük olması nedeniyle serbest bırakıldı. 
     Okul yönetimi, öğrencilerinin üzerinden esrar çıkmasından üzüntü duyduklarını belirtti. Yöneticiler, "Öğrencilerimizi sigaradan uzak tutmak için, belirli periyodlarla üst araması yapıyoruz. Arama sırasında öğrencimizin üzerinden çok az miktarda esrar çıktı. Biz de polise haber verdik. Olay bizi çok üzdü. Öğrencimizin esrar kullanıp kullanmadığını, ne maksatla üzerinde taşıdığını bilmiyoruz'' dediler. 
     
</TEXT>
</DOC>
