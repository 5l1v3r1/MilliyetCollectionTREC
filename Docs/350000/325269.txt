<DOC>
<DOCNO> 325269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun16.html </URL>
<DATE> 2005/03/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hamas Sezer'in Suriye ziyaretini destekliyoruz... 
</HEADLINE>
<TEXT>

     Metin TURAN KAHİRE, DHA 

FİLİSTİNLİ Hamas örgütünün sürgündeki lideri Halid Meşal, Türkiye'yi İsrail'in 'kötü emellerine' alet olmaması konusunda uyardı. Filistinlilere haklarının geri verilmesi ve Filistin topraklarındaki işgalin sona ermesi için Türkiye'nin İsrail'e yaptırım gücü uygulamasını isteyen Meşal, Cumhurbaşkanı Necdet Sezer'in Suriye'ye yapacağı ziyareti de desteklediklerini söyledi. Filistin Özgür ve Demokratik Cephe Lideri Nayef Havatmi de Ortadoğu barışı için Türkiye'nin dörtlü zirveye ev sahipliği yapmasını istedi. 
     MISIR'ın başkenti Kahire'de Filistin lideri Mahmud Abbas başkanlığında yapılan Filistinli gruplar toplantısına katılan Halid Meşal ve Nayef Havatmi toplantı sonrasında DHA'ya Türkiye ve Ortadoğu'ya ilişkin görüşlerini anlattı 
     
     'İSRAİL'İN SİYASETİ ÖLDÜRÜCÜDÜR' 

     - Türkiye-İsrail ilişkilerini nasıl değerlendiriyorsunuz 
     - Halid Meşal "Bu Türkiye'nin iç siyasetidir, ama biz Türkiye ve diğer Arap ülkelerinin İsrail ile ilişki kurmasını istemiyoruz. İsrail, Türkiye ve Arap ülkeleriyle ekonomik ilişkiler kuruyor. Bu İsrail'in dünyaya kendini güzel gösterme politikasıdır. Biz, İsrail'i Türkiye, Arap ve Müslüman dünyası içinde büyük bir tehlike olarak görüyoruz. İsrail'in siyaseti aldatıcı, zehirli ve öldürücüdür. Biz başkalarının siyasetine karışmak istemiyoruz, ama Hamas olarak, Arap ve Müslümanların bu kötü emellere alet olmalarını istemiyoruz. Tabi bunlardan birisi de Türkiye'dir." - Türkiye'nin Ortadoğu'da arabuluculuk üstlenmesine nasıl bakıyorsunuz 
     - HM "Biz, Türk halkının önemini biliyoruz, ama Filistin-İsrail sorunu için gösterilen çabalar dikkatli ve tedbirli yapılmalı, çünkü İsrail için bunların hepsi yaptırım gücü getirmiyor. Biz, katkı sunmak isteyen Türkiye veya başka bir ülkeden, İsrail'in Filistin topraklarından çekilmesini ve Filistinlilerin haklarının verilmesini vurgulamasını istiyoruz. Filistin meselesi gayet açıktır. Filistin halkına zulüm edilmektedir. Yasal olmayan bir işgal söz konusudur. Kudüs'e, değerlerimize ve insanlarımıza bitmeyen bir düşmanlık vardır. Türkiye'den İsrail'e karşı bizim haklarımızı tanımaları için bir yaptırım gücü uygulamasını istiyoruz" dedi. 
     
     'TÜRKİYE FİLİSTİN DAVASINA DESTEK VERSİN' 

     - Türk hükümetinden neler bekliyorsunuz 
     - HM "Türkiye'den temelde iki şey istiyoruz. Birincisi maddi, siyasi ve diplomatik açıdan destek verilmesi ve Türkiye'nin siyasi toplantılarında Filistin davasının ele alınması. İkincisi Türkiye'nin, İsrail Filistinlilerin haklarını tanıyana kadar, Siyonist baskı ve işgalinin kalkması için çalışmalarını devamlı olarak sürdürmesi. Sonra Türkiye'nin, Filistin meselesi için Avrupa ve ABD'deki toplantılarda bize destek çıkmasını istiyoruz. Çünkü, Türkiye ile Filistin arasında tarihi bir bağ vardır. Osmanlı zamanında Kudüs ve Mescid-i Aksa korunuyordu. Biz bunun varlığını tarih boyunca biliyoruz. Sonra burada Türkiye tarihinin vesayeti var dolayısıyla Türkiye'nin Filistin meselesinde hak ettiği yeri üstlenmesini gerekli görüyoruz. Tabi bu temennilerimiz Türkiye'nin aziz halkıyla gerçekleşeceğine inanıyoruz," - Cumhurbaşkanı Ahmet Necdet Sezer'in, Suriye ziyaretini nasıl değerlendiriyorsunuz 
     - HM Biz, Sayın Sezer'in ziyaretini destekliyoruz veTürkiye'nin Arap ülkeleriyle ilişkilerinin iyi yönde gelişmesini istiyoruz. Suriye ile Türkiye koşu iki ülkedir. ABD'nin karşı çıkması Türkiye için bir sorun teşkil etmemeli, çünkü bu bir içişlerine karışılma anlamına gelmektedir." 
     
     'TÜRKİYE DÖRTLÜ ZİRVEYE EV SAHİPLİĞİ YAPSIN' 

     Filistin Özgür ve Demokratik Cephe Lideri Nayef Havatmi de DHA'ya Kahire'de yaptığı açıklamada, Türkiye'nin Başbakan Recep Tayyip Erdoğan'ın öncülüğünde Filistin-İsrail arasındaki sorunun çözümü için bir girişimde bulunmasının önemli bir adım olacağını söyledi. 
     Türkiye'nin Ortadoğu barışında Filistin devletinin kuruluşu ve Filistin'in geleceğini belirlemede etkin rol alacağına inandıklarını söyleyen Havatmi, "Kardeşim Türk Dışişleri Bakanı Abdullah Gül'ün, Ortadoğu barış girişimi için hızlı davranması, Türkiye'nin başkanlığında, ABD'nin eşliğinde, Filistin-İsrail dörtlü zirvesine ev sahipliği yapması barışa katkı sağlayacaktır" dedi. 
     
</TEXT>
</DOC>
