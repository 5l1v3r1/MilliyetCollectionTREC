<DOC>
<DOCNO> 333628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun32.html </URL>
<DATE> 2005/04/15/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Guardian İngiltere, Rumlara baskısını artırıyor... 
</HEADLINE>
<TEXT>

     İngiltere'de yayımlanan The Guardian gazetesi, İngiliz hükümetinin, Kıbrıslı Türklerle yeniden birleşme görüşmelerine dönülmesi için Rumlara baskıyı artırdığını, görüşmelere kısa süre içinde yeniden başlanmasının beklendiğini yazdı. 
     Guardian gazetesinin dış politika yazarı Simon Tisdall tarafından kaleme alınan makalede, Rum yönetiminin bütün karşı çıkışlarına rağmen, İngiltere'nin uluslararası alanda halen tanınmayan KKTC ile AB ülkeleri arasında doğrudan ticaret bağları kurulması için de çaba harcadığı belirtildi. 
     Tisdall, aynı şekilde İngiltere ile Kuzey Kıbrıs arasında doğrudan uçak seferleri yapılması için çalışıldığını vurgularken, İngiltere'nin bu yeni tutumu, Annan planının Rumlar tarafından reddedilmesinden sonra benimsediğini bildirdi. 
     İngiliz hükümetinin AB dönem başkanlığı boyunca da bu hedeflerin gerçekleşmesi için çaba harcayacağını kaydeden Tisdall, geçen şubat ayında Avam Kamarası Dış İlişkiler Komisyonu tarafından hazırlanan raporda da Rum yönetiminin eleştirildiğini hatırlattı. 
     KKTC'de hafta sonunda yapılacak cumhurbaşkanlığı seçiminin de adadaki barış görüşmelerinin yeniden başlamasına ilişkin takvime hız kazandıracağını kaydeden Tisdall, adada ''anlaşma yanlısı'' olduğunu belirttiği Mehmet Ali Talat'ın seçimi kazanma şansının yüksek olduğunu bildirdi. 
     The Daily Telegraph gazetesi de KKTC'de hafta sonunda yapılacak seçimin önemine dikkati çekti. 
     Haberde, Cumhurbaşkanı Rauf Denktaş'ın ''uzlaşmaz'' olduğuna dair eleştirilere de işaret edilirken, Denktaş'ın siyaset sahnesinden çekilmesiyle Kıbrıs'taki iki kesimin ''birleşme umutlarının yeniden canlandığı'' savunuldu. 
     Denktaş'ın aktif siyasetten çekilse de siyasi mücadeleye devam edeceğine dair sözlerine de yer veren Telegraph, ünlü siyasetçinin ''KKTC'nin özgürlüğünü pazarlık konusu yapanlarla'' mücadeleyi sürdüreceğini söylediğini yazdı. 
     Seçimlerde Cumhurbaşkanı Denktaş'ın yerini büyük olasılıkla Mehmet Ali Talat'ın alacağı tahmininde de bulunulurken, Talat'ın ''daha ılımlı ve uzlaşmacı bir siyasetçi'' olduğu belirtildi. 
     
</TEXT>
</DOC>
