<DOC>
<DOCNO> 338830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun31.html </URL>
<DATE> 2005/05/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İtalya ABD ile ilişkilerimiz risk altında değil 
</HEADLINE>
<TEXT>

     İtalya Savunma Bakanı Antonio Martino, Bağdat’ta Amerikan askerlerinin açtığı "dost ateşi" neticesinde İtalyan askeri istihbarat servisi SİSMİ elemanı Nicola Calipari’nin yaşamını yitirmiş olmasının iki ülke arasındaki ilişkilere zarar vermeyeceğini söyledi. 
     Martino, Nettuno’da İkinci Dünya Savaşı’nın sona erişinin anılması münasebetiyle Nettuno’da katıldığı tören sırasında, gazetecilerin "Calipari’nin vefatına ilişkin rapor konusunda ABD ve İtalya arasında mutabakat sağlanamadı. Bu durum ikili ilişkileri olumsuz etkileyecek mi " sorusunu, "Elbette ki hayır. ABD-İtalya ilişkileri risk altında değil" şeklinde yanıtladı. 
     Törene katılan ABD’nin Roma Büyükelçisi Mel Sembler de, "ABD ve İtalya arasındaki ilişkiler güçlüdür ve güçlü olmaya devam edecektir" dedi. 
     Büyükelçi Sembler, şunları söyledi 
     "Nicola Calipari, İtalya gibi ABD açısından da bir kahramandır. 
     Değerli bir dostu kaybettik. Ama bu, Washington-Roma ilişkilerini etkilemeyecek." Calipari, Irak’ta serbest bırakılan İtalyan gazeteci Giuliana Sgrena’yı 4 Mart 2005’te bir araçla Bağdat Hava Limanı’na götürdüğü sırada Amerikan askerleri tarafından açılan ateşte yaşamını yitirmişti. Sgrena’nın da yaralandığı trajedinin aydınlatılması amacıyla kurulan ortak araştırma komisyonu, ABD ve İtalyan yetkililer arasındaki uzlaşmazlıkla sonuçlanmıştı. 
     ABD’li komisyon üyelerinin, ateş açan askerleri akladıkları rapor geçen günlerde resmen açıklanmıştı. İtalya ise uzlaşma sağlanamaması neticesinde, söz konusu rapora imza koymamakla yetinmek durumunda kalmıştı. 
     Trajediye ilişkin İtalya’nın ileri sürdüğü raporunsa TSİ 19.00’da İtalya Dışişleri Bakanlığı tarafından resmen açıklanması bekleniyor. 
     
</TEXT>
</DOC>
