<DOC>
<DOCNO> 312890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonsiy10.html </URL>
<DATE> 2005/02/06/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Rice Zaman zaman dostlar arasında farklılıklar olabilir 
</HEADLINE>
<TEXT>

     ABD Dışişleri Bakanı Condollezza Rice, Türkiye ile ABD arasında son dönemde görüş ayrılıklarının arttığının belirtilmesi üzerine, ''Zaman zaman dostlar arasında farklılıklar olabilir, ama önemli olan hala dost olduğumuzu hatırlayabilmektir'' diye konuştu. 
     Ankara'daki temaslarını tamamlayan Rice, Dışişleri Bakanı ve Başbakan Yardımcısı Abdullah Gül ile Esenboğa Havaalanı'nda ortak basın toplantısı düzenledi. 
     Rice, Türkiye'de ABD karşıtı görüşlerin arttığının belirtilmesi, Türkiye'nin Kerkük ve terör örgütü PKK konusundaki beklentilerinin hatırlatılması ve ABD'nin bu konularda neler yapmayı düşündüğünün sorulması üzerine, ''endişe duyulan konularda birlikte çalışmayı sürdürmeyi planladıklarını'' söyledi. 
     ABD'nin PKK'yı terör örgütleri listesine aldığını ifade eden Rice, Kerkük'ün ise tüm Iraklıların birbirlerine saygı duyarak birlikte yaşamak istedikleri bir kent olduğunu söyledi. Rice, Türkiye ve ABD'nin, Kerkük'te tüm Iraklıların bir araya gelerek temsil edilebilmeleri yönündeki mesajlarının ortak olduğunu söyledi. 
     ''Zaman zaman dostlar arasında farklılık olabilir, ama önemli olan hala dost olduğumuzu hatırlayabilmektir'' diyen Rice, her iki ülke yöneticilerinin kendi kamuoylarına karşı sorumlulukları bulunduğunu kaydetti. 
     ''Hem kendimize hem halklarımıza ortak tarihimizi, birlikte başardıklarımızı, ortak zengin geleceğimizi ve gelecekteki önemli fırsatları hatırlatmamız gerekir'' diyen Rice, görüş ayrılığı olan konular üzerindeki görüşmelerin sürmesinin ve Türkiye-ABD ilişkilerinin olumlu yönleri üzerinde durulmasının önemli olduğunu belirtti. 
     Bir gazetecinin ABD'nin politikalarını dost ülkelere ve dünyaya yeterince anlatıp anlatamadığını sorması üzerine Rice, ''Tam bir anlayışın söz konusu olmayabileceğini'' kaydetti ve ''Daha fazla konuşulması gerekiyor, dostlarımızla konuşuyoruz'' dedi. 
     Türkiye ile ABD'nin soğuk savaş döneminde birlikte hareket ettiklerini, daha sonra birçok olay ve gelişmede birbirlerine destek olduklarını ifade eden Rice, ''Farklılıklar olacak, ama bu ilişkilerin gücünü etkilemiyor, ilişkilerin iki ülke açısından önemini de değiştirmiyor'' diye konuştu. 
     Irak'ta seçimlerin yapılmasıyla birlikte yeni bir dönemin başladığını belirten Rice, özgür ve demokratik bir Irak'ın yaratılmasının zaman alacağını söyledi. Rice, ''Bu sürece destek veriyoruz, yönetime gelenlerin yeni bir Irak inşa etmesini bekliyoruz'' dedi. 
     
     ORTADOĞU 
     Rice, Ortadoğu konusundaki bir soru üzerine, ABD'nin bölgeye ne gibi katkılar yapabileceği konusu üzerinde çalıştıklarını, ''Barış sürecinin sürdürülebilir bir ivme kazanmasını istediklerini'' söyledi. 
     Ortadoğu ziyareti öncesinde Gül'ün görüş ve önerilerini dinlediğini ifade eden Rice, ABD'nin Ortaoğu'ya ataması planlanan özel temsilciyi yakın zaman içinde açıklamasının beklenmediğini de kaydetti. Rice bir gazetecinin ''Arap dünyasında Yahudi toplumuna yönelik olumsuz görüşlerin gazetelerde sıkça yer aldığını söylemesi ve ABD'nin bu yaklaşıma yönelik olarak Arap ve Müslüman toplumlara ne gibi mesajlar vereceğini'' sorması üzerine, Mısır'ın Şarm El Şeyh kentinde yapılan zirvede birçok Arap ülkenin üst düzey yöneticilerinin yer aldığını ve burada toplumların birbirlerini algılama şekillerine yönelik olumlu adımlar atıldığını söyledi. 
     ''Yahudi halkı komşularının saygısını hak ediyor'' diyen Rice, her iki tarafın yöneticilerine sorumluluk düştüğünü belirterek, ''Halklara olumlu imajlar sunulması gerekiyor. Her iki taraf da son derece büyük medeniyetler. Halklar arasında çözüm için temeller atılması gerekiyor'' diye konuştu. 
     
</TEXT>
</DOC>
