<DOC>
<DOCNO> 343197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/spor/spo13.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyunbozan kim 
</HEADLINE>
<TEXT>


2. Lig B Kategorisi B Grubu'nda ortalık karıştı. Orduspor, Eskişehirspor'u suçlarken, Es-Es ise, "Önde olan takım neden sahaya çıkmasın " diyerek can güvenliklerinin bulunmadığını savundu 


ORDUSPOR CEPHESİ 
EROL KÜÇÜKOĞLU 

Eskişehirspor maçının yarıda kalması nedeniyle Futbol Federasyonu'nun vereceği kararı bekleyen Orduspor'un Başkanı Şükrü Bodur, dün bir basın toplantısı düzenleyip, kendilerini savundu. 
Eli bıçaklı olarak sahaya giren taraftarın olayını "münferit bir hadise" olarak nitelendiren Bodur, şampiyonluklarının masa başında engellenmeye çalışıldığını iddia etti. 

Teknik heyeti suçladı 
Başkan Bodur şöyle devam etti "Biz rakibi güçlükle ikna edip, soyunma odalarına girmelerini sağladık. Onlar giderken en küçük olay olmadı. Emniyet güçleri tarafından bütün önlemler alındı. Devre arasından sonra 2-1 yenik olan takımımız sahaya çıktı ve beklemeye başladı. Ama Eskişehirspor çıkmadı." 
Rakip teknik heyetin soyunma odalarına girmek istememesinin taraftarı tahrik ettiğini de ileri süren Orduspor Başkanı, "Sahaya çıkmayan takım hükmen mağlup sayılır. Hatırlarsanız Trabzonspor - Fenerbahçe kupa maçında Fenerbahçe Teknik Direktörü'ne bir taş atılmıştı. Fenerbahçe sahaya çıkmamış ve hükmen yenik sayılmıştı" yorumunu yaptı. 

ESKİŞEHİRSPOR CEPHESİ 
EYÜP KELEBEK DHA 

Orduspor karşısında can güvenliklerinin bulunmadığı gerekçesiyle ikinci yarıya çıkmayan Eskişehirspor da kendini savundu. Şampiyonluk iddialarının bulunmamasına rağmen etki altında kalmadan maça çıktıklarını vurgulayan Kırmızı - Siyahlılar'ın Başkanı Halil Ünal, Orduspor maçında yaşanan olayları anında cep telefonuyla Futbol Federasyonu Başkanı Levent Bıçakcı'ya bildirdiğini belirtti. Ünal, "Çıkmama gerekçemizi iki sayfalık bir rapor halinde maçın hakemine sunduk. Buralardan lehimize bir karar çıkmasını bekliyoruz. Biz sahaya onurumuzla çıktık. İlk yarıyı 2-1 önde kapadık. Kimseye hakkımızı yedirmeyiz" dedi. 

'Tehdit edildik' 
Teknik Direktör Erdoğan Yılmaz da şunları söyledi "Soyunma odasına giderken Ordusporlu taraftarların saldırısına uğradık. İkinci yarı için soyunma odasından çıkmak istediğimiz de kapının önünde tekrar saldırgan taraftarlarla karşılaştık. Can güvenliğimiz sağlanmadığı için sahaya çıkmadık. 2-1 önde olan bir takım neden sahaya çıkmasın " 

Holigan tutuklandı 
NECMİ KEPÇETUTAN 

Orduspor - Eskişehirspor maçında bıçakla sahaya inen ve polis memuru Engin Çağlar'ın yaralanmasına neden olan Adnan Temel, çıkarıldığı nöbetçi mahkemece tutuklanarak cezaevine gönderildi. 
Hakem Cüneyt Çakır tarafından tatil edilen Orduspor- Eskişehirspor maçıyla ilgili ev sahibi takımın canı yanacak. Hakem ve temsilci raporları doğrultusunda bugün PFDK'ya sevk edilecek olan Orduspor'a asgari bir maç saha kapatma cezası verileceği bildirildi. 
Tatil edilen maçın sonucu hakkında son sözü Futbol Federasyonu Yönetim Kurulu söyleyecek. Maçın temsilci raporunun bir hayli ağır olduğu öğrenildi. Hakemin uyarısına rağmen Eskişehirspor'un ikinci yarıya çıkmamasının ise ibreyi aleyhine çevirdiği öğrenildi. 




</TEXT>
</DOC>
