<DOC>
<DOCNO> 335261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur12.html </URL>
<DATE> 2005/04/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fuhuş pazarlığı cinayetle bitti 
</HEADLINE>
<TEXT>

     Tarkan ÇETİN DHA 

      ISPARTA'nın Atabey İlçesi'nde fuhuş pazarlığı sırasında iki grup arasında çıkan kavgada 1 kişi öldü, 4 kişi yaralandı. 
     Isparta'da dün akşam birlikte içki içen 20 yaşındaki Kadir Sabuncu, 21 yaşındaki Serdar Şentürk, aynı yaştaki Mustafa Kemal Coşkun ve 22 yaşındaki İsmail Altunay, daha sonra Atabey İlçesi'nde kadın pazarlandığını bildikleri bir bağ evine gitti. Dört genci, daha önce fuhuşa aracılık yapmak' suçundan bir kaç kez gözaltına alındığı belirlenen 50 yaşındaki İsmail Hakkı Doğan ve 43 yaşındaki Zeki Güneş karşıladı. 
     Pazarlığa başlayan iki grup parada anlaşamayınca çıkan tartışma, kavgaya dönüştü. Dört genç, ellerine geçirdikleri sopalarla saldırırken Doğan ve Güneş bıçaklarını çekerek saldırıya karşılık verdi. Gençlerden Kadir Sabuncu, vücuduna isabet eden çok sayıdaki bıçak darbesiyle olay yerinde yaşamını yitirirken Serdar Şentürk, Mustafa Kemal Coşkun ve İsmail Altunay ile gençlerin dövdüğü Zeki Güneş yaralandı. 
     Yaralılar Isparta Devlet Hastanesi'nde tedaviye alındı. İsmail Hakkı Doğan'ı gözaltına alan polis, olay sırasında evde olan, kavga çıkınca kaçan Gürcistan uyruklu 2 kadını aramaya başladı. 
     
</TEXT>
</DOC>
