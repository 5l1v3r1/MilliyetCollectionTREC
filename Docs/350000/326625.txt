<DOC>
<DOCNO> 326625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko11.html </URL>
<DATE> 2005/03/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kiraz kadar fidanından da kazanıyorlar 
</HEADLINE>
<TEXT>

     Kiraz üretimiyle adından söz ettiren Konya'nın Hadim ve Akşehir İlçelerinde üreticiler, Van'dan Bursa'ya kadar Türkiye'nin dört bir yanına fidan satıyorlar. 
     Hadim Tarım İlçe Müdürü Üzeyir Arık, Hadim'in rakımının yüksek olması nedeniyle geç dönem kiraz üretimi açısından öne çıktığını söyledi. 
     Mayısta sahillerde başlayan kiraz üretiminin İç Anadolu'da Haziran'da gerçekleştiğini ifade eden Arık, ''Hadim'de ise Ağustos ayının sonuna kadar kiraz bulunuyor. Oldukça yüksekte kurulu Hadim, meyveciliğe uygun havası ve toprak yapısı ile yüksek kalitede kirazın üretildiği yerlerin başında geliyor'' dedi. 
     Arık, üretilen kirazın doğrudan ihraç edilmesi nedeniyle bölgede bu meyveye olan talebin giderek arttığını vurgulayarak, şunları kaydetti 
     ''Şu anda ilçede yaklaşık 600 bin kiraz fidanı ve ağacı bulunuyor. Bunlardan 400 bini son 5 yıl içinde dikildi. Bu sayı giderek artıyor. Kiraz üretiminin yanı sıra, çiftçiler fidan yetiştiriciliğine de başladı. Çevre illerden gelen yoğun talep nedeniyle fidan üretimi de üreticiler için cazip oldu. Ekim ayında başlayan fidan dikim sezonundan bugüne kadar toplam 150 bin fidan, Konya'nın ilçelerinin yanı sıra Antalya, Mersin ve Karaman ile ilçelerine satıldı.'' Arık, önümüzdeki yıl için bugünden sipariş aldıklarını belirterek, gelecek fidan dikim sezonunda Hadim'den en az 200 bin kiraz fidanı satışının beklendiğini söyledi. 
     Akşehir Tarım İlçe Müdürü Bahri Karaman da kendine özgü iriliği ve lezzetiyle Avrupa'da ün yapmış Akşehir kirazının fidanına Van'dan Bursa'ya kadar çok sayıda ilden talep geldiğini anlattı. 
     Özellikle alınan patentten sonra Akşehir kirazına olan talebin daha da arttığını dile getiren Karaman, ''Bu yıl Akşehir'den Türkiye'nin dört bir yanına 50 binden fazla kiraz fidanı gönderildi. Halen fidan isteyen var, ancak elimizde fidan kalmadı. Bugünden alınan siparişlere bakıldığında gelecek yıl da talebi karşılamakta güçlük çekeceğiz'' diye konuştu. 
     
</TEXT>
</DOC>
