<DOC>
<DOCNO> 317888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko20.html </URL>
<DATE> 2005/02/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
YTL, Euroclear sistemine dahil oldu... 
</HEADLINE>
<TEXT>

     Avrupa'nın önde gelen ''uluslararası takas kuruluşu'' niteliği taşıyan Euroclear Bank, takas ve transfer sistemine, Yeni Türk Lirası'nı YTL da dahil etti. 
     A.A muhabirinin aldığı bilgiye göre, Euroclear Bank, 14 Şubat 2005 tarihi itibariyle YTL üzerinden de takas ve para transferi hizmeti vermeye başladı. 
     Euroclear Bank, katılımcı üyeleri tarafından gerçekleştirilen menkul kıymet işlemlerinin takası, menkul kıymetlerle ilgili senet saklama, menkul kıymet ödünç alma ve verme işlemleri ile belli başlı para birimleri üzerinden transfer işlemleri hizmetleri veriyor. 
     Banka, 80'den fazla ülkede yerleşik üyeleri için yerel ve uluslararası menkul kıymet işlemleri alanında 33 para birimi üzerinden saklama ve takas hizmeti veriyor. Euroclear Bank, 1968 yılında Belçika'da kuruldu ve 2003 yılında yeniden yapılandırıldı. 
     
     YTL'NİN İTİBARININ YÜKSELMESİNİN BİR GÖSTERGESİ... 
     Ekonomi bürokratları, geçmişte TL'deki çok haneli rakamların, hem ülke içinde hem de uluslararası alanda muhasebe ve istatistik kayıtları, bilgi işlem programları ve çeşitli ödeme sistemlerinde teknik güçlükler yarattığını hatırlattılar. 
     Bürokratlara göre, buna bağlı, parasal değerlerin en çok 14 haneli rakamlarla ifade edildiği uluslararası ödeme ve takas sistemleri, TL'yi sistemlerinde tanımlayamadılar. 
     Ancak 6 sıfır atılmasıyla, bilgi işlem programları ve ödeme sistemlerinde karşılaşılan teknik sorun çözümlendi. 
     ''Enflasyonun düşmesi, Türk Lirası'nın itibarının yükselmesi, ekonomiye içeride ve dışarıda duyulan güvenin artması'' ve nihayetinde 6 sıfır atılarak YTL'ye geçilmesi gibi gelişmelerin sonucunda yatırımcı ilgisi arttı. 
     Bütün bu gelişmeler çerçevesinde, uluslararası piyasalarda daha önce TL yatırım araçlarına yatırım yapamayan yabancı yatırımcıların, artık yapabilme olanakları ortaya çıktı. 
     Yılbaşından bu yana yabancı kuruluşlar tarafından YTL üzerinden menkul kıymet ihraç edilmeye başlanmış olması ve uluslararası piyasalarda YTL üzerinden işlemlerde büyük artış gözlenmesi de bunun göstergesi. 
     Sonuç itibariyle tüm bu gelişmelerin, hem Türk ekonomisine artan güvenin bir göstergesi olduğu, Türk ekonomisine ve finansal sistemimizin uluslararası sisteme entegrasyonu sürecinin önemli bir aşamasını gösterdiği belirtiliyor. 
     
</TEXT>
</DOC>
