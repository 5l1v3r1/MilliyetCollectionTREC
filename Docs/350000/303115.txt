<DOC>
<DOCNO> 303115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo21.html </URL>
<DATE> 2005/01/03/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ç. Rizespor hem ligde, hem de kupada başarılı olmak istiyor... 
</HEADLINE>
<TEXT>

     Çaykur Rizespor Genel Kaptanı Yılmaz Zehiroğlu, hem ligde, hem de Türkiye Kupası'nda başarılı olmak istediklerini belirtti. 
     Zehiroğlu, yaptığı açıklamada, Antalya'da yapacakları devre arası kampının daha önce 18 Ocak'a kadar sürmesini planladıklarını kaydederek, ''Ancak, Türkiye Kupası 3. kademesinde Diyarbakırspor ile oynayacağımız maç nedeniyle kampın süresini uzattık. Antalya'daki kamptan sonra Diyarbakır'a geçeceğiz. Oradan da ligin ikinci yarısının ilk maçında oynayacağımız Fenerbahçe maçı hazırlıklarını yapmak amacıyla İstanbul'a gideceğiz. Rize'ye Fenerbahçe maçı sonrası döneceğiz'' dedi. 
     Kamp programını çok iyi değerlendirmek istediklerini ve yapacakları hazırlık maçlarıyla takımın son durumunu görme fırsatı bulacaklarını vurgulayan Zehiroğlu, şunları söyledi 
     ''Ligin ikinci yarısında daha iyi performans sergilemek istiyoruz. Hedefleri olan bir takımız. Bunu yerine getirebilmek için elimizden geleni yapmalıyız. Hem ligde, hem de kupada başarılı olmak istiyoruz. Transferde eğer istediğimiz oyuncularla anlaşabilirsek, kadro sıkıntısı da yaşamayız.'' Zehiroğlu, transfer etmek istedikleri Macar futbolcu Frendczi ile aralarında bazı pürüzler çıktığını, bunları gidermek için girişimlerinin sürdüğünü de kaydetti. 
     
</TEXT>
</DOC>
