<DOC>
<DOCNO> 330271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/spo07.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul yolcusu kalmasın 
</HEADLINE>
<TEXT>



Lyon'a güvenin 

RIDVAN DİLMEN 

Şampiyonlar Ligi'nde yavaş yavaş finişe doğru yaklaşıyoruz. Son sekiz takım arasına Avrupa'nın en güçlü kulüpleri kaldı. Bu yüzden bugün ve yarın yapılacak karşılaşmaların çok çekişmeli geçeceğini, beraberlik ihtimalinin yüksek olduğunu düşünüyorum. 

Chelsea favorim 
Liverpool - Juventus randevusu bana göre üç ihtimale de açık. İngiltere Premier Ligi'nde inişli - çıkışlı bir grafik çizmesine rağmen Avrupa Kupaları'nda başarılı maçlar oynayan Liverpool saha ve seyirci avantajı ile bir adım önde gözükse de bence beraberlik daha ağır basıyor. 
Benim çarşamba gecesi tek güvendiğim takım Lyon. Sonucu değiştirecek çok kaliteli futbolculara sahip. Ayrıca kollektif oynuyorlar, disiplinden hiç kopmuyorlar. Bence PSV Eindhoven önünde kesin favoriler. 
Barcelona gibi bir devi saf dışı bırakan Chelsea de Bayern Münih önünde galibiyete çok yakın. Normal şartlarda kazanmaları gerek. Ancak Alman kulüplerinin Avrupa'da çok ters maçlar çıkardığı da unutulmamalı. 
Milan - Inter karşılaşması için de fazla söze gerek yok. İki Milano ekibi kıran kırana bir mücadele ortaya koyacaklar. 

Villarreal kazanır 
UEFA Kupası'nda Villareal, AZ Alkmaar önünde galibiyete ulaşacaktır. Newcastle United da Sporting Lizbon engelini aşar. CSKA Moskova - Auxerre, A.Wien - Parma eşleşmelerinde önce beraberlik diyorum. 


</TEXT>
</DOC>
