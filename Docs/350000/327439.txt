<DOC>
<DOCNO> 327439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/guncel/agun.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüde söndürme sistemi olmalı 
</HEADLINE>
<TEXT>


Boğaziçi Köprüsü'nün bir ayağında önceki akşam çıkan yangın, trafiği felç etti. Uzmanlara göre, köprüde otomatik yangın söndürme sisteminin bulunmaması çok büyük bir eksiklik 

Şenol Demirci - Milliyet Gökyüzünde MURAT ÖZTÜRK 

Boğaziçi Köprüsü'nün Beylerbeyi ayağındaki elektrik panosunda önceki gece çıkan yangın korkuttu. Elektrik tesisatının bir bölümünün hasar gördüğü yangın, köprü güvenlik kameralarını devre dışı bıraktı. İnşaat Mühendisleri Odası İstanbul Şube Başkanı Cemal Gökçe, otomatik yangın söndürme sistemi bulunmamasının büyük eksiklik olduğunu söyledi. 

Trafik felç oldu 
Köprünün ayağındaki elektrik panosunda, önceki akşam 23.30 sıralarında yangın çıktı. Yangın, ışıklandırma, asansör ve kamera sistemlerine elektrik dağıtan panodaki kabloların tutuşmasıyla büyüdü. Beşiktaş ve Üsküdar itfaiyeleri olay yerine sevk edilirken, köprü trafiği felç oldu. 
Karayolları yetkilileri, "Yangın nöbetçi personel tarafından anında fark edildi. Derhal itfaiye çağrıldı. İtfaiyenin yangına hemen müdahale edememe nedeni elektriğin kesilmemesi. Akım kesilmediği için yangının olduğu bölmenin kapısını açmadık" dediler. 

Polis sayısı artacak 
Onarım çalışmalarına hemen başlandığı söyleyen yetkililer, hasar gören güvenlik kameralarının 2 gün içinde devreye sokulacağını, kameraların çalışmamasından doğan boşluğun ise görevli polis sayısının artırılmasıyla kapatılacağını kaydetti. 
Boğaziçi Köprüsü'nün önemine dikkat çeken İnşaat Mühendisleri Odası İstanbul Şube Başkanı Cemal Gökçe, "Otomatik yangın söndürme sisteminin olmaması büyük eksiklik. Bu yangın kısa sürede söndürüldüğü için büyük bir sorun olduğunu sanmıyorum. Ama, benzer tehlikeler için köprüleri siprink sistemiyle donatmalı. Bu gibi yangınlarda en büyük tehlike metalin ve betonun ısıdan zarar görmesi. Bu sistemler soğutma yaparak faydalı olurlar" dedi. 

'Güvenlik sorunu düşündürücü' 

İTÜ Makine Fakültesi Öğretim Üyesi Prof. Dr. Abdurrahman Kılıç, yangında ortaya çıkan güvenlik sorununun düşündürücü olduğunu söyledi. Kabloların yanmasından kaynaklanan enerjinin köprüye büyük zarar vermesinin mümkün olmadığını söyleyen Kılınç, "Bu tür yangında çok fazla duman çıkar. Ama aynı oranda tahrip edici enerji ortaya çıkmaz. Köprüde yangın güvenlik sisteminin olmadığını bu yangınla öğrenmiş bulunuyoruz. Yetkililer, köprüde yangın potansiyeli taşıyan tüm noktaları söndürme amaçlı 'Temiz Gazlı Sistem'le donatmalı" dedi. 


</TEXT>
</DOC>
