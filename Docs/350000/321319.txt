<DOC>
<DOCNO> 321319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sontur27.html </URL>
<DATE> 2005/03/06/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
Türkiye - AB troykası yarın toplanıyor... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB Komisyonu'nun Genişlemeden Sorumlu üyesi Olli Rehn ve AB Dönem Başkanı Lüksemburg'un Dışişleri Bakanı Jean Asselborn ile biraraya gelerek, 17 Aralık sonrasında yapılacak ilk Türkiye-AB Troykası'na ilişkin hazırlık yaptı. 
     Diplomatik kaynaklardan edinilen bilgiye göre, Rehn ve beraberindeki heyet ile yapılan görüşmelerde, Türk tarafı, normalde karşı tarafın açması beklenilen konulara ilişkin görüşlerini aktararak, Türkiye'nin AB sürecinde aktif olmaya devam ettiği mesajını verdi. 
     Gümrük Birliği ek protokolünün uyumlaştırılmasına ilişkin imzanın verilen taahhüt doğrultusunda 3 Ekim'den önce imzalanacağını aktaran Türk tarafı, bununla birlikte bu imzanın, Kıbrıs Rum kesimini tanıma anlamına gelmeyeceğine ilişkin hassasiyetini yineledi. 
     Edinilen bilgiye göre, son dönemde AB Komisyonu'nun Türkiye Delegasyonu Başkanı Hansjörg Kretschmer'in açıklamalarıyla gündeme gelen, Türkiye'nin 17 Aralık'tan sonra rehavete kapıldığı iddiaları da görüşmede ele alındı. 
     Rehn, bu konuda Türk tarafını rahatlatan ifadeler kullanarak, Brüksel'in gündeminde böyle bir konunun bulunmadığını, sürecin ilerlediğini söyledi. 
     Rehn, bununla birlikte Türkiye'nin, işkencenin önlenmesi, kadın hakları, sendikal haklar, Müslüman olmayan dini toplulukların hakları ve ifade özgürlüğü gibi alanlarda Türkiye'den daha çok şey beklediklerini kaydetti. 
     Görüşmede, Türkiye'nin 3 Ekim'den önce başlamasını istediği tarama süreci de ele alındı. Renh, bu konuda taramanın müzakerelerle birlikte başlaması ve paralel yürümesi şeklindeki olağan uygulamayı hatırlatarak, tarama öncesindeki teknik çalışmaların genişletilebileceğini ve böylelikle taramanın alt yapısının daha iyi hazırlanabileceğini aktardı. 
     Gül, Rehn'e, Hırvatistan ile yürütülen müzakereleri yakından takip ettiklerini söyleyerek, Türkiye için bir ayrımcılık yapılmamasını istedi. 
     Gül, ayrıca, katılım ortaklığı belgesine ilişkin Türkiye'nin hassasiyetlerini Rehn'e iletti. Kıbrıs'a ilişkin Türkiye'nin görüşlerini de her iki yetkiliye kapsamlı bir şekilde anlatan Gül, Türkiye'nin, kapsamlı bir çözüme yönelik iradesinin hala bulunduğunu kaydetti. 
     
</TEXT>
</DOC>
