<DOC>
<DOCNO> 346782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur31.html </URL>
<DATE> 2005/05/28/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
"4. Uluslararası Lösemili Çocuklar Haftası" etkinlikleri başladı.... 
</HEADLINE>
<TEXT>

     Lösemi hastası dünya çocukları, "4. 
     Uluslararası Lösemili Çocuklar Haftası" dolayısıyla başkentte bir araya geldiler. 
     Ankara Lösemili Çocuklar Sağlık ve Eğitim Vakfı LÖSEV tarafından haftanın açılışı nedeniyle düzenlenen etkinlikler başladı. 
     Lösemili çocukları Ankara üzerinde gezdirmek üzere Kapadokya’dan özel olarak getirilen ve üzerinde "Lösemiye Hayır" yazısının yer aldığı balon, hava şartları nedeniyle uçurulamadı. 
     LÖSEV’in misafiri olarak yaklaşık 30 ülkeden gelen lösemili çocuklar, Bahçelievler’deki Anıtpark’ta bir araya geldiler. Balonla gökyüzünde gezinti yapmayı bekleyen çocuklar hayalkırıklığı yaşarken, uçurtmalarını da rüzgar nedeniyle gönüllerince uçuramadılar. 
     Çocuklar, ellerindeki "Kanserden ölmek istemiyoruz" yazılı pankartlarla pakın içinde tur attılar. 
     Etkinlikler kapsamında, yarın Arjantin Caddesi’nde karnaval yürüyüşü yapılacak, Karum İş Merkezi önünde şenlik düzenlenecek, Lösante’nin arka bahçesinde ebru çalışması ile çeşitli yarışmalar yapılacak ve çocuklar yörük çadırında eğlenecek. 
     30 Mayıs Pazartesi günü de lösemili çocuklar önce Anıtkabir’i 
     ziyaret edecek, ardından Ankara Kalesi ve çevresini gezecek. 
     
</TEXT>
</DOC>
