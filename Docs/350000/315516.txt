<DOC>
<DOCNO> 315516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur22.html </URL>
<DATE> 2005/02/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tarsus'ta dinozor fosili bulunduğu iddia edildi 
</HEADLINE>
<TEXT>

     Tarsus Kaymakamı Abdulhamit Erguvan, Mersin'in Tarsus İlçesi'nde, bir kum ocağında, dinozora ait olduğu tahmin edilen fosil bulunduğunu bildirdi. 
     Tarsus Kaymakamı Erguvan, AA muhabirine yaptığı açıklamada, ilçenin Hebilli Köyü'ndeki bir kum ocağından evine kum götüren bir kişinin, kum yığınlarının içinde büyük bir çene fosili bulduğunu, fosili, incelenmek üzere Tarsus Müze Müdürlüğü'ne teslim ettiğini belirtti. 
     Erguvan, Tarsus Müze Müdürü Kadir Yanık'ın yaptığı ilk incelemede, fosilin 150-200 milyon yıl önce 2. Jeolojik Dönem'de yaşayan bir dinozora ait iki büyük alt çene fosili olduğunun sanıldığını ifade ederek, şunları söyledi 
     ''Fosile ait dişler üç parmak kalınlığında, oldukça büyük. Şu an kum ocağında incelemeler devam ediyor. Torbalanan ve koruma altına alınan fosil ile ilgili yapılacak araştırmalar, bölgemizin bir zenginliğini daha gün ışığına çıkarabilir.'' 
     
     ''FİL FOSİLİ OLABİLİR'' 

     MTA Tabiat Tarihi Müzesi'nde görevli Paleontolog Eski Varlık Bilimci Dr. Gerçek Saraç da daha önce, Anadolu'da Kastamonu civarında suda yaşayan, yaklaşık 16 metre uzunluğunda bir dinozor türü olan Masosourus bulunduğunu bildirdi. 
     Dr. Saraç, Tarsus'ta bulunan fosilin bir dinozora ait olma olasılığının zayıf olduğunu belirterek, şöyle dedi 
     ''Kum ocağının içinde bu tür bir fosilin bulunması zor. Bu fosil, 10-15 milyon yıllık bir file ait de olabilir. Çünkü, Adana ve çevresinde, 1968 yılında fil fosili, ardından uzun bir fil kemiği bulunmuştu. Ancak fosil üzerinde yapılacak inceleme sonrası net bir sonuç çıkabilir. Ama dinozora ait ise Türkiye için çok önemli bir bulgu diyebiliriz.'' 
     
     MÜZE MÜDÜRÜ EMİN 

     Müze Müdürü Kadir Yanık ise yaptıkları incelemede fosilin bir dinozora ait olduğundan emin olduklarını belirterek, şunları söyledi 
     ''Fillerin bu kadar geniş bir diş yapısı ve uzun kafatası olmaz. İlk bulgularımızdan elde ettiğimiz sonuç, 150-200 milyon yıllık, 2. Jeoloji dönemine ait bir dinozor iskeleti olduğu yönünde.'' 
     
</TEXT>
</DOC>
