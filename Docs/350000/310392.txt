<DOC>
<DOCNO> 310392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonyas14.html </URL>
<DATE> 2005/01/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Doç. Dr. Eşel "Erkekler eleştiriden hoşlanmadıkları için bakire ister" 
</HEADLINE>
<TEXT>

     Erciyes Üniversitesi Tıp Fakültesi Psikiyatri Ana Bilim Dalı Başkanı Doç. Dr. Ertuğrul Eşel, ''Kadınlar, empati konusunda erkeklerden daha başarılıdır. Bu nedenle erkekler karşısındakine daha kolay zarar verebiliyor'' dedi. 
     Doç. Dr. Eşel, Tıp Fakültesi Gevhernesibe Hastanesi Toplantı Salonu'nda verdiği ''Kadın ve Erkek Beyninin Farklılıkları'' konulu konferansta, kendini karşısındakinin yerine koyma yeteneği olan ''empatinin'', insanları başkalarına zarar vermekten koruduğunu söyledi. 
     Kadınların empati konusunda erkeklerden daha başarılı olduklarını ifade eden Doç. Dr. Eşel, bunu başaramayan erkeklerin karşılarındakilere daha kolay zarar verdiklerini kaydetti. 
     Doç. Dr. Eşel, sosyal ilişkilerde zorunlu olan empatinin, insanı hayvandan ayıran bir özellik olduğunu belirterek, ''Genellikle erkekler saldırganlıklarını doğrudan ifade ediyorlar, kadınlar ise dolaylı yoldan. Bu nedenle tecavüzcüler hep erkekler arasından çıkıyor. Çünkü tecavüz, sıfır empati gerektiren bir durumdur'' dedi. 
     
     ''BEYİN EN ÖNEMLİ CİNSEL ORGAN'' 
     İnsanın en önemli cinsel organının beyni olduğunu ifade eden Doç. Dr. Ertuğrul Eşel, şöyle devam etti 
     ''Erkekler daha geniş hipotalomusa sahip olduklarından ve testesteron düzeyleri kadınlara oranla 10 kat fazla olduğundan, cinsel dürtüleri hayat boyunca güçlüdür. Kadınlardaki cinsel arzu ise daha azdır ve dalgalıdır. Kadınlar, çevresel şartlardan çok etkilenir.'' ''Seks için kadın uygun bir neden, erkek ise uygun bir yer arar'' diyen Doç. Dr. Eşel, erkeklerin eleştirilerden hoşlanmadıklarını, bu nedenle de hep bakirelerle evlenmek istediklerini savundu. 
     Doç. Dr. Eşel, sözlerini şöyle sürdürdü 
     ''Kadınların çoğu cinsel ilişki için duygusal bir bağlanmanın olmasını ister, erkekler için ise bu bir zorunluluk değildir. Bu nedenle kadınlar daha çok aşkı ve seksi birbirine karıştırıyor, birbirine bağlantılı gibi görüyorlar. Erkeklerin birçoğu için bu iki kavramın birbiriyle hiçbir alakası yoktur.'' 
     
</TEXT>
</DOC>
