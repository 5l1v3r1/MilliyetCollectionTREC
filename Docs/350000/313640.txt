<DOC>
<DOCNO> 313640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/guncel/gun03.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlık boyutuna göre ceza 
</HEADLINE>
<TEXT>


20 YTL çalan sanığın 3 yılla cezalandırılmasına dair karar, trilyonluk eşya çalanların da yargılandığını belirten Yargıtay tarafından bozuldu 

ANKARA ANKA 

Yargıtay, 20 YTL çalan sanığın TCK'daki en üst sınırdan ceza almasını öngören yerel mahkeme kararını bozdu. Değeri trilyonları bulan eşyayı çalanların da hırsızlık suçlarından yargılandığının vurgulandığı kararda, "Sanığın 20-30 milyon liralık bozuk paraları çalmaktan ibaret eyleminden dolayı en üst sınırdan ceza tayini yasaya aykırıdır" denildi. 
Erzincan Asliye Ceza Mahkemesi, 20 YTL çaldığı gerekçesiyle yargılanan A.Y.'nin, TCK'nın 491. maddesinin üst ceza sınırı olan 3 yılla cezalandırılmasına karar verdi. 

Kararı bozdu 
Yargıtay 10. Ceza Dairesi ise kararı bozarak, yerel mahkemeye geri gönderdi. Bozma gerekçesinde, cezanın maddede yazılı alt sınırın üzerinden belirlenmesi halinde, sanığın kişiliği, suçun işleniş biçimi, nedeni ve işlenmesindeki özelliklerle zarar ya da tehlikenin ağırlığı, kastın veya taksirin yoğunluğuyla ilgili bilgi ve belgelerin isabetle değerlendirildiğini gösterir biçimde yasal ve yeterli olması gerektiğine işaret edildi. Kararda, şöyle denildi "Sanığın 20-30 milyon liralık bozuk paraları çalmaktan ibaret eyleminden dolayı Türkiye genelinde zaman zaman değeri trilyonları bulan eşyayı çalan sanıkların hırsızlık suçlarından yargılandıkları bilinen bir gerçekken, 'hak ve nesafet kuralları' emsal dosyalar nazara alınmadan, salt yasadaki kelimelerin tekrarıyla temel cezanın en üst sınırdan tayin edilmesi yasaya aykırıdır." 


</TEXT>
</DOC>
