<DOC>
<DOCNO> 346054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy07.html </URL>
<DATE> 2005/05/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
SHP'de seçimde kadınlar için fermuar sistemi önerisi 
</HEADLINE>
<TEXT>

     SHP milletvekilleri, seçimler sonucunda kadınların TBMM’de ve belediye meclisleri ile il genel meclislerinde daha çok temsilini sağlamak amacıyla, dünyada bazı ülkelerde de uygulanan "fermuar sistemini" öngören yasa değişikliği teklifi verdiler. 
     SHP milletvekilleri Güryüz Ketenci, Züheyir Amber, Hakkı Akalın, Ersoy Bulut ve Mustafa Sayar, Siyasi Partiler Yasası, Seçimlerin Temel Hükümleri ve Seçmen Kütükleri Hakkındaki Yasa ve Milletvekili Seçimi Yasası’nda değişiklik öngören yasa tekliflerini TBMM Başkanlığı’na sundular. 
     Bu yasa teklifinde, seçimlerin serbest, eşit, tek dereceli genel oy esaslarına göre ve her bir cinsiyetin en az yüzde 30 temsil ve katılımının gerçekleşmesi sağlanacak şekilde yapılması öngürüldü. 
     Yasa teklifinde, kadınların TBMM, belediye meclisleri, il genel meclislerine en az üçte bir oranında temsil edilebilmeleri için, mevcut seçim sistemine göre önce partilerin aday listelerinde ve seçilecek yerlerde, yani listenin başından itibaren üçte bir oranında yerleştirilmeleri düzenleniyor. 
     Teklifte, dünyada bazı ülkelerde de uygulanan ve "fermuar sistemi" diye bilinen bu yerleştirme yöntemi esas alınarak yapılacak sıralamada, liste başındaki iki adaydan birisinin kadın olması ve aynı cinsiyetten iki adaydan fazlasının peşpeşe yerleştirilemeyeceği ilkesi getiriliyor. 
     Bu yasa teklifinde, ayrıca kadın ve erkek adayların aday listesine gireceğini ve sıralama önceliğini belirlemek için, seçim bölgesindeki kadın ve erkek aday adaylarının ayrı listelerle katılacağı ve tüm üyelerin katılımıyla ilçe seçim kurullarının denetiminde yapılacak bir ön seçim zorunluluğu da getiriliyor. 
     Yasa teklifinde, partilere devletçe yapılacak her türlü para yardımının en az yüzde 20’sinin, ülkedeki partilerdeki ve siyasi temsil ve katılımdaki kadın-erkek eşitliğinin giderilmesi ve partilere kadın üyeler kazandırılması ve kadın örgütlenmesini güçlendirmek amacıyla parti kadın örgütlerine tahsis edilmesi de düzenleniyor. 
     
</TEXT>
</DOC>
