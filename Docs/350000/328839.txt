<DOC>
<DOCNO> 328839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun10.html </URL>
<DATE> 2005/03/31/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Simpson'lardan Kıbrıs eleştirisi... 
</HEADLINE>
<TEXT>

     Tüm dünyada ilgiyle izlenen çizgi dizi 'Simpsonlar'ın önceki pazar yayınlanan bölümünde Kıbrıs sorunu gündeme geldi. Dizinin baş karakteri Homer Simpson, oğlunun yanlışlıkla bindiği Türk gemisinin kaptanına, ''Kıbrıs'ı bölen aptallar'' diye bağırıyor. Ancak daha sonra olay tatlıya bağlanıyor. 
     ABD'deki 'Fox' televizyonunda yayınlanan ve yaklaşık 9 milyon kişi tarafından izlenen 348'inci bölümde, dizinin çocuk karakterleri Bart ve Lisa, bir karavanla kaza yapıp rıhtımdan ayrılmakta olan bir Türk gemisinin güvertesine düşüyor. 
     Karavanı arabalarıyla takip eden baba Homer ve anne Marge, rıhtıma gelince çocuklarının karavanla birlikte gemide olduğunu fark ediyor. 
     Homer Simpson deliye dönüyor ve kaptanla arasında şu diyalog geçiyor 
     Homer "Çocuklarımızı geri getirin Kıbrıs'ı bölen aptallar." Kaptan "Sadece bu söz yüzünden ben de çocuklarınızı alıkoyuyorum." 
     
     Marge devreye giriyor 

     Ancak olay anne Marge'ın devreye girmesiyle çözülüyor. Anne, otomobilin bagajındaki 300 kutu konserve mantar çorbasını kaptana vererek gemiyi geri döndürmeyi başarıyor ve çocuklarını kurtarıyor. 
     Dizinin sonlarına doğru bütün aile, kaptanla birlikte gemide yemek yerken fonda, 'They Might Be Giants' grubunun, 'Istanbul Not Constantinople ' adlı şarkısı duyuluyor. 
     
</TEXT>
</DOC>
