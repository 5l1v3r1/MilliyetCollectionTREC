<DOC>
<DOCNO> 305843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo23.html </URL>
<DATE> 2005/01/12/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gençlerbirliği'nden Mustafa Özkan Türkiye'nin bir numaralı kulübüyüz 
</HEADLINE>
<TEXT>

     Gençlerbirliği'nin golcü futbolcusu Mustafa Özkan, hedefleri, tesisleri, yönetim yapısı ve mali durumu itibariyle kırmızı-siyahlı kulübün Türkiye'de bir numara olduğunu savundu. 
     Daha önce Beşiktaş ve Denizlispor gibi kulüplerde de forma giydiğini ve 7-8 ay süreyle paralarını alamadıkları zamanların olduğunu anlatan Mustafa Özkan, ''Gençlerbirliği'nde asla böyle birşey yok. Kulüp her yönüyle Avrupa standartlarını yakalamış durumda'' dedi. 
     Teknik direktör Ziya Doğan'ın yüksek tempolu ve prese dayalı futbol oynamalarını istediğini ifade eden Mustafa Özkan, şöyle devam etti 
     ''Ersun Yanal döneminde de bu şekilde oynuyorduk. Prese dayalı oyun bence yapımıza daha uygun. Gençlerbirliği'ne geldiğimden beri çok değişik mevkilerde görev yaptım. Önemli olan kadroya girmek. Ama benim tercihim tabii ki forvette oynamak. Ziya hoca da beni Youla ile birlikte forvette görevlendiriyor. İkimizin ligin ikinci yarısında çok başarılı perfornmans göstereceğimizden eminim.'' Gençlerbirliği'nin her zaman yüksek hedefleri olan bir kulüp olduğunun altını çizen Mustafa Özkan, son 2 sezondur final yaptıkları Türkiye Kupası'na bu sezon ilk turda veda etmeleri sonucu teknik direktör Oğuz Çetin'in görevinden ayrılmak durumunda kaldığını söyledi. 
     Sezon başında görev alan Erdoğan Arıca'nın da iyi bir insan olduğunu ve antrenmanlarda futbolcularını sıkmak istemediğini ifade eden Özkan, ''Bizim isteğimize göre bazen antrenmanları kısa kesiyor ya da tempoyu düşürüyordu. Ama biz de onun iyi niyetini suistimal ettik'' diye konuştu. 
     Mustafa Özkan, ligin ikinci yarısında güzel bir çıkış yakalayacaklarına ve sezonu ilk 5 takım arasında bitereceklerine inandığını sözlerine ekledi. 
     
     SAKATLIKLAR CAN SIKIYOR 
     Bu arada Gençlerbirliği'nde kaleci Gökhan, Ümit, Ali Tandoğan, Tayfun ve Cem'in sakatlıkları can sıkıyor. 
     Kırmızı-siyahlı takım, günde 2 antrenmanla hazırlıklarını sürdürürken, bu futbolcular takımdan ayrı olarak çalışıyorlar. 
     Antrenmanlarda Youla, Gökhan ve Mustafa'nın yanısıra bir ara gönderilmesi düşünülen Sami Gtari de üstün performansıyla dikkat çekiyor. 
     Öte yandan Gençlerbirliği, Uruguaylı stoper Melo'yu antrenmanlarda denemeye devam ediyor. 
     Kırmızı-siyahlılar, 14 Ocak Cuma günü Almanya İkinci Ligi ekiplerinden Dinamo Dresden ile hazırlık maçı yapacak. 
     
</TEXT>
</DOC>
