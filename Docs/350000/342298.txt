<DOC>
<DOCNO> 342298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo57.html </URL>
<DATE> 2005/05/13/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Beşiktaş, İstanbulspor maçı için kampa girdi... 
</HEADLINE>
<TEXT>

     Beşiktaş, 15 Mayıs Pazar günü İstanbulspor ile yapacağı maç için kampa girdi. 
     İstanbulspor’un cezası nedeniyle İzmit’te yapılacak karşılaşma için Siyah-beyazlılar, akşam BJK Nevzat Demir Tesisleri’nde, Teknik Direktör Rıza Çalımbay yönetiminde çalıştı. Yaklaşık 1,5 saat süren antrenmana, sakatlıkları süren İbrahim Üzülmez, Juanfran, Ahmet Dursun, Ali Güneş, Emre Aşık, ve Sergen Yalçın’ın yanı sıra cezalı olan Mustafa Doğan ve İbrahim Akın katılmadı. 
     Kulüp doktoru Yalçın Yavuzer, bu oyuncuların İstanbulspor maçı kadrosunda yer almadığını açıkladı. 
     Isınma hareketleriyle başlayan antrenmanda daha sonra 5’e 2 pas çalışan futbolcular, çift kale maçla antrenmanı tamamladı. 
     Teknik Direktör Çalımbay, sakat ve cezalı oyuncular dışındaki tüm futbolcuları, antrenmandan sonra kampa aldı. 
     Beşiktaş, yarın yapacağı antrenmanla İstanbulspor maçının hazırlıklarını tamamlayacak. 
     
</TEXT>
</DOC>
