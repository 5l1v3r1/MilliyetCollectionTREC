<DOC>
<DOCNO> 326593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun27.html </URL>
<DATE> 2005/03/24/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Papadopulos, Erdoğan ile görüşmek istiyor 
</HEADLINE>
<TEXT>

     Kıbrıs Rum yönetimi lideri Tasos Papadopulos, Başbakan Recep Tayyip Erdoğan'la Kıbrıs sorununun uluslararası yönlerini görüşmek istediğini söyledi. 
     Papadopulos, Rum televizyonuna yaptığı açıklamada, Kıbrıs sorununu ''uluslararası yön'' ve ''iç yönler'' diye ikiye ayırarak şöyle konuştu 
     ''Sorunun uluslararası yönünde Türk askerlerinin çekilmesi, garanti ve kuruluş anlaşmaları, Kıbrıs'a gönderilen yerleşikler, Kıbrıs Rum mallarının istismarı yer alıyor. Bütün bu konular, kararları KKTC Başbakanı Mehmet Ali Talat değil, Ankara tarafından alınan ve uygulanan konulardır.'' Papadopulos, ''Kıbrıs Rum tarafının, Kıbrıs sorununun iç yönlerine ilişkin konuları Kıbrıslı Türklerle görüşmesi gerekeceğini'' kaydetti. 
     
     ANKARA ANLAŞMASI 
     Ankara Anlaşması'nın imzalanması konusuna da değinen Papadopulos, ''Türkiye'nin protokolü nihayetinde imzalayacağı görüşündeyim, çünkü bu AB'nin talebidir. Şimdi imzayı ne zaman atacağını ve gelecekteki faaliyetlerinin neler olacağını öngöremiyorum. Biz, protokolü 3 Ekim'den önce uygulamasını talep ediyoruz'' dedi. 
     Türkiye'nin gümrük birliği protokolünü AB'nin 10 yeni üyesini kapsayacak şekilde genişletmesini, ''Türkiye ile Güney Kıbrıs arasındaki ilişkilerin normalleşmesi yönünde ilk adım olarak gördüklerini'' belirten Papadopulos, ''veto haklarını her zaman saklı tuttuklarını, ancak veto hakkını kullanmanın birçok faktöre bağlı olduğunu'' söyledi. 
     
</TEXT>
</DOC>
