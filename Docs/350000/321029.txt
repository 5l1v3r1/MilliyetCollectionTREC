<DOC>
<DOCNO> 321029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonsiy05.html </URL>
<DATE> 2005/03/05/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bakan Koç 'Sahte rakı olayı fazla KDV'den oldu' diyenler beni çok üzdü 
</HEADLINE>
<TEXT>

     Kültür ve Turizm Bakanı Atilla Koç, ''Sahte rakı hadisesi beni çok üzdü. Ama ondan daha çok üzen, 'içkilere KDV fazla konulduğu için bu oldu'' denerek Hükümet'e çatılmasıdır'' dedi. 
     İstanbul Valisi Muammer Güler'i makamında ziyaret eden Bakan Koç, ildeki tarihi yapıların restorasyonuyla ilgili yapılan çalışmalar konusunda bilgi aldı. 
     Ziyarette basın mensuplarının sorularını da yanıtlayan Koç, ''Türkiye'de ölümlere neden olan sahte rakı olayının eğlence sektörünü etkileyip etkilemeyeceği'' yolundaki bir soru üzerine, ''haberciliğin içinde magazinin de olacağını'' söyledi. 
     Bir düşünürün, ''O kadar abes ki, ancak gülünür'' dediğini hatırlatan Bakan Koç, şunları kaydetti 
     ''Bir saçmalığı yaşıyoruz. Bu saçmalığın üzerinden gelmek emniyet güçlerinin görevidir. O kadar abesleri yaşıyoruz ki, ancak acı bir gülümseme oluyor. Bunları önleyeceğiz. Bazı kanunlarda eksiklikler olabilir. Kanunların diri olması meselesi de budur. Kanun yapıcı istediği kadar her şeyi vaadetsin, kanunun tatbikatından kaçmak isteyenler olacak. Buna karşı yapacağımız iş, kanundaki, yönetmeliklerdeki eksiklikleri gidermektir. 
     Sahte rakı hadisesi beni çok üzdü. Ama ondan daha çok beni üzen 'içkilere KDV fazla konulduğu için bu oldu' denerek Hükümet'e çatılmasıdır, Hükümet'e çatmak için vesile yaratılmasıdır. Abes netice çıkarmaları da fevkalade üzdü. Biz koyduğumuz vergileri, ülkenin gelir açığını kapatmak için koyuyoruz.'' 
     
     ''AHLAKİ ANLAYIŞIMIZI HER ALANA YAYMAMIZ GEREKİYOR'' 
     Kültür ve Turizm Bakanı Atilla Koç, bu işlerin hepsinin piyasa şartlarında meydana geldiğini de vurgulayarak, İzmir'de faaliyet gösteren bir rakı fabrikasının sahibinin ''Bu hadiseden dolayı rakı satışlarımız arttı'' şeklindeki açıklamasını hatırlattı. 
     İstanbul'da meydana gelen olayı, ''ticari hayatın içine sahtekarların girmesi'' olarak niteleyen Bakan Koç, sözlerini şöyle sürdürdü 
     ''Ahlaki anlayışımızı her alana yaymamız gerekiyor. Yıllar önce bir AIDS meselesi çıktığında, 'atın ölümü arpadan olsun' denerek, bunda bir umursamazlık oldu. Sahte rakı meselesinde de aynı şey. Bazı akşamcılar 'atın ölümü arpadan olsun' diyor. Hayatı bu kadar küçük görmek büyük hafifliktir.'' Atilla Koç, İstanbul'un önemli bir kültür merkezi olduğunu ve bundan sonra hafta sonları mesaisini İstanbul'da geçireceğini de vurgulayarak, ''nasıl hafta sonları müzeler açıksa kendisinin de çalışacağını'' sözlerine ekledi. 
     
     VALİ GÜLER'İN SAHTE RAKI OLAYI AÇIKLAMASI.. 
     Vali Güler de, İstanbul'da sahte rakı olayından 15 kişinin hayatını kaybettiğini bildirdi. 
     Güler, sahte rakı imalathaneleriyle ilgili İstanbul Emniyeti'ne çok sayıda ihbar geldiğini anlatarak, ''Bunun sonucu çok sayıda imalathaneye baskın yapıldı'' dedi. 
     Sahtekarların basit metotlarla bu işi gerçekleştirdiklerini ifade eden Güler, bunun bir arz-talep meselesi olduğunu söyledi. 
     Kültür ve Turizm Bakanı Koç'un ''İhbar eden vatandaşlar bunları biliyor mu '' şeklindeki sorusuna da İstanbul Valisi Güler, ''Evet, ihbarda bulunanlar bunu biliyorlar'' diye karşılık verdi. 
     
</TEXT>
</DOC>
