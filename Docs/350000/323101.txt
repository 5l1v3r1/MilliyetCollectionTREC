<DOC>
<DOCNO> 323101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/spor/spo15.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Dereli'ye gözaltı 

UEFA, İstanbulspor - Galatasaray maçının hakemi Selçuk Dereli'yi takibe aldı. Dereli'nin mentörü olarak atanan Belçika Hakem Komitesi Başkan Yardımcısı Michel Pireaux, bu karşılaşmada genç hakemi değerlendirecek. 

Youla sıkıntısı 

GENÇLERBİRLİĞİ'NDE sakatlığı süren Youla'nın Fenerbahçe karşısında oynamasının zor olduğu belirtildi. Gineli oyuncunun son durumunun, bugünkü kontrollerin ardından netlik kazanacağı ifade edildi. Sol aşil tendonunda şişlik olan Mustafa Özkan'ın durumunun iyi olduğu öğrenildi. Gençlerbirliği Teknik Direktör'ü Ziya Doğan'ın Youla'nın oynamaması durumunda forvette Mustafa ile birlikte Sertan'a şans vereceği ifade edildi. 

Hedef madalya 

GENÇLER Eskrim Dünya Kupası müsabakaları bugün İsrail ve Portekiz'de başlıyor. Epe müsabakalarının yapılacağı İsrail'de erkeklerde Barış Badoğlu, Bayram Tetikoğlu, bayanlarda da Duygu Dönmez ile Mina Öztürk ülkemizi temsil edecek. Portekiz'deki flore karşılaşmalarında ise Milli Takım'da Barış Candemir, Utku Uluşahin, Mehmet ve Ali Dağdevirentürk kardeşler madalya mücadelesi verecek. 

Kayakta kriz 

KAYAK Milli Takımı Antrenörü Alexandre Averin, sözleşmesinin yenilenmediği gerekçesi ile Gerede kampını terk etti. Bir süre önce maaşının düşük olduğu gerekçesi ile istifa eden, ancak Federasyon Başkanı Erdoğan Üstünsoylu'nun devreye girmesi ile Türkiye'de kalan Ukraynalı antrenörün, kendisine verilen sözlerin yerine getirilmediğini öne sürerek milli takım kampından ayrıldığı öğrenildi. 


</TEXT>
</DOC>
