<DOC>
<DOCNO> 301553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun45.html </URL>
<DATE> 2004/12/28/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Powell Irak'ta direniş seçimlerden sonra da bitmez 
</HEADLINE>
<TEXT>

     ABD Dışişleri Bakanı Colin Powell, Irak'taki direnişin, 30 Ocak'taki seçimlerden sonra da devam edeceğini söyledi. 
     Powell, CBS televizyonuna verdiği demeçte, ''Direniş seçimlerden sonra da bitmeyecek. Direnişçiler, bir hükümetin kurulmasını istemiyorlar. Onlar baskı rejimini geri istiyorlar. Bu nedenle direniş devam ediyor ve koalisyon kuvvetlerinin direnişi kırması gerekiyor'' dedi. 
     El Kaide lideri Usame Bin Ladin'in, seçimlerin boykot edilmesi yönündeki çağrısı hakkındaki fikri sorulan Powell, ''Teröristler demokrasi istemiyor, zorbalık istiyor. Saddam Hüseyin tipi bir rejim istiyor, ancak buna izin verilmeyecek'' şeklinde konuştu. 
     Powell, ''30 Ocak'tan sonra, Iraklıları temsil edecek bir hükümet kurulacak. Iraklılar bu hükümet için oy kullanacaklar'' dedi. 
     Bu arada CNN televizyonuna da demeç veren Powell, Sünni yöneticilere seçimlerde oy kullanılması yönünde çağrıda bulundu. 
     Powell, ''Sünni yöneticileri, özellikle Irak'a komşu ülkelerdeki Sünni yöneticileri, Iraklı Sünnilerin seçimlere katılmasını teşvik etmeleri için cesaretlendiriyoruz. Eğer Sünniler seçimlere katılmazlarsa Irak'ın geleceği hakkında fikir belirtmekten kendilerini mahrum bırakacaklar'' ifadesini kullandı. 
     Irak'ta Sünnilerin en büyük partisi olan Irak İslam Partisi, dün seçimlere katılmayacaklarını açıklamıştı. 
     
</TEXT>
</DOC>
