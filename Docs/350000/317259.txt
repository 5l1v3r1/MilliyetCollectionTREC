<DOC>
<DOCNO> 317259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy23.html </URL>
<DATE> 2005/02/21/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Denktaş'tan Erdoğan'a sert eleştiri 
</HEADLINE>
<TEXT>

     KKTC Cumhurbaşkanı Rauf Denktaş, Başbakan Recep Tayyip Erdoğan'ın Kıbrıs'ta "Çözüm için her zaman bir adım önde olacağız" politikasını eleştirerek, "Arkamdan ne yapacağını bilmediğim insanın önüne geçmem" dedi. 
     Cumhurbaşkanı Denktaş NTV'de katıldığı bir programda gündeme ilişkin soruları yanıtladı. Başbakan Recep Tayyip Erdoğan'ın Kıbrıs'taki performansına ilişkin bir soruya Denktaş şu yanıtı verdi 
     "Bu hasımdan iki adım önde olma tekniğini ben kendisinden öğrendim. Çünkü arkamdan ne yapacağını bilmediğim insanın önüne geçmem, tehlikeli olur diye düşünürüm. Ama, Annan Planı'nı kabul etme ve bizi ezdirme ile zannedersem zannettiler ki Kıbrıs'ın ağırlığından tamamen kurtulacaklar ve yolları tamamen ardına kadar açılacak. Şimdi kendilerinin beyanatlarını görüyorum, 'BM sözünü tutmamıştır', 'AB sözünü tutmamıştır vs.' Zannedersem onlar da yeniden bir değerlendirme yapmak zorundadırlar ve yapacaklardır." 
     
     DENKTAŞ'A YAKLAŞTI DERSENİZ TABANI ONU İTER 

     KKTC Başbakanı Mehmet Ali Talat'ın performansına ilişkin soruya ise Denktaş, "Yaptığı temaslarda Kıbrıs Rumları'nın hükümetimiz olmadığını ve olmayacağını, bizi temsil etmediğini ve etmeyeceğini iki kesimliliğin korunması gerektiğini savunmaktadır" yanıtını verdi. Denktaş, "Ama bağımsızlık konusunda ben kendisini henüz terennüm ettiremedim" dedi. "Politikalarında size mi yaklaştı" sorusuna Denktaş, "Bana yaklaşmadan öte, gerçekleri öğrenmiştir, bana yaklaştı derseniz kendi tabanı kendisini iter" dedi. Talat'ın geçmişte çok yanlış siyaset izlediğini ifade eden Denktaş, "Referandumdan sonra büyük bir ayılma ve uyanışma var" diye konuştu. 
     
     KURTLAR VADİSİ'NDE DOĞU BEY'E ANLATTIM 

     Kurtlar Vadisi adlı dizide rol almasına ilişkin eleştirilerin hatırlatılması üzerine Denktaş, "Bazı köşe yazarları beni halkımın indinde ve Türk insanının indinde küçük düşürmek için ne lazımsa onu yazar. Bunlar beni ilgilendirmez, ben fırsatı buldum bu Kurtlar Vadisi nedeniyle" diye konuştu. Denktaş dizide Kıbrıs sorununu Anadolu halkının da bilmesi gerektiği için dizide rol aldığını belirterek, şunları söyledi 
     "Kıbrıs meselesi nedir, orda bir çekim yapacağız dediler, kendilerine son durumu anlatınca, bunu sen bize söyler misiniz dediler. Ben gazeteci olsun, ona söyleyeyim ve sizde çekin, onlar gazeteci getirmediler, dizilerinde milli rolü oynayan istihbaratçı Doğu Bey'i getirdiler, onunla konuşturdular. Benim istediğim Anadolu Kıbrısı görsün, Kıbrıs meselesini görsün, neyi kaybediyoruz bilsin." "Orada bir-iki replik aktarır mısınız bize" şeklindeki soruya Denktaş şu yanıtı verdi 
     "Bütün söylediğim bağımsızlık, bağımsızlık, bağımsızlık bu elden gidiyor. Bunu elimizden almak için görüşmek istiyorlar. Dolayısıyla bu oyuna gelmeyelim, işte Kıbrıs meselesi, Türk Mukavemet Teşkilatı'nın yemini ve şimdiki müzesi, Doktor Küçük'ün müzesi, hayatı. Şehitlikte feda ettiğimiz evlatlarımızın durumu ve bunları torbalara koyup alıp götürecek misiniz, yani biz Türkiye'nin Kıbrıs Rumu'nun karşısında yenilgiye uğramasını hazmedemiyoruz, olamaz böyle şey" 
     
     EKONOMİK İLİŞKİLER TANIMA ANLAMINA GELMEZ 

     "3 Ekim'de Kıbrıs bandıralı bir geminin Türk limanlarına gelmesi ne anlama gelir " sorusuna Denktaş, "Hiçbir tanıma anlamına gelmez, eğer Türkiye bu münasebetler başlayabilir ancak tanımıyoruz, tanıma niyetimiz de yoktur beyanatlarını sürdürebilirse ve KKTC'yi tanıyorum derse, bu ticari münasebetlerin hiçbir anlamı yoktur" yanıtını verdi. 

     
</TEXT>
</DOC>
