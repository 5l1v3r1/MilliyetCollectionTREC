<DOC>
<DOCNO> 316560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonyas03.html </URL>
<DATE> 2005/02/18/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Murat Kekilli'nin otomobilindeki çantası çalındı 
</HEADLINE>
<TEXT>

     Yakup YILMAZ DHA 

ANADOLU Rock Müziği'nin sevilen sesi Murat Kekilli'nin, hasta ağabeyini ziyaret için geldiği memleketi Adana'da park ettiği otomobilinin camı kırılarak çantası çalınan Kekilli, "Hasta ziyaretine gelen bir insana bu yapılmaz'' dedi. 
     Murat Kekilli, kısa süre önce aldığı, 34 UR 4501 plakalı Audi marka otomobiliyle İstanbul'dan Adana'ya hasta ağabeyini ziyarete geldi. Kekilli, dün saat 22.00 sıralarında ağabeyinin oturduğu Mirzaçelebi Mahallesi'ne gidip, otomobilini evin önüne park etti. Yaklaşık 1 saat sonra evden çıkan Kekilli, otomobilinin sağ arka kapı camının kırılıp, arka koltukta bıraktığı çantasının çalındığını fark etti. Çantasında çek karnesi, kredi kartları, otomobilinin ruhsat belgesi ve bir miktar parası bulunduğunu söyleyen Kekilli, "İnsanlara yardıma geliyorsun, hasta ziyaretine gidiyorsun ve hiç tanımadığın bir kişi çantanızı, içindeki yardımı çalıyor, elini kolunu sallayarak gidiyor. İnsan olan bunu yapmaz. Yapılan çok ama çok ayıp bir şey. Hasta ziyaretine, başsağlığına giden insanlara da bu yapılmaz ki. Nasıl bir dünyada yaşıyoruz, çözemedim'' dedi. 
     Otomobilde parmak izi araştırması yapan polis, hırsız zanlısı veya zanlılarını yakalamak için soruşturmayı sürdürüyor. 
     
</TEXT>
</DOC>
