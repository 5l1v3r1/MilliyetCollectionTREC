<DOC>
<DOCNO> 344184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun01.html </URL>
<DATE> 2005/05/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Blair disk kayması tedavisi oldu 
</HEADLINE>
<TEXT>

     İngiltere Başbakanı Tony Blair’in disk kayması nedeniyle tedavi edildiği açıklandı. 
     Başbakan’ın kuzey Londra’daki Royal Free Hastanesi’nde tedavi edildiğini belirten Downing Sokağı’ndaki Başbakanlık konutu sözcüsü, Başbakan’a sırt ve bel ağrıları için iğne yapıldığını söyledi. 
     Blair’in bel ve sırtındaki sorunların aylar önce başladığı, Blair’in jimnastik yaparken sakatlandığı ve bu sakatlığın ağrılara neden olduğu belirtiliyor. 
     Sözcü, Blair’in dün akşam yerel saatle 19.00 sıralarında tamamlanan tedaviden sonra Chequers’daki Başbakanlığa ait hafta sonu konutunda dinlendiğini ifade ederek, Başbakan Blair’in rahatsızlığı nedeniyle yeniden hastaneye gitmesine gerek olmadığını kaydetti. 
     Sözcü, disk kaymasının Blair’in başbakanlık görevini 4 yıl boyunca sürdürmesine engel teşkil etmeyeceğini söyledi. 
     
</TEXT>
</DOC>
