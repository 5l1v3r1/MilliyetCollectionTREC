<DOC>
<DOCNO> 337541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas13.html </URL>
<DATE> 2005/04/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kulak çınlaması tansiyon habercisi... 
</HEADLINE>
<TEXT>

     Tuncay DAĞLI ADANA, DHA 

      ÇUKUROVA Üniversitesi Tıp Fakültesi İç Hastalıkları ve Nefroloji Bilim Dalı öğretim üyesi Prof. Dr. Neslihan Seyrek, çoğu zaman basite alınan kulak çınlamasının hipertansiyon hastalığının habercisi olabileceğini söyledi. 
     Kan basıncının yüksekliği’ şeklinde ifade edilen hipertansiyonun en sık rastlanan üçüncü hastalık olduğunu belirten Prof. Dr. Neslihan Seyrek, yüzde sıcaklık ve kızarma, kulak çınlaması, enseden başlayıp giderek yayılan ağrılar ve baş dönme ile kendini gösteren hipertansiyonun beyin kanaması, kalp yetmezliği ve krizi ile böbrek hastalıklarına neden olduğunu bildirdi. 
     Sinsi bir hastalık olan hipertansiyonun çoğu kez başka hastalıklarla ilgili tetkikler yapılarken tesadüfen ortaya çıktığını anlatan Prof. Dr. Seyrek, belirli aralıklarla tansiyon ölçümü yaptırmanın bu hastalığın erken teşhis ve tedavisinde önemli rol oynadığını vurguladı. Prof. Dr. Seyrek, genetik olmasının yanı sıra yaşam tarzı ve beslenmeyle de doğru orantılı olarak ortaya çıkan hipertansiyonun Türkiye’de yaşayanlarda yüzde 34 oranında bulunduğunu belirtip, en sık görülen hastalıklar sıralamasında hipertansiyonun üçüncü olduğunu ifade etti. 
     Doktor kontrolündeki ilaç tedavisi ile sağlıklı bir yaşam tarzı seçmenin hipertansiyonun etkilerinin azaltılmasında çok önem taşıdığını kaydeden Prof. Dr. Seyrek, kilolu kişilerin bu hastalığa dikkat etmesini istedi. 
     Prof. Dr. Seyrek, Kilo vermek tansiyonun düzelmesinde ilaç kadar etkili olabiliyor. Bu nedenle yağlı ve tuzlu yiyeceklerden kaçınıp, fazla kiloların verilmesi hipertansiyondan uzak kalmak için önemli unsurlardırö dedi. 
     Türkiye’de bölgesel olarak ele alındığında hipertansiyonun İç Anadolu Bölgesi’nde yaşayanlarda daha fazla, Ege ve Akdeniz Bölgelerinde ise diğer bölgelere göre daha az görüldüğünü belirten Prof. Dr. Seyrek, hastalıkta yaşam koşulları, insanların beslenme alışkanlıklarının da önemli olduğunu sözlerine ekledi. 
     
</TEXT>
</DOC>
