<DOC>
<DOCNO> 322533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko34.html </URL>
<DATE> 2005/03/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Serdengeçti Paradan sıfır atılması vatandaşı olumlu etkiledi 
</HEADLINE>
<TEXT>

     Merkez Bankası Başkanı Süreyya Serdengeçti, liradan sıfır atılması uygulamasının vatandaş üzerinde olumlu etki yarattığının gözlendiğini bildirdi. 
     Serdengeçti, ''Para Politikaları'' konulu konferans vermek üzere geldiği Mersin'de Büyükşehir Belediye Başkanı Macit Özcan'ı ziyaret etti. 
     Ülke genelinde uyguladıkları makro ekonomik politikaların faydalarından Mersin'in de yararlanmasını arzu ettiklerini belirten Serdengeçti, şunları söyledi 
     ''Para politikasının kazançları ilerleyen dönemde daha fazla hissedilebilecek. Özellikle 30 yıl yaşanan tahribattan sonra paradan sıfır atılması, vatandaş üzerinde olumlu etki yarattı. Bunun tepkilerini gözlemliyoruz.'' Özcan da görevde olduğu 6 yıl boyunca kentin temel sorunu olan altyapıya büyük yatırım yaptıklarını vurgulayarak, ''Arıtma tesisi projemiz Devlet Planlama Teşkilatı'nın yatırım programına alındı. Kentin diğer 2 önemli sorunu olan ulaşım ve çöp konusunda çalışmalarımız sürüyor. Projelerin tamamlanabilmesi için hükümetin gerekli desteği vermesi gerekiyor'' diye konuştu. 
     Daha sonra Özcan, Serdengeçti'ye plaket ve Mersin'i tanıtan kitap armağan etti. 
     
</TEXT>
</DOC>
