<DOC>
<DOCNO> 326062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas25.html </URL>
<DATE> 2005/03/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yetişkin hücreler, kök hücrelerin yerini alabilecek 
</HEADLINE>
<TEXT>

     Burun mukozasından alınan yetişkin hücrelerin, tedavi amacıyla ceninden elde edilen kök hücrelerin yerini tutabileceği bildirildi. 
     Avustralyalı araştırmacılar, mukozadan aldıkları hücrelerden laboratuvar ortamında değişik hücreler elde etmeyi başardıklarını açıkladılar. 
     Brisbane'deki Griffith üniversitesinden Alan Mackay-Sim başkanlığındaki uzmanlar, bazı çevrelerce ahlaki gerekçelerle eleştirilen cenin kök hücreleri yerine burun mukozasından alınan yetişkin hücrelerle sinir, karaciğer, böbrek ya da kasların ''onarımı''nın mümkün olabileceğini belirttiler. 
     Mackay-Sim, yetişkin hücre kullanımının hastalara kendi hücrelerini kullanma imkanı vererek organ reddi tehlikesini bertaraf ettiğini de vurguladı. 4 yıldır konuyu araştırdıklarını kaydeden doktor, ''Bu özellikleri, yetişkin hücreleri hücre nakliyle tedavi ve doku onarımı için güzel aday haline getiriyor'' dedi. 
     Araştırmayı Katolik kilisesinin finanse ettiği belirtildi. 
     
</TEXT>
</DOC>
