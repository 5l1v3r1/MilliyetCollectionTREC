<DOC>
<DOCNO> 311038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy23.html </URL>
<DATE> 2005/01/31/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
CHP İzmir İl Başkanı İstifa etmeyeceğim 
</HEADLINE>
<TEXT>

     CHP İzmir İl Başkanı Alaattin Yüksel, ''İstifamı bekleyenleri hayal kırıklığına uğratacağım ama görevimden istifa etmeyeceğim'' dedi. 
     Alaattin Yüksel, AA muhabirine yaptığı açıklamada, Kurultay'dan sonra partiden istifa etmesini bekleyenlerin olduğunu belirterek, ''Demokrasiyi tüm kurallarıyla özümsemiş bir insanım. Kişiler, yarışlarda destekledikleri aday kaybettiğinde görevlerinden ayrılırsa parti diye bir şey kalmaz. Böyle olsa iki seçimde parti biterdi. Sayın Genel Başkanımız Kurultay'da 674 oy aldı. Ona oy vermeyenler arasında milletvekilleri, belediye başkanları, il başkanları, ilçe başkanları bulunuyor'' diye konuştu. 
     İzmir'in, CHP açısından 3 Kasım ve 28 Mart seçimlerinde Türkiye'nin en başarılı ili olduğunu kaydeden Yüksel, şunları söyledi 
     ''Büyükşehir Belediyesi'nin kazanıldığı tek il İzmir'dir. Tek yerel yönetim iktidarımızı da yok etmeye çalışıyorlar. Ama böyle bir şeye izin vermeyeceğim. Kurultay yapılmış ve bitmiştir. Sonuçlarını kazananlar da kaybedenler de içine sindirecektir. Çok zor bir kurultay geçmiştir, çok yara aldık ve üzüntülüyüz. Şimdi herkes bu duygularla siyaset yaparak CHP'yi toparlamak ve güçlendirmek için çalışmalıdır.'' Kurultay'da kavgaya taraf olmadıklarını ifade eden Yüksel, Mustafa Sarıgül'ü desteklemediklerini ve oy vermediklerini belirtti. 
     Yüksel, ''Sarıgül'ün bu kadar güçlü bir aday olmasında bizim bir sorumluluğumuz yok'' dedi. 
     
</TEXT>
</DOC>
