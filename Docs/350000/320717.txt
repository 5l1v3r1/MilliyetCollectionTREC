<DOC>
<DOCNO> 320717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy15.html </URL>
<DATE> 2005/03/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
CHP'de 2 eski YDK üyesi Baykal'ın ihracını istedi 
</HEADLINE>
<TEXT>

     CHP'de kurultay öncesi gündeme gelen ''rüşvet'' iddialarında isimleri geçen eski Yüksek Disiplin Kurulu YDK üyeleri Cafer Dursun ve Engin Baba, Genel Başkan Deniz Baykal'ın tüzüğü ihlal ettiği gerekçesiyle partiden ihraç edilmesi için Genel Merkez'e dilekçe verdiler. 
     CHP'nin 13. Olağanüstü Kurultayı öncesinde partiden kesin ihraç istemiyle YDK'ya sevkedilen Engin Baba ve Cafer Dursun, Kurul'un çağrısı üzerine savunmalarını yapmak üzere CHP Genel Merkezi'ne geldiler. YDK toplantısına katılmadan önce genel merkez önünde açıklama yapan Baba ve Dursun, Genel Başkan Baykal ve parti yönetimine yönelik suçlamalarda bulundular. 
     Kurultay öncesi Şişli Belediye Başkanı Mustafa Sarıgül'ün ihracı yönünde oy kullanması için Baykal'ın kendisine aracı gönderdiğini iddia eden Baba, daha sonra da bazı tehditler aldığını öne sürdü. 
     Engin Baba, YDK'nın 15 milletvekili hakkında verdiği ''kınama'' cezasının basından ve kamuoyundan gizlendiğini belirterek, ''CHP oldu KGB... Aynen Rusya'da istihbarat örgütünün uyguladığı kurallara uygun hareket ediliyor'' görüşünü savundu. 
     Baba, Baykal ve parti yöneticilerinin mal varlıklarını açıklamaları gerektiğini de kaydetti. 
     Cafer Dursun da Baykal'a yönelik suçlamalarda bulunurken, ''Koltuğunu korumak uğruna her yol mubah diyor. Sosyal demokrat partilerde çok seslilik esastır. Ancak bunlar diktatörlüğe doğru gidiyorlar'' dedi. 
     Dursun, açıklamaları sırasında eski YDK Başkanı İsmet Çanakçı ve YDK üyeleri Avni Çelebi ve Bedia Söylemez ile yaptıkları görüşmelere ilişkin bant kayıtlarını basın mensuplarına dinletti. Dursun, Çanakçı'nın Sarıgül'ün ihracı yönünde oy kullanması için kendisine siyasi vaatte bulunduğu iddiasını yineledi ve konuşmalarını içeren disketi dağıttı. 
     Açıklamaların ardından Dursun ve Baba, CHP'nin ikisi olağanüstü olmak üzere son üç kurultayında parti tüzüğüne aykırı hareket ettiği gerekçesiyle Baykal'ın partiden ihraç edilmesi istemini içeren bir dilekçeyi evrak bölümüne ilettiler. 
     Dursun ve Baba daha sonra savunmaları yapmak üzere YDK toplantısına katıldılar. 
     
</TEXT>
</DOC>
