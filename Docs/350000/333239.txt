<DOC>
<DOCNO> 333239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/yazar/uras.html </URL>
<DATE> 2005/04/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kıbrıs'ta 'geçim' değil 'seçim' konuşuluyor 
</HEADLINE>
<TEXT>


Girne'deyim. Girne'ye her gelişimde Belediye Pazarı'na uğrarım. Yıllar önce şehrin en canlı alışveriş yeriydi. Her gelişimde bir tezgahın kapanmış olduğunu görüyordum. Son geldiğimde sadece bir sebze tezg hı kalmıştı. Bu defa kapısına kilit asmışlar. 
Belediye Pazarı karşısındaki "Con Kahve" bir zamanlar Girne'ye gelen her Türk'ün paket paket kahve aldığı dükkandı. Kapısı açık ama, içinde mal yok... Kahvenin önündeki hasır iskemleye oturdum. Bacanak Balıkçısı Arif ve sokak balıkçısı Tarzan ile sohbet ettim. O arada Karaoğlan köyünden Ahmet motosikletle geçiyordu. Bir buçuk YTL vererek bir köy ekmeği aldım. Sıcak sıcaktı. Tadı pek güzeldi. Köy ekmeği Kıbrıs'ın simidi... Baharatlı, cevizli bir çeşit çörek. 
Bacanak Balıkçısı Arif, "Her yıl biraz daha kötüye gittik. Seçim neyi değiştirir ki .. Çözüm denilen şey Rum'a buraları vermektir. Başka çözüm var mı " diyor. 
Pazar günü cumhurbaşkanlığı seçimi yapılacak. Seçmen sayısı 147 bin. Oylamaya katılımın düşük olacağı söyleniyor. Üçü bağımsız 9 adayın katılacağı seçimde oyların çoğunluğunun Cumhuriyetçi Türk Partisi CTP lideri Mehmet Ali Talat ile Ulusal Birlik Partisi UBP lideri Dr. Derviş Eroğlu arasında paylaşılacağı tahmin ediliyor. CTP lideri, Başbakan Talat'ın oyların yüzde ellinin üzerinde bölümünü alabileceği sanılıyor. 

Her şey değişiyor 
CTP lideri Talat'ı, 2003 yılı aralık ayı başında milletvekili seçimleri öncesi CTP binasında görmüştüm. Dün, Başbakanlık binasında gördüğüm Mehmet Ali Talat'ı iki yıl önceye göre çok değişmiş buldum. İki yıl önce "halk adamı" görüntüsü vardı. Şimdi üzerine "devlet adamı" ağırlığı çökmüş. İki yıl önce olaylara "aşağıdan" bakıyordu. Şimdi "yukarıdan" bakıyor. 
İki yıl önce "Başbakanlık önemlidir. Kıbrıs'ı başbakan temsil eder. Müzakereleri başbakan yürütür" diyordu. Şimdi "Cumhurbaşkanı halkın temsilcisi, toplum lideridir. Müzakereleri o yürütür" diyor. Kendine büyük güveni var. "Biz CTP olarak eskiden beri doğruyu okuyor, doğruyu söylüyorduk. Şimdi Türkiye'de de doğruyu okuyan bir hükümet var" diye ekliyor. 
CTP lideri Talat'ın cumhurbaşkanlığı seçim kampanyasının ilginç sloganları var "Saray'a Türk halkının sancağını dikeceğiz" Cumhurbaşkanlığı Sarayı'nda halkın temsilcisi oturacak demekmiş "Ceberut devlet yapısını ortadan kaldıracağız"... Ayrıca bolca kullanılan üç kelime var "Uzlaşma - Çözüm - Barış" bunlar da Denktaş karşıtı söylemler imiş... SOS isimli müzik grubu "Saray'a... Saray'a... Saray'a" diye şarkı bestelemiş. CTP lideri Talat bu şarkı ile 'Saray'da oturmak üzere yola çıkmış... İyi de... Uzlaşma - çözüm - barış, nasıl gelecek 
CTP lideri Talat karşıtları, "Bunların çözüm - barış - uzlaşma dedikleri Kıbrıs'ı Rumlara teslim etmektir" diyor. 

Otomobil satışları patlamış 
Serdar Denktaş, "Talat, yıkacağız dediği statükoyu aynen devralıyor" diye konuşuyor. 
UBP lideri Dr. Derviş Eroğlu'nun seçim sloganları ise şöyle "Deneme Yanılma " "Denemeye değil, deneyime oy ver " 
Politikayı burada keseyim. Biraz da başka şeylerden söz edeyim. Kıbrıs'ta bahar bir güzel, bir güzel, anlatılamaz. Yol boyu Kıbrıs mimozaları açmış Kıbrıslılar bunlara altın top, diyor. Dağ taş sapsarı... Altın rengi... 
Her dönemde Kıbrıs'ta iş aleminde birileri öne çıkar. Öne çıkanların yaptıkları işe göre ben ekonomide olan biteni değerlendirmeye çalışırım. Şimdilerde öne çıkanlar, öne çıkış sırasıyla şöyleymiş 1 M. Hacı Ali, inşaat işi yapıyor, tavuk yetiştiriyormuş. 2 Çangar, ayda en az bin adet yeni otomobil satıyormuş. 3 Denktaş'ın dünürü Salih Boyacı, Lemar Market zincirinin ve Uluslararası Kıbrıs Üniversitesi'nin sahibiymiş. 4 Ercan Tan, Japonya'dan 2 yıl kullanılmış, yenilenmiş, ikinci el otomobil getirip ucuz fiyatla pazarlıyormuş. Kıbrıs'tan bugünlük bu kadar... 



</TEXT>
</DOC>
