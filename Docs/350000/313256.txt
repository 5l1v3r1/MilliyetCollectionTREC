<DOC>
<DOCNO> 313256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur48.html </URL>
<DATE> 2005/02/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Trakya'da, tır'lardaki gıda ürünleri dondu 
</HEADLINE>
<TEXT>

     Edirne'nin Keşan İlçesi'nden İpsala Sınır Kapısı'na ulaşmak için bekleyen yüzlerce TIR'daki gıda maddeleri dondu. 
     Alınan bilgiye göre, Keşan-İpsala Karayolu'nda biriken yüzlerce TIR'da Avrupa'ya gitmesi gereken gıda maddelerinin bozulduğu bildirildi. 
     TIR şoförü Mithat Demirtürk, AA muhabirine yaptığı açıklamada, 5 günden bu yana kar yüzünden yollarda perişan olduklarını belirtti. Avrupa'ya narenciye ürünü götürdüğünü ve ürünün ömrünün 3 gün olduğunu belirten Demirtürk, 5 günden bu yana yollarda olması nedeniyle, malların bozulduğunu bildirdi. 
     TIR şoförleri Mehmet Ayvaz ve İbrahim Balcı da, yollarda perişan olduklarını ve bir ekmeği 5 YTL, suyu 2 YTL gibi fahiş fiyatla satın almak zorunda kaldıklarını belirterek, ''Yol boylarındaki benzin istasyonlarında bulunan marketler, yolların kapalı olmasını fırsat bilerek vatandaşlara fahiş fiyatlar uyguluyorlar. Bir bardak çayı bile 2 YTL'den satıyorlar. Ancak bunları denetleyen yok. Avrupa'da yollarda kalıyoruz. Ama bu tür fiyatlarla hiçbir zaman karşılaşmıyoruz'' şeklinde konuştular. 
     İbrahim Aktolon da, Avrupa'ya boya hammaddesi götürdüğünü ve 5 günden beri dondurucu soğukla mücadele ettiklerini ifade ederek, ''Boya hammaddesinin donmasından korkuyorum. Karşı taraf malı kabul etmezse geri götürmek zorunda kalacağım'' dedi. 
     Bu arada içinde balık ve sebze olan bazı TIR'ların ise İpsala Sınır Kapısı'na gitmedikleri ve malların bozulduğu gerekçesiyle geri döndükleri belirtildi. 
     Keşan-İpsala Karayolu'nun sabah saatlerinden bu yana ulaşıma tek şeritli olarak açılmasıyla birlikte İpsala Sınır Kapısı'nda biriken yüzlerce araç Türkiye'ye giriş yaptı. Keşan tarafında biriken yüzlerce TIR da, sınır kapısına ulaşmak için sıra bekliyor. 
     
</TEXT>
</DOC>
