<DOC>
<DOCNO> 323501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur38.html </URL>
<DATE> 2005/03/13/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Antalya'da sahte içki operasyonunda 11 kişi tutuklandı 
</HEADLINE>
<TEXT>

     Antalya'da jandarma ve polisin ortaklaşa düzenlediği ve ''Kalkan'' adı verilen sahte ve kaçak içki operasyonunda yakalanan 16 kişiden 11'i, tutuklandı. 
     Jandarma Genel Komutanlığı ile Emniyet Müdürlüğü Kaçakçılık ve Organize Suçlar Daire Başkanlıkları'nın ortak çalışması sonucu önceki gün yapılan operasyonda gözaltına alınan 16 kişi, sorgularının ardından bugün adliyeye sevk edildi. 
     Mahkemeye çıkarılanlardan, kaçak ve sahte içkileri pazarladıkları iddia edilen Cahit Kızılkaya, Zeki Çağlayan, Şahin Alaska, İhsan Torgut, Ali Yılmaz, İbrahim Fırat, Barış Yalaz, Doğan Altay, Mehmet Aksoy, Turgut Köseismailoğlu ile Celal Bulut tutuklandı. N.K, N.R, H.A, H.K ve M.G ise tutuksuz yargılanmak üzere serbest bırakıldı. 
     Ortak operasyonda, Antalya'da 5, Manavgat'ta 4, Alanya'da 3, Kilis'te 3, Kemer, İstanbul ve Hatay'da birer olmak üzere 18 ayrı depo, ev ve işyerine baskın yapılmış, 3 bin 951 şişe sahte rakı, 3 bin 45 şişe sahte cin, 2 bin 904 şişe sahte votka olmak üzere toplam 9 bin 900 sahte içki, çeşitli markalarda gümrük kaçağı viski, malibu ve votkadan oluşan toplam 12 bin 123 şişe içki ele geçirilmişti. 
     Operasyonlarda, ayrıca 2 bin 798 kaçak ve sahte sigara, 2 bin 804 adet sahte içki bandrolü, 2 adet ruhsatsız tabanca, bunlara ait şarjörler ve fişekler ile sevkıyat sırasında yollarda haberleşmek için kullanıldığı belirlenen el telsizleri ile 10 gram esrar maddesi yakalanmıştı. 
     
</TEXT>
</DOC>
