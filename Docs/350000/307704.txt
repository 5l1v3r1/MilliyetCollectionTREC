<DOC>
<DOCNO> 307704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/spor/spo02.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Luxemburgo'dan tüyolar 
</HEADLINE>
<TEXT>


Christoph Daum, Real Madrid'in hocasından Alex, Zaragoza ve Brezilya'dan almayı planladıkları oyuncular hakkında bilgi aldı 

YUSUF KOBAL 


İspanya'da buluştular 
REAL Zaragoza'nın maçını izlemek üzere İspanya'ya giden Fenerbahçe Teknik Direktörü Christoph Daum, burada Real Madrid'in Brezilyalı hocası Luxemburgo ile de bir araya geldi. Alman hoca, meslektaşından hem eski öğrencisi Alex konusunda bilgiler aldı, hem UEFA Kupası'ndaki rakipleri hakkındaki görüşlerini, hem de Brezilya'dan yapacakları yeni transferler konusunda düşünceleri öğrendi. 

'Özel bir oyuncu' 
TECRÜBELİ teknik adam, Alex'in ilk başlarda bocalama devresi geçirdiğini söyledi, "Çok özel bir oyuncudur. Benim yakın arkadaşımdır. Türkiye'ye tam uyum sağladıysa, siz onu o zaman seyredin. Şu an en büyük sıkıntısı Milli Takım'dan çıkarılması. Yeniden dönerse büyük moral kazanacaktır" dedi. Luxemburgo, Real Zaragoza'nın kolay bir rakip olmadığını, Fenerbahçe'nin dikkatli davranması gerektiğini de söyledi. 

Hazırlıklar başladı 

FENERBAHÇE, Ankaragücü ile yapacağı kupa maçının hazırlıklarına bir günlük iznin ardından devam etti. İdmana, tedavisi için Hollanda'da bulunan Van Hooijdonk katılmazken, Kemal, takımdan ayrı çalıştı. Fenerbahçe'de gelenekselleşen Brezilya usulü doğum günü kutlamasından kurtulmak için Antalya kampında doğum günü olduğunu gizleyen Selçuk, dün arkadaşlarının hışmından kurtulamadı. Çalışmanın bitimiyle birlikte Selçuk'u yakalayan takım arkadaşları, önce futbolcunun kafasında yumurta kırıp, daha sonra una buladılar. 

Barış harek tı 

Deniz Barış'ın bir milyon Euro'luk tazminatı için Tahkim Kurulu'na gidecek olan Fenerbahçe, federasyonu kendi silahıyla vuracak 

CEMAL ERSEN 

Koz hukukçular 
FENERBAHÇE Kulübü, Deniz Barış'ın tazminatı için Tahkim Kurulu'na yapacağı başvuruda, Futbol Federasyonu hukukçularının görüşlerini koz olarak kullanacak. Gençlerbirliği'ne 1 milyon Euro tazminat ödemeye mahkum edilen Deniz'i, federasyonun kendi silahı ile savunmayı planlayan Sarı - Lacivertliler, rakamı düşürmeye çalışacak. Hukukçular, Deniz için, "Ödemesi gereken rakam 150 bin Euro. Hesaplar bunu gösteriyor" şeklinde rapor belirtmişlerdi. 

Cavcav baskısı 
FEDERASYON Yönetim Kurulu'nun, bu raporu dikkate almadığı, Gençlerbirliği Kulübü Başkanı İlhan Cavcav'ın devreye girmesiyle sözleşmede yazılı rakamın ödenmesinin öngörüldüğü ortaya çıktı. Gelecek hafta milli futbolcu ile ilgili Tahkim Kurulu'na gidecek olan Fenerbahçe'nin, hukukçuları delil olarak sunmaya hazırlandığı, Gençlerbirliği'nin bu transferden doğan zararının maksimum 300 bin Euro olabileceği, ek sözleşmenin geçerli sayılmaması yolunda da görüş bildirileceği öğrenildi. 

Yıldırım'a fren 

Aydın Çekilemez 
FUTBOL Federasyonu Genel Sekreterliği'ne Lutfi Arıboğan'ın geti- rilmesine tepki gösteren ve Kulüpler Birliği Vakfı'ndan çekilme kararı alan Fenerbahçe Kulübü Başkanı Aziz Yıldırım'a vakıf senedinin engel olduğu ortaya çıktı. Kulüpler Birliği eski Başkanı Cemal Aydın kurucu üyeler arasında yer alan Sarı - Lacivertli kulübün toplantılara temsilci göndermeyebileceğini, ancak çekilmesinin yasal açıdan mümkün olmadığını ifade etti. 

'Hiç şaşırmadım' 
YILDIRIM ile İlhan Cavcav arasında geçen diyalog sırasında Fenerbahçe Başkanı'nın sinirlenerek böyle bir yaklaşımda bulunmuş olabileceğini belirten Aydın, "Federasyon atama yaparken birlikten görüş almalıydı. Ancak bu tavırlarına hiç şaşırmadım" dedi. Aziz Yıldırım ile önceki gün yaptığı telefon konuşmasını doğrulamayan İlhan Cavcav'ın Deniz Barış'ın tazminatını Yıldırım ile tartışırken çekilme konusunun da konuşulduğu öğrenildi. 

'Alex büyük oyuncu' 

"ALEX bence uzun yıllar Fenerbahçe'de oynar. Onu çok iyi tanıyorum. Milli Takım'dan da arkadaşımdı. Ancak Türkiye'de başarılı olması biraz da Fenerbahçe'nin ona nasıl davranacağına bağlı. Alex'e sahip çıkarlarsa kazanırlar. Çünkü o büyük bir oyuncu. Aksi takdirde dönüşü beklenilenden çabuk gerçekleşebilir." 


</TEXT>
</DOC>
