<DOC>
<DOCNO> 318705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/ekonomi/eko07.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizlik devi ISS şirket aldı 
</HEADLINE>
<TEXT>



Temizlik ve servis sektöründe dünyanın önde gelen şirketlerinden Danimarkalı ISS, ilk kez Türkiye'de özel bir şirket alarak Türk piyasasına girdi. 42 ülkede 290 bin işçisi bulunan ISS'nin önceki gün, Türkiye'nin en büyük özel temizlik şirketi olan "Proser S.A'nın hisse senetlerinin çoğunluğunu aldığı bildirildi. 17 ilde hizmet veren ve 4.200 işçisi bulunan Proser şirketinin, geçen yıl 233 milyon Danimarka kronu yaklaşık 60 milyon YTL ciro yaptığı açıklandı. 
1994 yılında kurulan, İstanbul merkezli Proser şirketi kurucuları olan üç ortağın yüzde 30 hisseyi ellerinde tuttukları ve şirket yönetimindeki görevlerine devam edecekleri belirtildi. 
Proser'in, temizlik, bina bakımı, teknik işler, catering gibi birçok alanda hizmet verdiği, bu nedenle ISS'nin ilgilendiği alanlarla ortak tarafının büyük olduğu ifade edildi. Müşterileri arasında Türk şirketleri de bulunan ISS'nin birkaç yıl içinde mevcut ciroyu iki katına çıkarmayı hedeflediği bildirildi. 
Hisselere ödediği parayı açıklamayan ISS, Türkiye'nin hızla gelişmesi nedeniyle, diğer ülkelere göre Türkiye'de çok çabuk ve hızlı büyüyeceğini hesaplıyor. 


</TEXT>
</DOC>
