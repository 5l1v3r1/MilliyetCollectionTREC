<DOC>
<DOCNO> 318418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/spor/spo01.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devlerden yana korkum yok' 
</HEADLINE>
<TEXT>


Beşiktaş'ın hocası Rıza Çalımbay, mutlaka Avrupa hedefini yakalayacaklarını iddia etti, "Fenerbahçe, Galatasaray ve Trabzon ile maçımız olduğu için seviniyorum. Çünkü telafi şansımız var" dedi 

ORHAN YILDIRIM - Fotoğraf Cengiz Malgır 


"Başarılı olacağız" 
DEL Bosque ile yolların ayrılmasının ardından yıllarını verdiği kulübe teknik adam olarak gelen Rıza Çalımbay, İspanyol hoca ile aynı kaderi paylaşmak gibi bir endişesi olmadığını söyledi. Atom Karınca, "Teklif alınca gurur duydum. Elimden gelen her şeyi yapacağım. Başarılı olacağız. Bu bakımdan en küçük bir endişemiz yok. Ayrıca sabah 8'de burdayım. Tam gün mesaimi veriyorum. Burda iş çok" diye konuştu. 

Gözdağı verdi 
AVRUPA'YI hedeflediklerini hatırlatan Rıza Çalımbay, üç büyüklerle yapacakları maçların kendisini ürkütmediğini de ifade etti. Çalımbay, "Fenerbahçe, Galatasaray ve Trabzon maçlarından korkum yok. İyi ki karşılaşacağız. Telafi etme şansımız olduğu için seviniyorum. Bu maçları mutlak kazanmalıyız" yorumunu yaptı. Çalımbay, takımdaki değişikliği ise "Oyuncularım futbola yeni başlıyor gibi" sözleriyle özetledi. 

"Yürek gerekiyor" 
TAKIMA ilk günden güven aşıladığını kaydeden Beşiktaş'ın hocası, "Ne kadar kaliteli olduklarının farkında değiller. Güvenlerini kaybetmişler. Şu an bu oran yüzde 40. Bunu iki katına çıkarmalıyız" değerlendirmesini yaptı. İsme değil, yapılan işe baktığını belirten Rıza Çalımbay, "Yüreğini ortaya koyacak oyuncuya ihtiyacım var. Kalan 14 maçı herkesin yaşaması lazım. Ligden başka bir şeyimiz yok" diye konuştu. 

"Sakarya derbi gibi" 
BAŞARILI çalıştırıcı, Sakarya maçıyla ilgili yaptığı basın toplantısında da futbolcularına mesaj gönderdi. Rıza Çalımbay, "Sakaryaspor maçının Galatasaray karşılaşmasından farkı yok. Bizim için ikisi de derbi. Rakibimiz can derdinde, alt sıralardan kurtulmak istiyoruz. Zor olacak ama kazanmamız gereken bir maç. Ali Cansun'a da dikkat edeceğiz. Kanatlarda hem Ali, hem de İbrahim görevlerini dört dörtlük yapıyor" dedi. 

İNCİLER 

Seneye çok iyi takım yapacağız. Çünkü rezerve lig de kuruluyor. Kiralık tüm oyuncularımızdan yararlanacağız. Mutlaka kaliteli yıldız bir oyuncu alacağız. Yönetimden onay aldıktan sonra altyapıda çok köklü bir değişim yapacağım. Altyapı yarışmacı değil de, bize oyuncu yetiştiren bir sisteme oturmalı. Samet, Ziya, Rasim ağbi, Feyyaz, Metin olsun hepsi ile görüşüp fikirlerini alıyorum, bana yardımcı oluyorlar. Başarılı olursam onların önünü açacağım. Juanfran da, Cordoba gibi kendini borçlu hissediyor. Ama şu an boşlukta. Kendisine bağlı. İyi olursa oynar. Ben kim hak ediyorsa ona görev veririm. 

Beşiktaş neşe dolu 

Kolej havası 
SAKARYASPOR maçına gözünü çeviren Beşiktaş, dün tek idmanla hazırlıklarını sürdürdü. Rıza Çalımbay yönetimindeki antrenmanda futbolcular, yarım alandaki el topu ve dar alanda tek pas çalışmasının ardından taktik ağırlıklı çift kale maç yaptı. Oldukça neşeli geçen idmanda özellikle yarım alanda el topu maçında futbolcular birbirleriyle sık sık şakalaştı. 

Sakatlara koruma 
ÜÇ takım halinde yapılan çift kale maçlarında Sergen ile takım arkadaşları kendilerinin kazandığını söylerken, Tayfur ise finalde yine kendilerinin galip geldiğini ileri sürdü. İki oyuncu birbirine takılırken, antrenmana önceki günkü Eyüp maçında sakatlanan Ahmet Dursun, Okan ve Berkant katılmadı. Salonda çalışan üç oyuncunun durumunun iyi olduğu açıklandı. 

Personel sıkıntılı 
NEVZAT Demir Tesisleri'nde çalışan personelin, sabah işe geliş, akşam da mesai çıkışında güvenlik elemanları tarafından didik didik aranması rahatsızlık yarattı. Tesis çalışanları bu durumdan şikayetçi olurken, Sorumlu Müdür Sayit Selçuk'un "Yönetim böyle istedi, kendi kafamdan yapmıyorum" sözlerine Başkan Yıldırım Demirören'den tekzip geldi. 


</TEXT>
</DOC>
