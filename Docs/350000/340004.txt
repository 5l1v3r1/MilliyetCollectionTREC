<DOC>
<DOCNO> 340004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/ekonomi/eko01.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Koç ile Sabancı Telekom'da ayrıldı 
</HEADLINE>
<TEXT>


Türkiye'nin en büyük iki grubunun Türk Telekom için, yaklaşık bir yıl önce başlayan işbirliği, dün resmen bitti. Konuyu ilk kez duyuran Milliyet'in haberi doğrulandı 

EKONOMİ SERVİSİ 

Milliyet'in dünkü sayısında yer alan 'Koç - Sabancı, telekomda yollarını mı ayırıyor ' haberi doğrulandı. Bu konuda bir süredir sessizliğini sürdüren her iki grup da Milliyet'in konuyu haber yapmasından sonra yaptıkları açıklamada, 'ayrılığı' doğruladılar. 
Gruplardan yapılan açıklamaya göre Nisan 2004'ten bu yana Türk Telekom ihalesi için birlikte hareket eden Koç ve Sabancı Grubu, ayrılık kararı aldılar ve bundan böyle özelleştirmede ayrı ayrı hareket edecekler. 

Gima'yla ilgisi yok 
Koç Holding ve Sabancı Holding'den yapılan açıklamalarda, Telekom özelleştirmesi için oluşturdukları konsorsiyumdaki ortaklığın sona erdirilmesine de 'birlikte karar verildiği' belirtildi. 
Ayrılık kararı açıklanırken, 'Bir süredir devam eden görüşmeler sonrasında' bu kararın alındığı belirtildi. Açıklamadaki bu ifade, ayrılık kararının hafta başında gerçekleşen ve iki grubun arasını açtığı iddia edilen Gima'nın satışından önce alındığı şeklinde yorumlandı. 
Alınan bilgilere göre, Koç ve Sabancı Grubu ihalede ortak hareket etmeme kararını, yaklaşık bir ay önce aldı. Taraflar bu kararın açıklanmaması konusunda da anlaştı. 
Son olarak yapılan açıklamalarda, iki holding arasında bugüne kadar devam eden iyi ilişkilere dayanan işbirliği anlayışının bundan böyle diğer işlerde de sürdürüleceği vurgulandı. 

Sabancı bırakabilir 
Bu arada Koç Holding, ilk başvuru çerçevesinde Telekom ihale sürecine ilgisinin devam edeceğini açıklarken, Sabancı Holding, ihaleye tek başlarına devam edip etmeme konusunda şirket yönetim kurulunda henüz bir karar alınmadığını bildirdi. 
Edinilen bilgilere göre Sabancı Holding'de telekom konusu, sorumluluğunu üstlenmiş olan Ali Sabancı'nın görevini bırakmasının ardından, CEO Celal Metin tarafından takip edildi. Ancak Celal Metin'in de ayrılacak olması sonrasında, grubun ilgisinin azaldığı belirtiliyor. 

İlk Milliyet yazdı 
Koç ve Sabancı'nın Türk Telekom için yaptıkları işbirliğinden ayrılıkları ile ilgili kararı Milliyet'in önceki günkü nüshasında, "Koç - Sabancı telekomda yollarını mı ayırıyor " başlığı ile verildi. Konu, dün de tarafların yaptığı açıklamalarla, doğrulandı. Türkiye'nin iki en büyük grubunun işbirliği yapacaklarını açıklamaları ile başlayan ilgi çekici süreç, açıklanma ile noktalanmış oldu. İki grubun işbirliği, bilgi dosyası alınması ve iki ay boyunca devam eden bilgi odası sürecine kadar sürdü. 


</TEXT>
</DOC>
