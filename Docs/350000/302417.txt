<DOC>
<DOCNO> 302417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/soneko05.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu konutlarının aylık kira bedeli yüzde 15 artırıldı 
</HEADLINE>
<TEXT>

     Kamu konutlarının aylık kira bedeli, 15 Ocak 2004 tarihinden geçerli olmak üzere yüzde 15 oranında artırıldı. 
     Maliye Bakanlığı'nın iki adet Milli Emlak Tebliği, 31 Aralık tarihli Resmi Gazete'nin 3. mükerrer sayısında yayımlandı. 
     İlk Tebliğ ile 2946 sayılı kanun kapsamındaki kamu konutlarının aylık kira bedelinin tespitine esas teşkil eden unsurlar, 4 Aralık 2002 tarihli ve 264 nolu Milli Emlak Tebliği uyarınca hesaplanan miktarlar üzerinden, 15 Ocak 2004 tarihinden geçerli olmak üzere yeniden belirlendi. 
     Buna göre, kamu konutlarının aylık kira bedelinin yüzde 15 oranında artırılarak tahsil edilmesi uygun görüldü. 
     
     VALİLİKLER TARAFINDAN YAPILACAK KAMULAŞTIRMALAR 
     İkinci Tebliğ ile kamu hizmetlerinin yürütülebilmesi amacıyla, valilik ve kaymakamlıklar tarafından yapılacak, Hazine'ye ait taşınmazların kamu kurum ve kuruluşlarına rayiç bedel üzerinden devri işlemleri düzenlendi. 
     Tebliğe göre, kamulaştırma Kanunu kapsamında yapılan devir işlemlerinden bazılarının bundan sonra sadece Milli Emlak Genel Müdürlüğü tarafından değil, valilik ve kaymakamlıklar tarafından da sonuçlandırılabilecek. 
     Kamu kurum ve kuruluşlarınca talep edilecek taşınmazların devir işlemine başlanılmadan önce gerekli değerlendirmeler yapılarak, mülkiyet devrine ilişkin herhangi bir sakınca bulunup bulunmadığı tespit edilecek. 
     Devre konu taşınmazın tahsisli olması durumunda, öncelikle tahsisli olduğu idarenin muvafakatı alınarak tahsisi defterdarlıkça kaldırılacak, taşınmazın bir kısmının talep edilmesi halinde, bu kısım ifraz edilerek müstakil parsel olarak tescil edilecek. 
     Devir işlemlerinde tereddüt edilen hususlarda Maliye Bakanlığı'ndan alınacak cevaba göre işlem yapılacak. Tespit edilen parasal sınırı aşan taşınmaza ilişkin devir talepleri de Maliye Bakanlığı tarafından sonuçlandırılacak. 
     Belediyelerin devir talepleri, parasal sınırlara bakılmaksızın Bakanlık tarafından değerlendirilecek, bu nedenle belediyelerce devri talep edilen taşınmazlara ilişkin bilgi ve belgeler ile talep yazısı ve ekleri valilik görüşü ile birlikte Maliye Bakanlığı'na gönderilecek. 
     
</TEXT>
</DOC>
