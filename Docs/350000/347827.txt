<DOC>
<DOCNO> 347827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko30.html </URL>
<DATE> 2005/06/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ABN Amro Bank İcra Direktörü Türkiye tekrar raya girdi 
</HEADLINE>
<TEXT>

     Türkiye İş Bankası'nın uluslararası piyasalardan yurtdışı havale akımlarına bağlı olarak sağladığı 700 milyon dolarlık kaynak, banka hesaplarına girdi. 
     Türkiye İş Bankası'nın İş Kuleleri'ndeki Genel Müdürlüğü'nde düzenlenen basın toplantısında verilen bilgiye göre, 500 milyon dolarlık bölümünü HSBC Bank plc, 200 milyon dolarlık bölümünü ABN Amro Bank N.V'nin düzenlediği seküritizasyon varlığa dayalı menkul kıymet ihracı işlemi, 5, 7 ve 8 yıllık vadelerle yapılandırıldı. 
     Kaynağın 100 milyon dolarlık bölümü 5 yıl, 350 milyon dolarlık bölümü 7 yıl ve 250 milyon dolarlık bölümü 8 yıllık vade taşıyor. İşlemin 500 milyon dolar tutarındaki bölümü, MBIA Insurance Corporation ve XY Capital Assurance tarafından sigorta edildi. Kredinin ortalama maliyeti Libor artı 1.10 oldu. 
     İş Bankası Genel Müdürü Ersin Özince, basın toplantısında yaptığı konuşmada, Türkiye'de şimdiye kadar gerçekleştirilen en yüksek tutarlı varlığa dayalı menkul kıymet VDMK işleminin gerçekleştirildiğini söyledi. 
     Bankanın ilk kez 2000 yılında başlattığı VDMK işlemlerinin sonuncusunun geçen yılın Kasım ayında tamamlanarak 600 milyon dolarlık kaynak sağlandığını anımsatan Özince, yeni işlemle 700 milyon dolarlık taze bir kaynağı da Türk ekonomisine kazandırdıklarını vurguladı. 
     Bankacılık sektöründeki tüm kuruluşlar gibi İş Bankası'nın da ekonomideki belirgin iyileşmenin etkilerini yaşadığını belirten Özince, sektörün son birkaç yılda ekonomideki iyileşmenin katkısıyla önemli ölçüde güç kazandığını kaydetti. 
     Ekonomik programın uygulanmasındaki başarı, bütçe performansı ve IMF ile imzalanan yeni 3 yıllık stand-by anlaşmasının, kamu borç dinamiğine ilişkin endişeleri azalttığını, enflasyonist beklentileri bastırdığını ve yüksek büyümeyi beraberinde getirdiğini anlatan Özince, "Biz İş Bankası olarak Türk ekonomisindeki bu köklü yapısal değişimin farklı alanlarda pek çok olanağı beraberinde getireceğine inanıyoruz. Nitekim benzer ekonomik koşulların geçerli olduğu 2004 yılı bankacılık sektörü açısından çok başarılı geçmiş, Türkiye'nin geçirmekte olduğu dönüşüm süreci bankacılık sektörünü olumlu yönde etkilemiştir" dedi. 
     
     ENFLASYONDA HAYAL BİLE EDİLEMEYECEK SEVİYELER 

     Enflasyonun 2004 yılını yüzde 9.3 oran ile son 30 yılın en düşük seviyesinde tamamlandığını, düşüş eğiliminin bu yıl da belirgin şekilde sürdüğünü, ilk 5 ayda tüketici fiyatlarındaki artışın yüzde 1.55 düzeyinde olduğunu kaydeden Özince, "Sözünü ettiğimiz bu rakamlar, sözgelimi 10 yıl öncesinde hayal bile edilmesi mümkün olmayan seviyelerdir. Bizler gibi çok uzun yıllar yüzde 60'lı, 70'li enflasyon oranları ile yaşamak ve iş yapmak zorunda kalmış bankacılar için gelinen bu durum son derece rahatlatıcı ve hizmet sunma şeklimizi kolaylaştırıcı bir zemin yaratmıştır" diye konuştu. 
     Ekonomik iyileşmenin yalnızca enflasyonla sınırlı olmadığını, Türkiye'deki topyekün dönüşümün ekonominin tüm alanlarını olumlu etkilediğini vurgulayan Ersin Özince, büyüme ve ihracat rakamlarına işaret ederek, tüm bu gelişmelerin bankacılık sektörü üzerinde yapıcı etkide bulunduğunu söyledi. 
     Özince, seri yapısal reformlar ve istikrarlı büyüme performansı sonucunda Türk bankacılık sektörünün geçmişe göre çok daha sağlıklı yapıya ulaştığını belirterek, "Türkiye'nin yapısal dönüşümüne ve ekonomideki değişime paralel olarak bankacılık sektörünün de çehresi değişmekte, sektör kendini yenilemektedir. Bu çerçevede bankacılık sisteminde uluslararası uygulamalara paralel değişiklikler sektör açısından daha sağlıklı bir işleyişi beraberinde getirmiştir" dedi. 
     
     ULUSLARARASI GÜVENİN EN ÖNEMLİ SİNYALİ 

     2004 yılının bankacılık sektörünün ekonomideki olumlu koşullardan geniş ölçüde yararlandığı bir dönem olduğunu, bu dönemde bankacılık sektörünün toplam aktiflerinin büyüdüğünü, karlılığının arttığını ve aktif kalitesinin iyileştiğini kaydeden Özince, "Sektörümüzdeki bu gelişme dikkatlerden kaçmamış ve uluslararası güvenin en önemli sinyali sayılan yurt dışından sağlanan kaynaklara da yansımıştır. Sağlanan bu kaynaklarda sadece tutar açısından değil, vade ve maliyetler anlamında da geçmiş dönemlere kıyasla çok daha uygun koşullara ulaşılmıştır" dedi. 
     İş Bankası olarak ekonomideki bu olumlu tablonun sağladığı destek ile Türkiye'yi daha da büyütecek, ekonominin gelişimine hız katacak kaynakları yaratmak, bunları sanayicilere, girişimcilere aktarmak için tüm güçleriyle çalıştıklarını anlatan Özince, Türk bankacılık tarihinin gelişiminde yeni bir aşamayı ifade eden 700 milyon dolarlık kaynağın İş Bankası'nın ulusal ekonomi içindeki konumunun yurt dışı piyasalar tarafından bir kez daha onaylanması anlamına geldiğini söyledi. 
     Türkiye İş Bankası Genel Müdür Yardımcısı Aykut Demiray da, faiz oranları açısından da Türkiye'de bir ilki temsil eden 700 milyon dolarlık kaynağın dün akşam itibariyle banka hesaplarına girdiğini bildirdi. Demiray, yeni kredi tutarı ile 2004 yılı Kasım ayındaki rekorun da üzerine çıkıldığını kaydetti. 
     Aykut Demiray, kredinin ortalama maliyetinin libor artı 1.10 olduğunu, Kasım ayındaki borçlanmanın 0.70 baz puan daha altında olduğunu duyurdu. 
     
     "TÜRKİYE YENİDEN RAYA GİRDİ" 

     Basın toplantısına katılan ABN Amro Bank N.V. İcra Direktörü Luis Carvalho, 6 haftada, kusursuz bir çalışmayla tamamlanan kredi anlaşması ile birçok ilke imza atıldığını bildirdi. 
     Bir Türk kurumunun VDMK yoluyla sağladığı en büyük miktar olan kredinin, 200 milyon dolarlık kısmının sigortasız olmasından dolayı da çok önemli olduğunu ifade eden Carvalho, Türk pazarına güvenen yatırımcılar tarafından kaynağın sağlandığını kaydetti. 
     Türkiye'nin enflasyon, büyüme gibi alanlarda sağladığı başarıya dikkat çeken Carvalho, "Türkiye kesinlikle tekrar raya girdi. Sadece kısa vadeli yatırımcılar açısından değil, uzun vadeli, stratejik yatırımcılar açısından da çekici bir pazar haline geldi" dedi. 
     Kredinin, uluslararası yatırımcıların İş Bankası'na ve genel olarak Türkiye'ye olan güvenlerini gösterdiğini vurgulayan Carvalho, İş Bankası'nın gücüne güç katacağına inancını dile getirdi. 
     HSBC Bank plc. İşletme Direktörü Nigel Batley de, İş Bankası ile çalışmaktan çok memnun olduklarını, bankanın çok güçlü bir geleceği, harika bir pazar konumu bulunduğunu belirtti. İş Bankası'nın hem Türkiye'de hem uluslararası piyasalarda büyüyeceğine inandıklarını, büyümesinin teşvik edilmesi gerektiğini ifade eden Batley, İş Bankası ile çalışmaya devam etmek arzusunu dile getirdi. 
     MBIA Insurance Corporation İşletme Direktörü Deborah Zurkow ise, 1970'de çalışmaya başladıkları Türkiye'nin güçlü ekonomik dönüşümüne kendilerinin de şahit olduğunu söyledi. Zurkow, bu tür işlemleri gelecekte daha çok yapmak istediklerini kaydetti. 

     
</TEXT>
</DOC>
