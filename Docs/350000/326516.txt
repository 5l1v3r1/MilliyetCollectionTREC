<DOC>
<DOCNO> 326516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/spor/spo04.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır suçlama 
</HEADLINE>
<TEXT>


Trabzonspor'un Belçikalı eski futbolcusu Thijs Fatih ve Gökdeniz'i topa tuttu, "Takımda tüm kararları iki kişi veriyordu" diye konuştu 


YAYLIM ATEŞİ 
SEZON başında Trabzonspor'dan ayrılarak Almanya'nın Mönchengladbach ekibine transfer olan Bernt Thijs, eski takım arkadaşları Kaptan Fatih ve Gökdeniz'e iğneli mesajlar gönderdi. Bordo - Mavili forma altında bekleneni veremeyen Belçikalı krampon, Fatih ve Gökdeniz'in bu durumda büyük payı olduğunu iddia etti. 
Ülkesinde yayınlanan "Foot Magazine" dergisine konuşan Thijs, "İsterlerse çalışıyorlar, istemezlerse antrenman bile yapmıyorlar. Üstelik onlara hiç kimse de karışamıyordu. 10 maçta ilk 11'de forma giydim ve Trabzonspor bu maçların 8'ini kazandı. Fakat daha sonra Fatih ve Gökdeniz'le bazı sorunlar yaşadım. Ardından da beni sona yaklaştıran süreç başladı. Bazı yerli isimler aniden takımda oynamaya başladı. Takımda sizden büyük biriyle konuşurken 'ağabey' demeniz gerekir. Ben böyle davranmadım ve dışlandım" dedi. 
Bütün takımın Fatih ve Gökdeniz'e göre oynadığını da ileri süren Belçikalı futbolcu, "Herkes onlar nereye isterse, oraya koşuyordu. Biz baskı altındaydık ama o ikisi bu baskının dışındaydı. Bence bir takımda 11 futbolcu da aynı hedefe kilitlenmeli, sadece 9'u değil" ifadesini kullandı. 

Hareketli başladılar 

TRABZON, üç günlük iznin ardından Ankaraspor maçı için dün işbaşı yaptı. Uçağı rötar yapan Yattara idmana yarım saat geç katıldı. Tesislere gelen 25 kişilik bir taraftar grubu "Siz ağlatın, biz severiz" yazan pankart açtıktan sonra takıma destek tezahüratları yaptı. Mersin'deki olaylara tepki olarak idman sahaları ve kulüp binasına Türk bayrağı asıldı. Teknik Direktör Şenol Güneş ve futbolcular, antrenman sonunda bayrakla poz verdi. 

Lemi'den Brezilya turu 

Bordo - Mavili kulübün İzleme Komitesi Üyesi Lemi Çelik daha önce isimleri belirlenen Brezilyalı futbolcuları son kez izlemek için Güney Amerika'ya gitti. Santos takımının formasını giyen David ve Fabinho'yu bir kez daha çıplak gözle izleyecek olan Çelik'in önümüzdeki hafta içinde Trabzon'a dönerek yönetim kuruluna ayrıntılı rapor vereceği bildirildi. 


</TEXT>
</DOC>
