<DOC>
<DOCNO> 337257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/ydemirkol.html </URL>
<DATE> 2005/04/27/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Bizi kendiniz gibi sanmayın 
</HEADLINE>
<TEXT>



Giray Bulak'ın bir sohbet sırasında söylediklerine Ümit Özat olayı sonrası yazımda yer verdim. Normalde hiç üzerinde durulmayacak bir cümle, böylesi manasız bir kavga sonrasında önem kazanmıştı çünkü. Bulak "Ümit Özat'ı bir de kötü günlerde görün" demişti özet olarak. Sözlerinde asla bir hakaret yoktu. 

Kaos havuzu 
Büyük olasılıkla oradaki 4 gazeteci de bu sohbette geçenleri söz konusu olaya kadar unutmuştu. Birisinin gidip Ümit Özat'a yetiştirdiğini sanmıyorum. Ama ülkemin futbolunu, üzerinden nemalanılacak bir kaos havuzu olarak görenler bunun üzerine atladı. Beni ve diğer değerli gazeteci arkadaşları kendileri gibi sandılar büyük olasılıkla. Şunu bilsinler ki, biz onlar gibi değiliz ve asla da olmayacağız. 

Sorunu bilmiyorum 
Bulak agresif bir teknik direktördür. Ama hiç tartışmasız ülkenin en iyilerindendir. Ayrıca batılı anlamda bir futbol takımı yöneticisi, bir menajerdir. Ümit ise bu ülkenin profesyonellik timsallerindendir. Sonuna kadar saygı duyduğum iki isim söz konusu. Aralarındaki sorunun neden kaynaklandığını bilmiyorum. Ama bu olan bir haber olarak değerlidir. Hepsi bu. Bunun üzerine yorum yapacaklar ve benim ismimi anacaklar bu gerçeklere dikkat etmelidir. Saygılarımla. 



</TEXT>
</DOC>
