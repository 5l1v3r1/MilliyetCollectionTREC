<DOC>
<DOCNO> 323166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun28.html </URL>
<DATE> 2005/03/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Papa, 4 gün içinde taburcu olabilir... 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul'ün Pazartesi veya Salı günü Gemelli Polikliniği'nden taburcu edilebileceği ileri sürüldü. 
     Papa'yı bugün ziyaret eden papazlardan biri olan Richard Nitschke, ''Papa'nın özel sekreteri bizlere İkinci Jean Paul'ün sağlık durumundaki iyileşmenin sürdüğünü söyledi. Pazartesi veya Salı hastaneden taburcu olabileceğini de belirtti'' dedi. 
     Papa'nın Polonya'daki doğum yeri Wadowice'den gelen bir grup ziyaretçinin rehberliğini yapan Nitschke'nin, bu iddiayı İkinci Jean Paul'ün Polonyalı Özel Sekreteri Stanislao Dziwisz'e dayandırması dikkati çekti. 
     Vatikan Sözcüsü Joaquin Navarro-Valls ise bugün hastane çıkışında gazetecilere yaptığı kısa açıklamada, Papa'nın konuşabilmesinin yeni bir şey olmadığını ifade etti. Navarro-Valls, Papa'nın iki haftadan beri ilk kez dün konuşabildiğine ilişkin haberler konusunda şunları söyledi 
     ''Dünkü hadise, Papa'nın konuşabildiğini ilk kez dışarıdaki insanların da görebilmesinden ibaretti. Papa'nın konuşabildiğini biz zaten açıklamıştık. Papa hastanedeki refakatçi ve yardımcılarıyla günlerdir konuşuyor.'' Vatikan yetkilileri, Papa'nın hastaneden de olsa idari işleri yürütebildiği izlenimini vermeye özen gösteriyorlar. 
     Bu arada, Vatikan'da 2-29 Ekim 2005 tarihleri arasında gerçekleştirilmesi öngörülen 11. Piskoposlar Genel Kurultayı'nı hazırlamakla yükümlü komisyon üyelerinin Papa tarafından belirlendiği açıklandı. 
     
</TEXT>
</DOC>
