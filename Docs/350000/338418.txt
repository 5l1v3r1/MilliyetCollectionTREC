<DOC>
<DOCNO> 338418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko05.html </URL>
<DATE> 2005/04/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
ATO Türkiye süper ligde gol sıkıntısı çekiyor... 
</HEADLINE>
<TEXT>

     Ankara Ticaret Odası ATO 170 ayrı alanda, Türkiye’nin dünya ülkeleri arasındaki yerini araştırdı. ATO Başkanı Sinan Aygün, araştırma sonuçlarıyla ilgili olarak "Türkiye süper ligde gol sıkıntısı çeken bir ülke görünümünde. Gol atacağım derken gölü hep kendi kalesinde görmüş. Derby maçlarının hepsini kaybetmiş" degerlendirmesini yaptı. 
     ATO’nun Dünya Bankası, OECD, IMF, Birleşmiş Milletler, FAO, CIA, Dünya Ekonomik Forumu, gibi çok sayıda uluslararası kuruluş tarafından hazırlanan endekslerden yola çıktarak hazırladığı "Dünya Ölçeği Türkiye Gerçeği" başlıklı raporuna göre nüfus bakımından dünyada 17’nci sırada bulunan Türkiye, nüfus yoğunluğu en yüksek ülkeler sıralamasında 80’inci, en geniş topraklara sahip ülkeler sıralamasında 36’ncı, kentlerde yaşayan nüfus oranında 13’üncü sırada bulunuyor. 
     Dünyada, krom, bor rezervinde birinci altın ve toryum rezervinde ikinci mücevher üretiminde beşinci cıva, mermer üretimi ve jeotermal enerjide yedinci mermer üretiminde yedinci mermer ihracatında sekizinci, çelik üretiminde dokuzuncu, kömür üretiminde 15’inci sırada olan Türkiye, ekonomik büyümede 16’ncı, eknomik büyüklük olarak Satınalma Gücü Paritesi’nde 18’inci, milli gelir sıralamasında 21’inci sırada yer alıyor. 
     Türkiye dış borcun milli gelire oranında dördüncü, en borçlu ülkeler liginde beşinci, gelir dağılımı bozukluğunda 55’inci, kişi başı milli gelirde 65’inci, refah liginde 92’nci sırada yer alarak ekonomik büyüklüğü ile çelişki yaratan kötü skorlara imza atıyor. 
     İsrafta dünya rekorunu elinde bulunduran Türkiye, günde ortalama 4 saat televizyon izleme oranıyla dünya ikinciliğini alırken, en çok telefonla konuşan ülkeler sıralamasında altıncı, kablolu telefon abone sayısında ise 13’üncü sırada bulunuyor. En çok resmi tatil yapan ülkeler liginde ise Türkiye yıllardır dünya üçüncülüğünü koruyor. 
     
     BESLENMEDE KIRIK NOT 

     Rapora göre Türkiye çocukların gelişiminde önemli bir yer tutan yumurtayı üretiyor ama tüketmiyor. Yumurta üretiminde dünyada 14’üncü sırada bulunan Türkiye tüketimde 88’inci sıraya geriliyor. Arı varlığında dördüncü sırada yer almasına karşın Türkiye, bal üretiminde yedinci sırada yer alıyor. Türkiye, armut, fındık, incir, kiraz üretiminde birinci, buna karşın orman tahribatında ikinci sırada. Koyun-keçi sütü üretiminde birinci, inek sütü üretiminde sekizinci, ilaç üretiminde 18’inci sırada bulunan Türkiye, aynı alandaki farklı liglerde karamsar bir tablo çiziyor. Buna göre Türkiye, sağlık hizmetlerinin ulaşabildiği insan sayısı sıralamasında 96’ıncı, sağlık hizmetlerinin eşit ve adil dağılımında 109’uncu, her bin doğumda ölen bebek sıralamasında 122’nci sırada. Üretimler liginde Türkiye birbiri ardına rekorlara imza atıyor. Karpuz ve zeytin üretiminde ikinci zeytinyağı, ayçiçeği, sebze üretiminde dördüncü koyun, keçi, çay, pamuk, vişne üretiminde beşinci soğan, yün, üzüm üretiminde altıncı katır, limon ve buğday üretiminde yedinci hububat, ayçiçeği, çavdar, badem, merkep üretiminde sekizinci, at üretiminde 12’nci, sığır üretiminde 14’üncü sırada yer alırken, GAP projesiyle de dünyada sekizinci büyük yatırıma sahip bulunuyor. 
     
     YÜKSEK RİSKLER VE SİGORTA LİGİ 

     Taşıt sayısında dünyada 15’inci sırada bulunan Türkiye trafik kazalarında ise ikinci, iş kazalarında üçüncü sırada bulunuyor. Afetler nedeniyle yıllık ölen kişi sayısında dünya üçüncüsü olan Türkiye, 5.5 üzerinde deprem sıklığında altıncı, yıllık ortalama afete maruz kalan nüfus sıralamasında sekizinci sırada olmasına karşın, sigorta prim üretiminde 37’nci sıraya iniyor. 
     Üç tarafı denizlerle çevrili Türkiye, marinalarda birinci buna karşın deniz filosunda 18’inci sırada yer alıyor. 
     
     KÖTÜ ALIŞKANLIKLAR LİGİ 

     Türkiye kumar oynamada dünyada ikinci, alkol tüketiminde, taklitçilikte, korsan yazılımda, aleyhine en çok insan hakları ihlali başvurusu yapılan ülkeler sıralamasında üçüncü, sigara tüketiminde dördüncü, tütün üretiminde yedinci, rüşvet liginde ve ateşli silahlarla cinayette sekizinci, sigara üretiminde 14’üncü sırada. 
     
     TİCARETLE GELEN REKORLAR 

     Türkiye dünyada ithalatta 22’nci, ihracatta 30’uncu, cari açıkta ise altıncı sırada yer alıyor. Buna ek olarak Türkiye, çimento ihracatında ikinci, tekstil ihracatında üçüncü, ayakkabı sanayiinin ticaret hacminde dokuzuncu, hizmet sektörü ihracatında ve genel ticaret hacminde 28’inci, hizmet sektör ithalatında 40’ıncı sırada bulunuyor. 
     Türkiye son yıllarda turizm açısından da önemli istatistiklere imza atmaya başladı. Turizm gelirlerinde dünya 12’ncisi olan Türkiye, turist çekmede 15’inci, dünyada en çok ziyaret edilen ülkeler sıralamasında 19’uncu bulunuyor. Yaşanmaya değer ülkeler sıralamasında gerilerde yer alarak 88’inci sıraya inen Türkiye, Kongre turizminde 27’nci olarak dünya ligindeki umut vadediyor. 
     
     FUTBOLLA GELEN ÜÇÜNCÜLÜK 

     Türk milli takımı dünya üçüncüsü olarak yerini koruyor ancak dünya futbol sıralamasında 15’inci sırada bulunuyor. 
     Olimpiyat madalya sıralamasında ise Türkiye en son Atina Olimpiyatları’nde elde ettiği derecelerle 22’nci oldu. 
     Türkiye ordu gücünde dünya beşincisi, askeri harcamalarda ise 13’üncü sırada yer alıyor. 
     
     BİLİM VE TEKNOLOJİ LİGİ 

     İnsan kaynağı sıralamasında dünya altıncısı olan Türkiye, dünya bilimine katkı ve beyin göçünde 24’üncü sırayı alırken, Amerika’da en fazla öğrencisi bulunan ülkeler liginde de dokuzuncu basamakta bulunuyor. 
     Türkiye internet ağı altyapısında 24’üncü, 100 kişiye düşen internet sayısında 25’inci, 10 bin kişiye düşen patent sayısında ve üniversite mezunlarının yetişkin nüfusa oranında 26’ncı, patent başvuruları sayısında 50’nci, Bilgi ve İletişim Teknolojileri Endeksinde 52’nci, Bilgi Toplumuna hazır olma Endeksinde 56’ncı, Mesleki ve Teknik Beceri İsteyen İşlerde Çalışan Kadın Endeksinde 75’inci, Kadınların ekonomik ve politik yaşama katılımı endeksinde 150’nci sırada bulunuyor. 
     
     İLGİNÇ SKORLAR 

     Kitaba yatırım yapmada dünya ortalamasının yarısını bile yakalayamayan Türkiye Avrupa Birliği kapısında en fazla bekleyen ülkeler sıralamasında, istihdam üzerindeki vergilerde, en pahalı akaryakıt fiyatında, dolaylı vergilerin oranında, fenilketonüri Çocuklarda zihinsel özür yaratan kalıtsal hastalık hastalıklarında birinci sırada yer alırken, internete yapılan saldırılarda altıncı, endüstriyel üretimde ve imalat sektörleri sıralamasında 25’inci, kayıtdışı ekonomide 29’uncu, enflasyon liginde 30’uncu, öğrenci başına yapılan eğitim harcamasında ve 
     rekabet endeksinde 55’inci, yabancı yatırımda 57’nci, yaşam kalitesi endeksinde 61’inci, milli gelirden sağlığa ve eğitime ayrılan payda 70’inci, yolsuzluk endeksinde 77’nci, kişi başı sağlık harcamasında 82’nci, insani gelişme endeksinde 88’inci, basın özgürlüğü endeksinde 113’üncü sırada yer alıyor. 
     Türkiye bürokratik engellerde de dünyada ön sıralar için yarışıyor. 84 idari bölüm sayısıyla idari bölüm endeksinde beşinci sırada olan Türkiye, bürokrasisi en engelleyici ülke endeksinde 13’üncü oldu. 
     
     "MUCİZE VE HAYAL KIRIKLIKLARI" 

     Rapora ilişkin değerlendirmelerde bulunan ATO Başkanı Aygün, Türkiye’nin dünya liglerindeki konumunun çelişkilerle dolu olduğuna dikkat çekerek, "Türkiye’ye dışardan bakan bir göz, mucize ve hayal kırıklıklarını aynı anda görür" dedi. 
     Aygün şunları söyledi 
     "Türkiye süper ligde gol sıkıntısı çeken bir ülke görünümünde. Gol atacağım derken gölü hep kendi kalesinde görmüş. Derby maçlarının hepsini kaybetmiş. Türk milli takımını yöneten kaptanların hepsi kırmızı kart görmüş ama Türkiye’de en önemli liglerde kırmızı bakiye vermiş. 
     Hesaplamalarımıza göre Türkiye 15 kez krize girmeyip küçülme yıllarını ’sıfır’ büyüme ile kapatmış olsaydı dahi, bugün kişi başı milli gelir 12 bin 650 dolar olacaktı. Türkiye kriz yıllarına küçülme yerine ortalama büyümesini gerçekleştirmiş olsaydı kişi başı milli gelir bugün 20 bin doların üzerinde gerçekleşecekti. Böylece 1.5 trilyon doları bulan milli gelirimiz olacaktı. Türkiye dünyanın yedinci büyük ekonomisi olma vapurunu kötü kaptanlar yüzünden kaçırdı." 

ANKA 

     
</TEXT>
</DOC>
