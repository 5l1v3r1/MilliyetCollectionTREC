<DOC>
<DOCNO> 326924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/yazar/guclu.html </URL>
<DATE> 2005/03/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
TÜBİTAK'ta çok şeyler oluyor 
</HEADLINE>
<TEXT>


TÜBİTAK Başkan Vekili Nüket Yetiş'in konuğu olarak dün Gebze'deki Marmara Araştırma Merkezi'ndeydik. Bugüne kadar yaptıklarını anlattı. Araştırma laboratuvarlarını gezdirdi. Uzun vadeli projelerini gösterdi. Gerçekten takdire şayandı. 
Hayalini kurduklarının yarısını bile gerçekleştirse, Türkiye 10 yıl sonra bilimde ve teknolojide çok farklı noktalarda olabilir. 
Hatırlanacağı gibi Çankaya ile hükümet arasındaki hukuk savaşı nedeniyle başkanlık koltuğuna henüz asaleten atanmış değil. Vek leten yürütüyor. Bu yüzden YÖK Başkanı Teziç tarafından da muhatap alınmıyordu. Ama rektörlerin pek çoğu kontağını sürdürüyor. Çünkü üniversitelere para lazım, o para da TÜBİTAK'ta. 
Prof. Yetiş, Türkiye'nin uzun vadeli bir bilim teknoloji politikası oluşturması için ciddi bir gayret içerisine girmiş. Hükümeti bu konuda zorluyor. En büyük destekçisi de Başbakan Erdoğan. Nereye kadar gider, o da bilmiyor. Ama görevde kaldığı sürece, bilim ve teknoloji adına sağlam temeller oluşturmak istiyor. 
Hemen herkesin merak ettiği soruyu sordum Giderek artan ve önümüzdeki yıllarda milyarlarca dolara ulaşacak olan, kaynakların dağıtımı nasıl olacak İçtenlikle cevaplandırdı Kim en iyi projeyi üretirse o alacak. TÜBİTAK paraları kullanan değil, en adil şekilde dağıtan ve denetleyen kurum haline gelecek. 
Büyük hayalleri var, onları zaman zaman sizlerle paylaşacağız. Tabii ki en ufak bir olumsuzlukla karşılaştığımızda da en ağır eleştirilerimizi yönelteceğiz. Ama dün gördüklerim, Yetiş'ten önce ve ondan sonra yapılanlar, ülkemiz ve bilim adamlarımız adına gurur vericiydi. Keşke kapılarını sonuna kadar açıp bu güzellikleri herkesle paylaşabilseler. Eminim onun da zamanı gelecektir... 
TÜBİTAK'ın Bilim Teknik ve Bilim Çocuk dergileri, Türkiye'nin en çok satan süreli yayınları. Meğerse internet sitesi de öyleymiş. www.tubitak.gov.tr internet sitesi günde ortalama 150 bin civarında tıklanıyormuş. Bu da gösteriyor ki özellikle gençlerimizin bilime olan ilgisi bir hayli yüksek. Umarız bu durum en iyi şekilde değerlendirilir. 

İlköğretime felsefe dersi 
Milli Eğitim Bakanlığı hızlı mı hızlı. Müfredat yetmedi şimdi de derslerle oynuyor. Bu amaçla bir dizi çalışmalar yapılıyor. Henüz son şeklini almış değil ama ilginç. 
Örneğin 4'üncü sınıftan itibaren resim, müzik, beden eğitimi dersleri kaldırılıyor. Onların yerine sanat ve spor etkinlikleri konuluyor. Yine aynı şekilde 1'inci sınıftan 8'inci sınıfa kadar bilgisayar dersi öngörülüyor. O da yetmedi 6, 7 ve 8'inci sınıflara ikişer saat felsefe dersi konulacakmış. Tabii bu derslerden bazıları ana seçmeli, bazıları da seçmeli ders şeklinde. Aynı sınıflarda Türkçe ders saati ise beş saatten dört saate indirilmiş. Bir de girişimcilik, biyografi, tarım ve hayvancılık gibi dersler var ki bu dersleri kim verecek o tam bir muamma. 
Vatandaşlık eğitimi ve insan hakları dersinin konulması için az mücadele verilmemişti. Yeni programda kaldırılmış. Anlaşılan o ki artık ihtiyaç kalmamış 
Okulların altyapısı ve liselere giriş sınavı hiç düşünülmeden hazırlanmış bu ders programı, ne kadar başarılı olur Çok demek hayalcilik olur. Sanki zorlama var. İlle de bir şeyler yapmış olmak için bir şeyler yapılıyor izlenimi veriyor. 
Kapalı kapılar ardında yapılan bu operasyonlar, kamuoyuna açık bir şekilde gerçekleşse çok daha verimli olur. Bu arada rehber öğretmenlere yönelik uygulamanın da çok tepki aldığını hatırlatmakta yarar var. 
Özetin özeti Müfredat, ders kitapları ve derslerle oynamak çok tehlikelidir. Oldubittiye getirilemez. Altyapı oluşturulmadan biz yaptık oldu denilemez .. 



</TEXT>
</DOC>
