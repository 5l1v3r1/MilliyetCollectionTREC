<DOC>
<DOCNO> 310070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/dunya/axdun01.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sandıksız, adaysız, seçmensiz' seçim 
</HEADLINE>
<TEXT>



Irak'ta 2 gün sonra yapılacak ve demokratik bir rejimin inşası açısından önemli bir yeri olacak seçimler, direnişçi tehdidi yüzünden gelmiş geçmiş "en acayip seçim" olma unvanını almaya aday gözüküyor. Iraklıların bir bölümü seçim yapılacağından bile habersizken, oy verecek seçmenler, ne nerede oy kullanacağını, ne de kimlerin aday olduğunu biliyor. 275 sandalyeli meclis için hangi partilerin yarıştığı, nasıl bir program savundukları da meçhul. 
Adayları k fir, oy kullanmayı ise günah olarak niteleyen terörist grupların sandıkları ölüm kapanına çevirme tehdidi yüzünden adaylar kimliklerini gizli tutuyor. Normal bir seçim sürecinin vazgeçilmez unsuru olan propagandanın izine bile rastlanmadı. Ne bir gösteri, ne miting yapıldı. Partiler ve ittifaklar, sadece TV'den duyurular yapabildi. Birçok seçim görevlisiyse ölüm tehditleri nedeniyle kaçtı, bazıları öldürüldü. 
Amerikalı ve Irak Geçici Yönetim yetkilileri seçimin güvenliği için bir dizi önlem aldı. Bu çerçevede, sandık yerleri seçimden bir gün önce yani yarın açıklanacak. Sokağa çıkma yasağının süresi uzatıldı, motorlu araç trafiğine sınırlamalar getirildi. Seçim günü kentler arası seyahat yapılamayacak. Sandıklar fiziki koruma altında olacak. Etrafına patlamalara dayanabilen beton koruganlar yerleştirilecek. Seçim merkezleri dikenli tellerle çevrilecek. 


</TEXT>
</DOC>
