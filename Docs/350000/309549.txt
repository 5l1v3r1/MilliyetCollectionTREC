<DOC>
<DOCNO> 309549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko37.html </URL>
<DATE> 2005/01/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İzmit SEKA'da 600 işçinin iş akitleri feshedilecek... 
</HEADLINE>
<TEXT>

     SEKA Genel Müdür Yardımcısı Cavit Bostancı, kapatılma kararı alınan İzmit İşletmesi'nde yaklaşık 600 işçinin tazminatlı olarak iş akitlerinin sona erdirileceğini bildirdi. 
     Bostancı, SEKA İzmit İşletmesinin, teknolojisinin geri kalması yüzünden kapatılma kararı alındığını hatırlattı. İşletmedeki 724 işçiden 10'unun emekliliğe hak kazandığını kaydeden Bostancı şu bilgileri verdi 
     ''Yaklaşık 600 işçinin tazminatlı olarak iş akitleri feshedilecek. Kapatılma süreci içinde yaklaşık 120 işçi geçici olarak birkaç ay burada kalacak. Makinelerin sökümü ve diğer işler için çalışacak. 5 büyük makineden 2'sinin satış ihalesi yapıldı, diğerlerinin de ihale hazırlığı sürüyor. 
     Yaklaşık 100 işçiyi Silifke İşletmesi'ne göndermeyi planladık. Bunu gönüllülük rızasıyla yapacağız. Gönüllü olarak başvuruları bekliyoruz. 
     90 memur da bazı kamu kurum ve kuruluşlarına dağıtılıyor. 
     İşten tazminatlı olarak çıkarılacak işçilere Özelleştirme İdaresi'nce hesaplarına tazminatları yatırılacak. Bu da yaklaşık 17 trilyon lira tutarındadır. 
     Kimsenin burnunun kanamamasını istiyoruz. Sağduyulu olmak zorundayız. Biz de alınan kararları uyguluyoruz.'' 
     
     ''EYLEMLER SÜRECEK'' 
     Selüloz-İş Sendikası İzmit Şube Başkanı Adnan Uyar ise fabrikanın kapatılmaması eylemlerinde kararlı olduklarını ifade ederek, şöyle dedi 
     ''SEKA'nın kapatılması, birileri için son olarak gözükebilir ama bizim için başlangıçtır. Herkes burada ve hiçkimse bir yere gitmek istemiyor. Hep beraberiz. Yarın da eylemi sürdürüp işletmede olacağız.'' 
     
</TEXT>
</DOC>
