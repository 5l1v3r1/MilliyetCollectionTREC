<DOC>
<DOCNO> 305225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur29.html </URL>
<DATE> 2005/01/10/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
ABD'li uzmandan 7'lik deprem uyarısı 
</HEADLINE>
<TEXT>

     YORGO KIRBAKİ Atina 

ABD'li bir araştırmacı grubun başkanlığını yapan, Kaliforniya eyaletindeki UC Davis Üniversitesi öğretim üyesi sismolog John Randl, Türkiye, Yunanistan ve Kıbrıs'ın, 5 yıl içinde büyük deprem meydana gelmesi muhtemel ülkeler arasında ilk sıralarda yer aldıklarını belirtti. 
     Son 4 yılda dünyanın çeşitli bölgelerinde meydana gelen 38 büyük depremden 30'unu önceden tahmin eden Randl, çalışma arkadaşları ile birlikte çizdikleri dünya haritası üzerinde Türkiye, Yunanistan ve Kıbrıs'ı 'en tehlikeli bölgeler' kategorisinde koyu turuncu renkle işaretledi. 
     Kıbrıs 2010'a kadar büyük bir deprem olasılığı açısından Türkiye ve Yunanistan'dan daha da tehlikeli bölge olarak belirlendi. Kıbrıs'ta 19'te meydana gelen depremde 63 kişi hayatını kaybetmişti. 
     Randl, 'Ependitis' gazetesine "Türkiye ve Yunanistan'ı, geçmişte bu ülkelerde olan büyük depremler nedeniyle haritada tehlikeli bölge olarak gösterdik. Bu 2 ülkede ve Kıbrıs'ta araştırmalar yapacağız" dedi. 
     
     Marmara'da 5 deprem 

     Bu arada, Tekirdağ'ın Şarköy İlçesi açıklarında dün 5 saat içerisinde, Richter ölçeğine göre, 2.6 ila 2.9 büyüklükleri arasında 5 deprem kaydedildi. 
     Boğaziçi Üniversitesi Kandilli Rasathanesi ve Deprem Araştırma Enstitüsü verilerine göre, Şarköy açıklarında Marmara Denizi'nde ilk deprem saat 05.20'de 2.6 büyüklüğünde oldu. Bunu saat 05.57'de 2.8, 06.14 ve 07.10'da 2.7 ve 08.10'da 2.9 büyüklüğündeki depremler izledi. İlk sarsıntı yerin 27.8 kilometre derinliğinde olurken, son deprem 7.8 kilometre derinlikte kaydedildi. Depremler vatandaşların büyük bölümü tarafından hissedilmedi. 
     Kahramanmaraş'ın Andırın ilçesinde saat 03.54'de 3.3, Antalya'nın kaş İlçesi'nde ise saat 03.12'de 3.7 büyüklüğünde yer sarsıntıları kaydedildi. 

     
</TEXT>
</DOC>
