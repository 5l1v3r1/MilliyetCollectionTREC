<DOC>
<DOCNO> 335548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy06.html </URL>
<DATE> 2005/04/21/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Yalçınbayır, AKP içinde kalarak mücadeleyi seçti 
</HEADLINE>
<TEXT>

     Başbakan Recep Tayyip Erdoğan ve parti yönetimine karşı eleştirilerini esirgememesi nedeniyle adı "AKP'nin müzmin muhalifine" çıkan Bursa Milletvekili Ertuğrul Yalçınbayır, transfer tekliflerini, "mücadelemi parti içinde kalarak sürdüreceğim" diye geri çevirdi. 
     Siyasette AKP ve CHP'den istifalarla başlayan ve TBMM'de yeni partilerin temsillerini sağlayan süreçte en sık transfer teklifi alan isim, parti içindeki muhalif tutumu nedeniyle AKP'li Ertuğrul Yalçınbayır oldu. Edinilen bilgilere göre Yalçınbayır, Erkan Mumcu liderliğindeki ANAP başta olmak üzere gelen transfer tekliflerini reddederken, Erdoğan ve AKP yönetimine yönelik parti içi mücadeleyi daha da sertleştireceğinin mesajını verdi. Parti yönetiminin de sık sık "gidici" olarak gördüğü Yalçınbayır, transfer tekliflerine, "Ben zaten hukuka ve etik anlayışıma uygun olarak gerekli muhalefeti yürütüyorum. Bu partinin kurucusu olarak ilkelere sahip çıkmaya çalışıyorum. O nedenle mücadelemi parti içinde kalarak sürdüreceğim" diyerek olumsuz yanıt verdi. 
     Yalçınbayır'ın Erdoğan'la yıldızı AKP'nin kuruluşundan bu yana hiç barışık olmadı. Partinin kuruluş aşamasında Erdoğan'a rağmen AKP'nin ilk genel sekreteri seçilen Yalçınbayır, asıl olarak Erdoğan'ın kurduğu 59'uncu hükümetle Başbakan Yardımcılığından alınarak kabine dışı bırakılmasıının ardından parti içi muhalefete geçti. 
     Yalçınbayır, bu süreçte her türlü platformda Erdoğan'ı yüzüne karşı açıkça eleştirmekten geri durmadı. Parti ve hükümet uygulamalarını muhalif milletvekili ölçüsünde eleştiren demeçler de veren Yalçınbayır, hükümete karşı CHP, DYP, ANAP ve bağımsız milletvekilleriyle ortak önerge ve teklifler vermekten de kaçınmadı. 
     Yalçınbayır, son olarak enerji yolsuzluğu nedeniyle hakkında fezleke hazırlanan Ağrı Milletvekili Cemal Kaya ile ilgili tavrı nedeniyle Başbakan Erdoğan ve parti yönetimini açıkça eleştirdi. Yalçınbayır, yazım çalışmalarına bizzat katıldığı AKP tüzüğünün Cemal Kaya olayında rafa kaldırıldığını belirterek, Kaya hakkında disiplin işlemi yapılmamış olmasının "partiyi yaraladığını" söyledi. 
     
</TEXT>
</DOC>
