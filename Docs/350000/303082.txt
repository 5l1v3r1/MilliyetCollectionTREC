<DOC>
<DOCNO> 303082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonsiy11.html </URL>
<DATE> 2005/01/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
AKP'li Gündüz'den felaketzedelere 1000 YTL bağış... 
</HEADLINE>
<TEXT>

     AK Parti Sakarya Milletvekili Süleyman Gündüz, TBMM Başkanlığı'na başvuruda bulunarak, Güney Asya'daki felaketzedelere yardım için kampanya başlatılmasını istedi. Gündüz, bu çerçevede 1000 YTL bağışta bulunduğunu açıkladı. 
     Gündüz, TBMM Başkanlığı'na yaptığı başvuruda ayrıca, ''Tarihi bağlarımızın olduğu ve aynı medeniyet havzasında yer almamızdan dolayı özellikle Endonezya'nın Aceh Sumatra Adası'na ve bölgeye, incelemeler yapmak üzere ziyaret gerçekleştirmek istiyorum'' dedi. 
     Milletvekillerine bölgeye maddi destek sağlamaları yönünde çağrıda da bulunan Gündüz, bu destek kampanyası çerçevesinde ilk maddi yardımı 1000 YTL olarak kendisinin yaptığını bildirdi. 
     Türkiye-Hindistan Parlamentolararası Dostluk Grubu Başkanı AK Parti Kütahya Milletvekili Hasan Fehmi Kinay da yaptığı yazılı açıklamada, Uzakdoğu'yu derinden sarsan Tsunami felaketi nedeniyle yakınlarını, evlerini ve işlerini kaybeden insanların acılarını milletçe paylaştıklarını belirtti. Yaşanan dramın Türkiye ile tarihi ve kültürel bağları yoğun olan bölgelerde gerçekleşmesinin kendilerine ayrı sorumluluk yüklediğini belirten Kinay, dostluk grubu olarak yardımsever Türk halkına teşekkürlerini ilettiğini ifade etti. Kinay, kamuoyuna, Kızılay tarafından gerçekleştirilen bağış kampanyasına destek vermeye davet etti. 
     
</TEXT>
</DOC>
