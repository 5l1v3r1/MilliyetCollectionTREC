<DOC>
<DOCNO> 304926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sontur09.html </URL>
<DATE> 2005/01/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Işıkara 6'nın üzerinde bir deprem her an bekleniyor 
</HEADLINE>
<TEXT>

     Işıl ARSLAN DHA 

      'DEPREM Dede' olarak tanınan Prof.Dr. Ahmet Mete Işıkara, özellikle Doğu Anadolu Bölgesi'nde gerçekleşmesi beklenen yıkıcı depremin gecikmesinden dolayı rahatsızlık duyduğunu söyledi. 
     Emine Örnek Koleji'nin davetlisi olarak Bursa'ya gelen Prof.Dr. Ahmet Mete Işıkara, öğrencilere deprem konusuna bilgiler verdi. Türkiye'nin deprem gerçeği ışığında ortaya çıkan sonuçlarda, özellikle Marmara Bölgesi'nde ve ülkenin birinci dereceden deprem bölgelerinde yaşayan vatandaşların her zaman hazırlıklı olmaları gerektiğini söyleyen Prf.Dr. Işıkara, "Vatandaşların artık Deprem olacak mı ' sorusunu sormamaları gerektiğini vurguladı. 
     Deprem gerçeği ile karşı karşıya kalındığını ifade eden Işıkara, Marmara'da olası bir depreme her geçen gün yaklaşıldığını belirtti. Doğu Anadolu Bölgesi'nde deprem olasılığı ile ilgili bir sessizliğin olduğunu vurgulayan Prof.Dr. Işıkara, "Bu bölgede deprem olmayışı ve bu anlamda yaşanan sessizlik beni rahatsız ediyor. Ancak sadece belirtilen yerlerde değil, Türkiye'nin her yerinde, her zaman yıkıcı deprem olabilir'' diye konuştu. 
     Türkiye'de 6'nın üzerinde bir depremin her an beklendiğine işaret eden Prof. Dr. Işıkara, "Bu büyüklükte bir deprem olma olasılığı yüzde 63'tür. Gecikmiş bir deprem söz konusudur'' diye konuştu. 
     Öğrencilere, deprem öncesi ve sonrası yapmaları gerekenler hakkında bilgiler veren Prof.Dr. Işıkara, Türkiye'de deprem bilincinin de hergeçen gün arttığına dikkat çekti. Kolejin sahibi Emine Örnek, konferans sonrası Prof.Dr. Işıkara'ya plaket verdi. 
     
</TEXT>
</DOC>
