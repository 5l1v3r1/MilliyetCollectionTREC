<DOC>
<DOCNO> 319252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko17.html </URL>
<DATE> 2005/02/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Başbakan'ın Afrika gezisinde neler hedefleniyor... 
</HEADLINE>
<TEXT>

     Başbakan Recep Tayyip Erdoğan'ın, yarın başlayacak Etiyopya ve Güney Afrika Cumhuriyeti'ni kapsayan 5 günlük gezisi sırasında, bölge ülkeleriyle ikili ticaretin artırılması da gündem konuları arasında yer alıyor. 
     Ziyaretin ilk durağını oluşturan Etiyopya ile Türkiye arasındaki ilişkiler, Türkiye'nin genel Afrika politikası çerçevesinde her zaman istikrarlı seyir izledi. Bu ilişkilerin daha da ileriye götürülmesi için gerekli potansiyel de mevcut bulunuyor. 
     Etiyopya ile Türkiye arasındaki ekonomik ilişkiler, öncelikle karşılıklı bilgi eksikliğinden kaynaklanan nedenlerle bir türlü arzu edilen seviyeye çıkarılamazken, çok çeşitli alanlarda sanayi ürünlerinin eksikliği görülen Etiyopya ile bu alanda işbirliğine gidilebilmesi mümkün. 
     Etiyopya'nın, Türkiye'nin sanayi ürünleri için iyi bir pazar oluşturabileceği üzerinde duruluyor. 
     
     GÜNEY AFRİKA İLE DIŞ TİCARET 
     Başbakan'ın ziyaret edeceği ikinci ülke olan Güney Afrika ise Afrika kıtasına açılım konusunda önemli bir konuma sahip. 
     Güney Afrika Cumhuriyeti ile dış ticaret olumlu bir çizgide artmasına rağmen, gümrük duvarlarının yüksekliği nedeni ile istenilen düzeye ulaşılamadı. Bu ülkede büyük bölümü tekstil, ev tekstili, turizm, dış ticaret, deri, madencilik ve elektrikli ev aletleri sektörlerinden kırka yakın kayıtlı Türk firması bulunuyor. 
     Güney Afrika pazarına girmek isteyen Türk firmaları, yüksek gümrük duvarlarını aşmak için buraya yatırım yapma yoluna gidiyor. 
     Türkiye-Güney Afrika dış ticaretine bakıldığında, 2003 yılında Türkiye'nin bu ülkeye ihracatı 121.3 milyon dolar, ithalatı ise 326.7 milyon dolar olarak gerçekleşti. 2004 yılının 9 ayında ise ihracat 139.1 milyon dolar, ithalat ise 108.9 milyon dolar olarak gerçekleşti. 
     Türkiye, Güney Afrika Cumhuriyeti'ne kağıt karton, otomotiv ve yan sanayi, sentetik suni devamsız lif, demir çelik eşya, elektrikli makina, özel dokunmuş mensucat, kauçuk ve kauçuk ürünleri, dokunmuş hazır eşya ihraç ederken, bu ülkeden mineral yakıt, kıymetli taş, metal, demir-çelik, otomotiv ve yan sanayi, metal cevher, ham postlar, elektrikli makina, organik kimyasal gibi ürünler ithal ediyor. 
     
     YATIRIM İLİŞKİLERİ 
     Türkiye'deki tek Güney Afrika sermayeli yatırım 2000 yılında yapılmış olan ve toplam sermayesi 108.5 milyar lira tutarında bir ticaret firması olurken, ülkenin 5 büyük bankasından biri olan Standart Bank'ın İstanbul'da bir ofisi bulunuyor. 
     Güney Afrika'da büyük bir bölümü tekstil, ev tekstili, turizm, dış ticaret, deri, madencilik ve elektrikli ev aletleri sektörlerinden kırka yakın kayıtlı Türk firması bulunuyor. Bu firmaların toplam yatırım tutarının yaklaşık 60 milyon dolar civarında olduğu tahmin ediliyor. 
     
     İŞBİRLİĞİ POTANSİYELİ 
     Afrika kıtasının güneyine açılan bir kapı olması nedeniyle önem taşıyan Güney Afrika Cumhuriyeti'nde büyüme potansiyeli olan endüstriler arasında, gıda işleme ve bağlantılı endüstriler, taşıma endüstrisi, metal fabrikasyonu, endüstriyel makine ve aletler, cam ve cam ürünleri, özel kimyasal malzemeler, ecza malzemeleri, turizm, deri üretimi ve deri ürünleri, elektronik, kağıt ve kağıt ürünleri, baskı, ahşap ve ahşap ürünler yün işleme, mücevherat, tıbbi malzeme, kozmetik, dokuma makinaları, konut yapımı, ev aletleri olarak sıralanıyor. 
     Türkiye'de pazar olanakları geniş olan Güney Afrika ürünleri arasında ise ilaçlar, gübreler, digmonyum fosfat, haşarat öldürücüler, tabaklanmış ham deri ve köseleler, tomruk, demir veya alaşımsız çelikten yassı hadde ürünleri yer alıyor. 
     Güney Afrika Cumhuriyeti'nde müteahhitlik alanında Türk firmaları bulunmuyor. Ülkede faaliyet gösteren Fransa, Brezilya, Çin, ABD ve Hindistan firmaları mevcut olup, yıllık hacminin 2 milyar dolar civarında olduğu belirtilen sektörde, liman, hava alanı inşası, genişletilmesi gibi projelerde ve Angola boru hattı gibi projelerde Türk firmaları da şanslı olabilir. Ayrıca yerel firmalar ile işbirliği yapılarak alt yapı yatırımları gerçekleştirilebilir. 
     Güney Afrika Cumhuriyeti tarafından geliştirilmekte olan PBMR Çakıl Yataklı Modüler Reaktör nükleer reaktörü, dünyadaki yeni tip nükleer reaktör geliştirme projeleri arasında gerçekleşmeye en yakın proje olarak değerlendiriliyor. 
     Güney Afrika Cumhuriyeti ile nükleer enerji alanındaki ilişkilerin, özellikle PBMR projesi merkezli olmak üzere geliştirilmesinin Türkiye açısından yararlı olabileceği de ifade ediliyor. 
     
</TEXT>
</DOC>
