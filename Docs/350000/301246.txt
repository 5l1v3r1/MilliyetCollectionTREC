<DOC>
<DOCNO> 301246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun46.html </URL>
<DATE> 2004/12/27/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
BM'den deprem ve tsunami kurbanlarına yardım 
</HEADLINE>
<TEXT>

     Birleşmiş Milletler BM yardım ajansları, deprem ve tsunaminin vurduğu Güney Asya ülkelerine yardım çalışmalarına başlarken, BM Mülteciler Yüksek Komiserliği'nin BMMYK ise mültecilere yardım için Sri Lanka'da stokladığı yardım malzemesini felaketin kurbanlarına dağıtacağı duyuruldu. 
     BMMYK Yüksek Komiseri Ruud Lubbers, ''Uluslararası toplumla birlikte, boyutu çok büyük olan bu şok edici felaketin kurbanlarına en hızlı şekilde yardım ulaştırmak üzere elimizden geleni yapacağız. Stoklarımız normalde mülteciler için olmasına rağmen, bu acil bir durum ve şu an bölge halkının yardıma ihtiyacı var'' dedi. 
     BM basın merkezinden verilen bilgiye göre, deprem ve tsunaminin vurduğu ülkelerden Sri Lanka'nın başkenti Kolombo'da hükümetle BM yardım kuruluşları arasında bir toplantı yapıldığı da belirtilirken, BMMYK'nın Tamil gerillalarının bulunduğu ülkenin doğu bölgesine yardım malzemesi dağıtımına ağırlık vereceği kaydedildi. BMMYK'nın Sri Lanka'da son 20 yıldır faaliyet gösteren yedi yardım ofisinin bulunduğu ifade edildi. 
     BMMYK'nın ilk etapta 18 bin plastik korunak, 17 bin plastik paspas ile içinde yemek seti, sivrisineğe karşı koruyucu tül ve giyeceklerin de bulunduğu 2 bin adet yardım paketi dağıtacağı kaydedildi. Ayrıca, bunların bedelinin Hollanda'dan Stichting Vluchteling isimli bir sivil toplum örgütü tarafından karşılanacağı belirtildi. 
     
</TEXT>
</DOC>
