<DOC>
<DOCNO> 349269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/yazar/toruner.html </URL>
<DATE> 2005/06/06/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
H l var ama yalnız 
</HEADLINE>
<TEXT>


Milletten yetki alındıysa, kuralına göre oynamak için alındı. Ben sahaya çıktım istediğim gibi oynarım dersen, karşı takım da istediği gibi oynar. Benim milletten yetkim var, ister atama yapar ister vekaletle yürütürüm dememelisin. Oyunu kuralıyla oynamak, bu şartlarda başarılı olmak zorundasın. Laikliği din zannedip tapanlar var dememelisin. Kendini her şeyin üstünde görüp, Anayasa Mahkemesini kapatma tehdidinde bulunmamalısın. Yasalarla özgürlükleri kısıtlamamalısın. Yasa dışı kuran kurslarına hoş görü göstermemelisin. Belediye başkanlarının siyaset yapmalarını isteyerek, onları kışkırtmamalısın. 
Hükümet yumuşatması gereken kırılganlığı, tırmandırıyor. Kitle partisi oluşturmak yerine, dinci yönetimi yerleştirmek için elinden geleni yaptığı izlenimi veriyor. Bu davranış biçimi bizi ikinci "Anayasa Fırlatma" krizine götürür. Siyasi kırılganlığı da ekonomik kırılganlığı da yumuşatmak Hükümetin görevi. 
Devlet Bakanı Babacan "Enflasyon mücadelesi ile büyüme bir arada olabilir. Siz iktisat kitaplarında yazanlara inanmayın, bizim yaptığımıza güvenin" diyor. İyi de sorun zaten burada. Sizin yaptığınız bir şey yok. Siz denileni yapıyorsunuz. IMF'nin dediğini. Üstelik, iktisat kitaplarında yazan, reçete programlar uygulanıyor. Büyüme aşırı döviz girişi sonucu oluşan, değerli Türk Lirası sayesinde gerçekleşiyor. İç ve dış borçlar çığ gibi büyüyor. Cari açık dizginlenemez boyutlara ulaşıyor. İşsizlik, çaresizlik kol geziyor. Ama, muhalefet başarısız. Ne dediğini anlatamıyor. Alternatif üretemiyor. 
Şimdi hedef Cumhurbaşkanı. Askeri ve yargıyı bir ölçüde aştılar. Üniversitenin yaptırım gücü yok. Tek engel Cumhurbaşkanı kaldı. Onu aşmanın yolu da öncelikle iyice yıpratmak. Sonra da, Cumhurbaşkanı olmak veya kendi adamını yerleştirmek. Zaten, İstanbul İl Başkanı da bunu açıkladı. 
Her şey adım adım yaklaşıyor. Bana dokunmayan bin yaşasın diyenlere, şimdilik dokunulmuyor. Komşuda da böyle olmuş. 
Amerika'da bir söz var. "Para ile mutluluk satın alamasanız bile, Senato'da bir sandalye satın alabilirsiniz" Denir. Bu yüzden, iktidarlar kendi zenginlerini yaratırlar. Ama, bu kez zenginlik iktidara gelmek için değil, iktidarı hiç bırakmamak için yaratılıyor. 
Cumhurbaşkanı hala var. 
Ama, gittikçe daha yalnız 



</TEXT>
</DOC>
