<DOC>
<DOCNO> 301109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sontur01.html </URL>
<DATE> 2004/12/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Asgari ücrette son randevu... 
</HEADLINE>
<TEXT>

     Asgari Ücret Tespit Komisyonu'nun, 28 Aralık Salı günü gerçekleştireceği toplantıda, 1 Ocak 2005'ten itibaren uygulanacak asgari ücreti açıklaması bekleniyor. 
     Komisyonun önceki toplantısında Devlet İstatistik Enstitüsü, asgari ücretin aylık net 422 milyon 59 bin 64 liraya yükseltilmesi yönünde görüş bildirmişti. 
     Komisyon yeni asgari ücreti belirlemek için çalışmalarına 18 Kasım'da başlarken, Başbakan Recep Tayyip Erdoğan'ın ''asgari ücretle ilgili bazı sürprizler yapılabilir'' şeklindeki açıklaması konunun tarafları arasında yeni beklentiler oluşmasına ve tartışmalara yol açmıştı. 
     Yeni asgari ücretin 31 Aralık 2004 tarihine kadar tespit edilmesi gerekiyor. 
     Türk-İş, asgari ücretin çalışan işçi ile birlikte dört kişilik ailenin zorunlu gıda harcaması tutarını karşılayacak düzeyde belirlenmesini ve vergi dışı bırakılmasını talep ederken, asgari ücretin saptanmasında DİE'nin rakamlarının esas alınmasını, ücretin belirlendiği şekli ile işçiye net olarak ödenmesini ve asgari ücretin ülke düzeyinde tek tip olarak belirlenmesini istiyor. Asgari ücretin halen uygulanmakta olduğu gibi 6'şar aylık dönemler için belirlenmesini isteyen Türk-İş, ayrıca asgari ücretin en düşük memur maaşı düzeyinde olması görüşünü de savunuyor. 
     TİSK ise belirlenecek yeni ücretin işletmeler ve ekonomiye yeni yük getirecek düzeyde olmamasını ve ücretin belirlenmesinde sadece çalışan işçinin dikkate alınmasını, asgari ücret üzerindeki SSK primi ve vergilerin belli oranda indirilmesini talep ediyor. TİSK, asgari ücretin toplu iş sözleşmesi uygulanan ve uygulanmayan işyerleri için farklı düzeylerde tespit edilmesini de istiyor. 
     Asgari ücret halen 16 yaşından büyük işçiler için brüt 444 milyon 150 bin, net 318 milyon 233 bin 475 lira 16 yaşından küçük işçiler için ise brüt 378 milyon, net 270 milyon 837 bin lira olarak uygulanıyor. 
     
</TEXT>
</DOC>
