<DOC>
<DOCNO> 328483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun56.html </URL>
<DATE> 2005/03/30/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Powell'dan itiraflar .. 
</HEADLINE>
<TEXT>

     Eski ABD Dışişleri Bakanı Colin Powell, Amerikan yönetiminin zaman zaman Irak politikasıyla ilgili olarak bazı diplomatik hatalar yaptığını söyledi. 
     Powell, Alman Stern dergisine yaptığı açıklamada, ''Belki bazen çok yüksek sesli, çok doğrudan ve çok gürültücü olduk. Herhalde Avrupalılar bazen endişe ettiler. Savunma Bakanı Donald Rumsfeld'in 'eski Avrupa' gibi sözlerinin de güven arttırıcı etkisi olmadı'' dedi. 
     ABD Başkanı George Bush'un da bazı konuları gereğinden fazla açıklıkla dile getirdiğini savunan Powell, ''Ancak değişiklikler de bu sayede başladı. Ortadoğu'ya bir bakın. Oradaki insanların isteğine tercüman olma şerefi Bush'a aittir'' diye konuştu. 
     Saddam Hüseyin'e nasıl davranılması gerektiği konusunda Amerikan yönetiminde görüş ayrılıklarının ortaya çıktığını kaydeden Powell, ''Ben diplomatik bir çözüm sağlanabileceğine inanıyordum. Bazı meslektaşlarım bu konuda sadece askeri çözümün mümkün olduğu görüşünü savundular. Ve öyle de oldu. Özellikle Başkan Yardımcısı Dick Cheney'in, sorunun hiç bir zaman diplomatik yoldan çözülebileceğine inanmadığına eminim'' dedi. 
     Powell ayrıca, 5 Şubat 2003 tarihinde BM'de Irak'ın sözde kitle imha silahlarıyla ilgili olarak bazı yanlış bilgilere dayanarak yaptığı konuşmadan dolayı da üzüntü duyduğunu belirterek, ''Bana verilen bazı bilgiler yanlıştı. O zamanlar bunu bilmiyordum. Yüzlerce milyon insan konuşmamı televizyondan izledi. Bu konuşmayı yapan kişi olarak her zaman hafızalarda kalacağım. Bu durumla yaşamak zorundayım'' şeklinde konuştu. 
     
</TEXT>
</DOC>
