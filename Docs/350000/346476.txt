<DOC>
<DOCNO> 346476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur11.html </URL>
<DATE> 2005/05/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Parasını almak için bebeğe bıçak dayadı 
</HEADLINE>
<TEXT>

     Ufuk BALKİS ANTALYA, DHA 

      ANTALYA'da galerici Oktay Çakır, cep telefonunu sattığı Refik Şişmanoğlu'ndan parasını alamayınca çıkan tartışmada, babasının kucağında bulunan 1 yaşındaki B.'nin sırtına bıçak dayayıp tehdit savurdu. Eşinin kucağındaki oğluna bıçak dayandığını gören Şeniz Şişmanoğlu'nun bağırması üzerine kaçıp bir apartman dairesine saklanan Oktay Çakır, polisin operasyonuyla yakalandı. 
     Olay dün saat 22.00 sıralarında Turgut Reis Caddesi'nde meydana geldi. Oto galerisi sahibi Oktay Çakır, kendisinden cep telefonu alan ve uzun süredir parasını ödemediğini ileri sürdüğü Refik Şişmanoğlu'nu arayarak, borcunu ödemesini istedi. Şişmanoğlu, parayı ödeyeceğini belirterek, konuşmak için Çakır'ı bulundukları yere çağırdı. Refik Şişmanoğlu, eşi Şeniz ve minik oğulları B. ile bir parkta Çakır'ı beklemeye başladı. Buluşma yerine gelen Çakır, Şişmanoğlu ile cep telefonu alacağı yüzünden tartışmaya başladı. Tartışmanın büyümesi üzerine Çakır, yanında getirdiği ekmek bıçağını, babasının kucağındaki minik bebeğin sırtına dayayıp, parasını istedi. Bu sırada Şeniz Şişmanoğlu İmdat, gaspçı var’ diye bağırmaya başladı. Genç kadının bağırması üzerine paniğe kapılan Çakır, ailenin yanından ayrılarak koşar adımlarla uzaklaştı. 
     
     APARTMANA SAKLANDI 
     Şeniz Şişmanoğlu çocuğuna sarılırken, Refik Şişmanoğlu, Çakır'ın peşine düştü. Takip edildiğini anlayan Çakır, izini kaybettirmek için bir apartmana girdi. Refik Şişmanoğlu, cep telefonundan aradığı polise gasp edildiklerini ve zanlının bir apartmana saklandığını söyledi. Kısa sürede olay yerine ulaşan ekipler, apartmanın çevresini sardı. Apartmandaki daireleri tek tek arayan ekipler, boş olduğunu düşündükleri bir eve balkondan girdi. İçeride kimsenin olmadığını belirleyen ekipler, kontrol edilmeyen son dairenin kapısını çaldı. Uzun süre yanıt alamayan ekipler, toka ve kredi kartıyla kapıyı açmaya çalıştı. Bu sırada aşağıda önlem alan diğer polislerin daire ışığının yakılıp söndürüldüğünü bildirmesi üzerine bütün yoğunluk, girilemeyen eve yöneltildi. Ekipler yaklaşık yarım saatlik uğraştan sonra kapıyı açmayı başardı. İçeri giren Gasp Büro Amirliği ekipleri, kısa süre sonra Oktay Çakır'ı suç aleti bıçakla birlikte yakaladı. Polisler arasında apartmandan çıkartılan Çakır, vatandaşların tepkileri arasında otomobille olay yerinden uzaklaştırıldı. 
     İlk ifadelerin ardından olayın gasp olmadığını belirleyen Gasp Büro Amirliği ekipleri, zanlıyı Bahçelievler Polis Merkezi ekiplerine teslim etti. Şişmanoğlu çifti evlerine giderken, Oktay Çakır'ın ifadesinin ardından adliyeye sevk edileceği bildirildi. 
     
</TEXT>
</DOC>
