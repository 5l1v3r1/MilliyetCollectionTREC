<DOC>
<DOCNO> 337410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy22.html </URL>
<DATE> 2005/04/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Dışişleri'nden Rusya'ya çifte protesto .. 
</HEADLINE>
<TEXT>

     Duma’nın "Ermeni Soykırımı" kararının kabul edilmesi üzerine Dışişleri Bakanlığı, hem Ankara’da hem de Moskova’da girişimlerde bulundu. Rusya Maslahatgüzarı Dışişleri Bakanlığı’na çağrılırken Moskova’da Rusya Federasyonu Dışişleri Bakanlığı’na bir nota verildi. 
     Dışişleri Sözcüsü Namık Tan, değişik ülkerin parlamentolarının son zamanlarda sözde "Ermeni Soykırımı" konusunda kararlar aldıklarını, bu kararları üzüntü ile karşıladıklarını söyledi. Polonya’da böyle bir gelişme olduğunu anımsatan Tan, Türkiye’nin Polonya Parlamentosu’nun kararını Ankara’da Polonya Büyükelçiliği, Varşova’da ise Dışişleri Bakanlığı nezdinde protesto ettiğini belirtti. Polonya’nın Ankara Büyükelçisi’nin Bakanlığına çağrıldığını kaydeden Tan, son olarak da Rusya Federasyonu’nda Duma’nın benzer bir karar alması üzerine Rusya Maslahatgüzarı’nın bugün Bakanlığa çağrıldığını söyledi. 
     Namık Tan, Türkiye’nin ayrıca Rusya Federasyonu Dışişleri Bakanlığı’na nota tebliğ ederek kararı protesto ettiğini de ifade etti, bu tür kararların gündeme geldiği diğer ülkeler nezdinde de girişimlerde bulunduğunu belirtti. Tan Bazı ülkelerde bu yöndeki kararın onaylanmasını engellendiğini anlattı. 
     
     SCHRÖDER İLE GÖRÜŞÜLECEK 
     Almanya Federal Parlamentosu’nda da bir karar tasarısı bulunduğunu, Dışişleri Komisyonu’na havale edildiğini kaydeden Tan, söz konusu tasarıda "soykırım" ifadesinin yer almadığını belirtti. 
     Tasarın engellenmesi için girişimlerin sürdüğünü anlatan Tan, konunun Alman Başbakanı Gerhard Schröder’in 3-4 Mayıs günlerinde Türkiye ziyareti sırasında ele alınacağını söyledi. 
     
     BUSH TÜRKİYE’NİN HASSASİYETLERİNİ DİKKATE ALDI 
     Başka bir soru üzerine ABD Başkanı George W. Bush’un 24 Nisan’da yaptığı yazılı açıklamayı da değerlendiren Tan, Bush’un he yıl olduğu gibi "Ermeni Anma Günü" dolayısıyla yazılı bir açıklama yaptığını belirtti. Tan "Başkan Bush’un yaptığı açıklamada yer alan bazı veri ve değerlendirmelere katılmamız tabiatıyla mümkün değildir. Tarih ancak gerçerliliği tartışılmayacak resmi belgelerin temelinde yazılır ve değerlendirilir" dedi. Tan şöyle devam etti 
     "Bu açıdan Başbakan ve Ana Muhalefet Partisi Başkanı tarafından yapılan ve TBMM tarafından benimsenen Türk ve Ermeni tarihçilerden oluşacak bir komisyonun ilgili bütün ülkelerde incelemelerde bulunarak bulgularını uluslararası kamuoyuna açıklamaları yönündeki öneriye Başkan Bush’un yaptığı konuşmada yer vermesi memnuniyetle karşılanmıştır. Bu ifadeleri, Türkiye’nin hassasiyetlerinin de dikkate alındığının bir göstergesi olarak görüyoruz." Namık Tan, Ermenistan Cumhurbaşkanı Robert Koçaryan’ın Başbakan Recep Tayyip Erdoğan’ın mektubuna görderdiği cevabi mektuba ilişkin bir soruyu yanıtlarken bunun "ciddi" bir konu olduğunu, mektubunun Bakanlık’ta değerlendirileceğini belirtti. 
     
</TEXT>
</DOC>
