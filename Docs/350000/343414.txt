<DOC>
<DOCNO> 343414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur19.html </URL>
<DATE> 2005/05/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sandalyeden düşünce yürümeye başladı... 
</HEADLINE>
<TEXT>

     Kayseri’de yıllar önce geçirdiği trafik kazasından sonra yürüme güçlüğü çeken 70 yaşındaki Memiş Yalçın, sandalyede otururken dengesini kaybedip düşünce, eskisi gibi yürümeye başladı. 
     Askeri bir fabrikadan emekli olan 70 yaşındaki Memiş Yalçın, 15 yıl önce Sivas Caddesi’nde yolun karşısına geçmek isterken, bir otomobilin çarpması sonucu yaralandı. 
     Kazada vücudunun bir bölümü ezilen ve sol ayağı kırılan Memiş Yalçın, 1 yıl süren tedaviden sonra kısmen iyileşti. 
     Ayağındaki kırık kemik kaynadıktan sonra ayağa kalkabilen Memiş Yalçın, günde ancak 200 metre kadar baston yardımıyla yürüyebildi. Ancak bir süre sonra beyindeki sıvı akışı düzgün çalışmayan Yalçın’a "hidro sefali" hastalığı teşhisi konuldu. Ankara’da bir hastanede yapılan ameliyatla, Memiş Yalçın’ın kafatasına, beyin sıvısının akışını sağlayan cihaz takıldı. 
     Evinin önünden ayrılamayacak kadar yürüme güçlüğü çeken, adımlarını kontrollü olarak atamayan Memiş Yalçın, yapılan tüm tedavilere rağmen iyileşemedi. 
     Ancak Memiş Yalçın, önceki hafta evinde sandalyede otururken dengesini kaybedip yere düştükten sonra, eskiden olduğu gibi yeniden yürümeye başladı. 
     
     "DÜŞTÜKTEN SONRA YÜRÜYEBİLİYORUM" 
     Yıllar sonra eskisi gibi yürüyebilmenin mutluluğunu yaşayan Memiş Yalçın, düştükten sonra yaşadıklarını AA muhabirine şöyle anlattı 
     "Geçirdiğim trafik kazasından sonra yürüyemiyor ve dengemi sağlayamıyordum. Evimin önünden biraz uzağa bile gidemiyordum. 
     Sandalyeden düştükten 2 gün sonra, yeniden eskisi gibi yürümeye başladım. Şimdi kent merkezindeki Cumhuriyet Meydanı’na, Kapalı Çarşı’ya kadar bile yürüyebiliyorum. Yıllardır yanımda taşıdığım bastonumu da yakında bırakacağım. Yürüme egzersizlerini sürdürüyorum, gidemediğim her yere gidiyorum. Günde en az 5 kilometre yürüyorum. Her geçen gün daha iyi yürüyorum." Memiş Yalçın’ın eşi Türkan Yalçın da bir mucize yaşadıklarını belirterek, "Eşim kazadan sonra yürüyemediği için zor günler geçirdik. Şimdi her geçen gün daha fazla yürüyüp iyileşiyor. Bu günleri gördüğüm için dua ediyorum" dedi. 
     Türkan Yalçın, eşinin tamamen iyileşmesi üzerine doktora gitmeye gerek görmediklerini söyledi. 
     
     UZMAN GÖRÜŞÜ 
     Erciyes Üniversitesi Tıp Fakültesi Nöroloji Anabilim Dalı Öğretim Üyesi Prof. Dr. Ali Soyuer de Memiş Yalçın’ın yaşadıklarının psikolojik olabileceğini belirtti. 
     Prof. Dr. Soyuer, "Memiş Yalçın, kazadan sonra geçirdiği şokla yürüyememiş olabilir. Sandalyeden düştükten sonra geçirdiği ikinci bir şokla eski durumu ortadan kalkmış olabilir. Yaşadıkları bence psikolojiktir. Olay çok karmaşık" diye konuştu. 
     
</TEXT>
</DOC>
