<DOC>
<DOCNO> 324729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko03.html </URL>
<DATE> 2005/03/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sıcak para hareketi piyasaları karıştırdı 
</HEADLINE>
<TEXT>

     Sıcak para en çok, 20 milyar 282 milyon dolarla İMKB'ye yatırım yaptı Türkiye'deki sıcak para hareketi başta döviz, borsa ve faiz piyasaları olmak üzere bütün ekonomiyi etkiliyor. 28 şubat itibarıyla 38 milyar dolara yaklaşan sıcak paranın 1.5 milyar dolarlık bölümünün son bir hafta içersinde çıkış yaptığı tahmin ediliyor. 
     Resmi verilere göre 28 şubat itibarıyla Türkiye'de toplam 37 milyar 685 milyon dolar sıcak para bulunuyor. Ancak uzmanlara göre son bir haftalık dönemde Türkiye'deki 1.5 milyar dolarlık yabancı sermaye çıkış yaptı. 
     
     Sıcak para yatırımları 
     Sıcak para en çok, 20 milyar 282 milyon dolarla İstanbul Menkul Kıymetler Borsası'na yatırım yaptı. Döviz cinsi Hazine bonolarında 1 milyar 100 milyon dolar, eurobond'larda ise 1 milyar 74 milyon dolarlık sıcak para var. 
     Yabancılar, Türk Lirası cinsinden Hazine bonolarına da 13 milyar 277 milyon dolar yatırdı. Türkiye'deki bankalarda ise 2 milyar 913 milyon dolarlık yabancı mevduatı bulunuyor. 
     
     Sıcak para önemli 
     Türkiye'ye giren sıcak para özellikle cari açığın finansmanı açısından çok önemli. Ancak sıcak paranın her an yurtdışına çıkabilecek olması ekonomi için tehdit oluşturuyor. 
     Özellikle Türkiye'de faizler düşerken, ABD'de faizlerin artış eğiliminde olması, Amerikan kağıtlarına yönelik ilgiyi artırıyor. Bu da güvence arayan yatırımcıların gelişmekte olan piyasalardan çıkarak, ABD'ye yönelmesine neden oluyor. 
     
</TEXT>
</DOC>
