<DOC>
<DOCNO> 347761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun23.html </URL>
<DATE> 2005/06/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Fehriye Erdal kararı 22 Haziran'da... 
</HEADLINE>
<TEXT>

     Belçika'da ''gözaltında'' bulunan terörist Fehriye Erdal ve terör örgütü DHKP-C yandaşı 11 kişinin yargılanmasına, bugün, Bruges Mahkemesi'nde, kapsamlı güvenlik önlemleri çerçevesinde devam edildi. 
     Erdal'ın ve terör örgütü üyelerinin Belçika'da işledikleri suçların ele alındığı duruşmada, sanıkların Türkiye'de işledikleri suçlardan dolayı Belçika'da yargılanıp yargılanmayacaklarına ilişkin karar süreci de son aşamasına geldi. 
     Mahkeme heyeti, basına kapalı olan ve 45 dakika süren oturumda savunma avukatlarını ve Sabancı ailesinin avukatı Fernand Schmitz'i dinledikten sonra, kararını 22 Haziran'da açıklayacağını bildirdi. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996'da öldürülmesi olayının zanlılarından Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu ithamlar arasında terör örgütü üyesi olmak, silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Bruges'deki davada, Erdal ile, suç örgütü üyeleri olarak yargılananlar arasında terör örgütünün başı Dursun Karataş da bulunuyor. Gıyabında yargılanan terörist Karataş, bir avukat tarafından temsil edilmedi. 
     Sanıklar arasında, Fehriye Erdal ile birlikte ele geçirilen Kaya Saz, Musa Asaoğlu ve Zeki Karaman, bunlarla işbirliği yaptıkları belirlenen Şükriye Akar Özordulu, İrfan Demirtaş, Hasan Ekici, Nebi Albayoğlu, Zerrin Sarı, Bahar Kimyongür, Aydın Daldal yer alıyor. 
     
     TÜRKİYE'DEKİ SUÇLAR 
     Terörist Erdal'ın avukatı Paul Bekaert, basına yaptığı açıklamada, müvekkilinin İstanbul'daki suçlarından dolayı Belçika'da yargılanmasını beklemediklerini, savcılığın da bunu istemediğini söyledi. 
     Sabancı ailesinin avukatı Schmitz, teröristin Türkiye'deki suçlarından dolayı Belçika'da yargılanmasına yeşil ışık yakan bir karar beklediğini ifade etti. 
     Schmitz, ''Erdal ve arkadaşlarının Belçika'daki suçlarını ilgilendiren dava benim işim değil. Benim işim, 1996'da işlenen ve cezasız kalan cinayetler'' diyerek, özetle şunları söyledi 
     ''Ben, 2000 yılının kasım ayında, Türkiye'nin iade talebinin reddedilmesinden sonra, Fehriye Erdal'a karşı, cinayet işlemek, cinayet ortağı olmak gibi ithamlarla dava açtım. Bu davayı açarken, 1977 tarihli Avrupa Terörizme Karşı Mücadele Sözleşmesi'ni temel aldım. Bu sözleşme, 1985'ten beri Belçika'da da yürürlüktedir. Sözleşmede hedef, teröristlerin hiç tartışılmadan iade edilmesiydi ama devletler her dosyayı ayrı ayrı değerlendirme hakkını tercih ettiler. Bu sözleşme, iadeyi reddeden devletlerin, sanıkların işledikleri suçları değerlendirmelerine olanak tanıyor. Sözleşme, 'İadeyi reddederseniz siz yargılamak zorundasınız' diyor ve ulusal yasaların buna göre belirlenmesini istiyor.'' Avukat Schmitz, şöyle devam etti 
     ''Erdal'ın, Türkiye'deki suçlar çerçevesinde, cinayet ithamıyla Brüksel'de yargılanmasını istiyoruz. Şimdi son aşamaya gelindi. Bruges Mahkemesi, Erdal'ı Belçika'daki ve Türkiye'deki ithamlardan yargılanmak üzere bir mahkemeye göndermek veya serbest bırakmak kararını verecek. Türkiye'deki suçlardan dolayı yargılama konusunda Belçika adaletinin yetkisi olup olmadığı kararlaştırılacak. 
     Bir 'derogasyon' söz konusu. Belçika adaleti, bu ülkede işlenen suçları yargılar. Bir yabancının, yabancı bir ülkede, yabancılara karşı işlediği suç, ilke olarak, Belçika'da yargıya götürülemez. Ancak, sadece, Terörizme Karşı Mücadele Sözleşmesi, iade talebi reddedildiği için buna olanak tanıyor.'' 
     
     SAVCILIK KARŞI ÇIKIYOR 
     Federal Savcılık, sanıkların, Belçika'da işledikleri suçlar çerçevesinde, ''terör örgütüne üye olmak'', ''yasadışı silah bulundurmak'', ''sahte belge kullanmak'' gibi ithamlarla Ceza Mahkemesi'nde yargılanmalarını talep ediyor, ancak terör örgütü üyelerinin Türkiye'de işledikleri suçlardan dolayı Belçika'da yargılanamayacakları görüşünü savunuyor. 
     Mahkeme, sanıkların Türkiye'de işledikleri suçlardan dolayı Belçika'da yargılanabileceklerini kararlaştırırsa bu yargılama, 12 kişilik halk jürisinden oluşan Ağır Ceza Mahkemesi'nde yapılacak. Bu durumda, terörist Erdal'ın, Sabancı suikastı çerçevesinde, müebbet hapis istemiyle yargılanması söz konusu olacak. 
     Mahkemenin, teröristin Türkiye'deki suçlarından dolayı Belçika'da yargılanamayacağına yönelik bir karar vermesi halinde, tahliye olasılığı ağırlık kazanacak. Fehriye Erdal, 1999 yılının eylül ayından bu yana tutuklu ve ''gözaltında'' bulunuyor. Belçika'daki suçlarından dolayı alacağı cezanın bu süreyi aşmaması ve tahliyesinin gündeme gelmesi söz konusu olacak. 
     Bruges Mahkemesi'nin 22 Haziran'da vereceği karara sanık avukatlarının veya müdahil tarafın temyiz yoluyla itiraz hakları bulunuyor. 
     
</TEXT>
</DOC>
