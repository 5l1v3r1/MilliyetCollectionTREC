<DOC>
<DOCNO> 319169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/spor/ysenay.html </URL>
<DATE> 2005/02/28/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Orta sınıf 
</HEADLINE>
<TEXT>



Fenerbahçe, UEFA elenişi sonrası döndüğü haftanın lig oyununda "kazanmasına rağmen" parlak bir futbol gösterisi içinde değildi. 
Sebat'ın kendi alanına kapanıp, yaptığı pres sonrası ve kaptığı toplarla atağa çıkmaya çalışması, İstanbul'da yarım yüzyıla yakındır izlediğimiz bir taşra ekibinin kalıplaşmış taktik klasiğiydi. Doğruydu da bu anlayış... Öyle ya, birkaç milyon dolarlık takımın, yüz milyon dolarla ölçülen bir Fenerbahçe'ye karşı başka hangi taktik edasıyla boy göstermesi beklenebilirdi ki İyi ama, fiyatı 40-50 kat üstün olabilen Fenerbahçe'nin, Sebat'a özellikle ilk yarıda sürekli göbekten saldırıp, rakibin o bölgede yaptığı kaçınılmaz savunma yığınağına yüklenip durması Sarı - Lacivertliler'deki futbol anlayışının hangi düşünce formatıydı pek anlayamadık. Deniz'den sol kanat oyuncusu yaratma düşüncesi aklına yatan Daum, 35 dakika sonra bu fikrinden vazgeçip, Ümit Özat'ı tekrar o bölgeye çekiyorsa eğer, burada Fenerbahçe takımının yarıştırılması adına bir "beyin travması var" demektir. Fenerbahçe ligin en çok gol atan takımı, ne güzel... Ama bu takımın hala klasikleşmiş sağ ve sol kulvar isimleri herkesin kafasında belirgin değilse eğer, "Bu işte bir yanlış var" demektir... 

Daum dengesizliği 
Nicolas Anelka ham vücudunu futbol topu karşısında yontuya aldığını dün çok da iyi görüntülüyordu tribünlere... Golün hayal olduğu ilk 45'te ve sonrasında topla yaptığı "özel ilişki gösterileri", bu oyuncunun Fenerbahçe'ye futbol oynamaya geldiğinin iç rahatlatıcı belgeseliydi sanki dün gece... Alan veya adam markajcılarının pek rahatsız etmediği oyunlarda Alex'i seyretmek "gerçekten bir özel durum" doğrusu... Köşeye kaldırıp, "gol hayatı" verdiği ölü top vuruşu hakikaten dünya küçüklerine ders kaseti olarak gösterilebilir... Ümit Özat, Aurelio dün ikinci yarıdaki gol perdesinin açılışına büyük katkılar sağlayan isimlerdi. Luciano ve Servet savunmada çok çalıştılar. Rüştü her zamanki dikkat ve titizliğini dünkü oyunda da sürdürmekteydi. Ancak Deniz yanlışını Ümit Özat ile düzelten teknik kulübe, sezon başından beri santrfor olarak forma giyen Nobre'yi neden sağ kulvarda oynatmakta ısrar ediyordu. Nobre santrfor tiplemesinde önemli işler ve goller üretti forması içinde... Şimdi bu oyuncuyu hiç de alışık olmadığı yerde oynatıp, Mehmet Yozgatlı gibi önemli imtihanlarda sınıf geçmiş bir futbolcuyu eşofman içinde unutmak yine olsa olsa bir Daum dengesizliğidir. 
Evet, Fenerbahçe dün geceki üç puanla liglerdeki işine başarıyla dönmüş oldu... Tabii yurt dışı hizmetlerinde maalesef sınıfta kalmış olarak... 



</TEXT>
</DOC>
