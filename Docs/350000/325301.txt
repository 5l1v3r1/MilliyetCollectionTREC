<DOC>
<DOCNO> 325301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonsiy06.html </URL>
<DATE> 2005/03/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
CHP'den 'Banka kara deliği' raporu... 
</HEADLINE>
<TEXT>

     ''Batık bankaların kamuya olan yükü, bankacılık sistemindeki sorunlar ve çözüm önerilerini'' içeren bir rapor hazırlayan CHP, batık bankalar için TBMM araştırma komisyonu kurulmasını isteyecek. 
     CHP Genel Sekreter Yardımcısı Oğuz Oyan, CHP Genel Merkezi'nde düzenlediği basın toplantısında, partisinin ''Banka Kara Deliği Araştırma Komisyonu''nca hazırlanan raporu açıkladı. 
     Oyan, bankacılık sisteminin işleyişinde genel saptama yapmak, cevapsız kalan soruları yöneltmek ve çözüm önerileri getirmek amacıyla bu raporu hazırladıklarını anlattı. 
     Raporun, Tasarruf Mevduatı Sigorta Fonu TMSF Başkanı'na, bir partilinin, ''Şimdi siz 37.6 milyar dolarlık kamu alacağı üzerine bir bardak su içmemizi mi öneriyorsunuz '' sorusuna, TMSF Başkanı'nın ''evet'' yanıtını vermesi üzerine ortaya çıktığını belirten Oyan, raporu hazırlarken, TMSF ve Bankacılık Denetleme ve Düzenleme Kurumu BDDK gibi bir çok çevre ile görüştüklerini söyledi. 
     
     ''HÜKÜMETİN HAVLU ATMASI'' 
     Oyan, 37.6 milyar doların gözler önünden silinmesi sürecinin, TMSF ve hükümetin ''havlu atması'' ve ''biz tahsil edemiyoruz'' anlamına geldiğini savunarak, şöyle konuştu 
     ''Türkiye'de banka batıkları tahsilinde bu kadar erkenden vazgeçilme operasyonunun ortaya çıkması, TMSF'nin bu konuda örgütlenme biçiminin yetersizliğinden, siyasi irade ve kararlılık eksikliğinden ortaya çıkmıştır. Bu tür bir sistemli soygunun, böylesine büyük hesapların peşinin bırakılması demek, 'Türkiye'de her türlü soygun yapılabilir, tepkisi olsa olsa 2 yıl sürer' anlamına gelmektedir. 
     Kamuoyunu, bu konu üzerinde ağırlıklı durmaya ve iktidarı sıkıştırmaya davet ediyoruz. Bu raporun sonucunda, mutlaka meclis araştırma komisyonu kurulması talebiyle ortaya çıkacağız. Bunun içinde birden çok konu vardır ki her biri için araştırma komisyonu kurulacak önemdedir.'' 
     
     ''TÜRKİYE MUZ CUMHURİYETİ Mİ OLUYOR '' 
     Mali krizin, ilk olarak Kasım 2000 yılında ortaya çıktığını ifade eden Oyan, Hazine'nin bu tarihten itibaren çok yüksek risk faizleriyle borçlandığını, getirdiği yükün en az banka batıklarının getirdiği yük kadar olduğunu, bunun hesabının sorulması gerektiğini kaydetti. 
     Oyan, Aralık 2000'e kadar, sadece tasarruf mevduatının sigortalanmasına rağmen, Aralık ayında o dönemin Başbakanı'nın eline, IMF kaynaklı tutuşturulmuş not ile yabancı bankaların, batan bankalardaki alacaklarının da sigorta güvencesi kapsamına alındığını belirtti. 
     AK Parti iktidarı döneminde ''İmar Bankası faciası'' yaşandığını ifade eden Oyan, ''Yetkisi olmadığı halde yıllardır hazine bonosu satan bu banka hakkında niçin işlem yapılmamıştır '' diye sordu. 
     Oyan, 12 Haziran'da Çukurova-Kepez'e el konulduğunu, İmar Bankası'na ise ancak 3 Temmuz'da el konulduğunu anımsatarak, BDDK'nın, bankaya el konulduğu gün aldığı bir kararla, 2001 yılından itibaren mevduat sigortası 50 milyar lira olan tavan sınırının, 1 yıl için kaldırıldığını ifade etti. Oyan, ''3 Temmuz ile 31 Ekim arasında kim, kimler, uygulamadan çıkar sağlamıştır İktidarı şeffaflığa davet etmek hepimizin sorumluluğudur'' dedi. 
     Oyan, ''Aldığımız kararları, çıkardığımız kanun ve düzenlemeleri, güçlü konumda olanlar istedikleri gibi değiştirebilir esnekliğinde mi çıkarıyoruz Türkiye acaba bir muz cumhuriyeti mi oluyor '' sorusunu yöneltti. 
     Oğuz Oyan, rapor ile TBMM'de bir araştırma komisyonu kurulmasının gerekçelerini ortaya koyduklarını dile getirdi. 
     
     ''YÜK İLE TAHSİLAT İLİŞKİSİ DENGESİZ'' 
     CHP Genel Sekreteri Oğuz Oyan'ın başkanlığındaki komisyon raporu, 41 sayfadan oluşuyor. 
     Raporun başlangıcında, ''bankaların nasıl battığı ve batan bankaların tasfiye edilmek yerine, neden TMSF'ye devredildiği'' anlatılıyor. 
     Raporda, yürürlükteki bankacılık mevzuatının yeterli olmasına rağmen, uygulamada banka kurmanın teknik koşullarının yeterince gözetilmediği, teknik, mali ve etik kısıtlamaların, siyasi ilişkilerle aşılabildiği savunuluyor. 
     Bazı bankaların kaynaklarının, yönetim ve denetimi elinde bulunduranlarca bankacılık ilke ve usullerine aykırı olarak kullanıldığı veya belirli kişi veya gruplara aktarıldığı ifade ediliyor. 
     1997'den bu yana TMSF'ye devredilen banka sayısının 22 olduğu belirtilen raporda, Hazine'nin TMSF'ye sağladığı toplam kaynağın ana para olarak 33.1 katrilyon lira olduğuna dikkat çekiliyor. 
     Batık bankaların getirdiği yük ile beklenen tahsilat arasında ilişkinin çok dengesiz olduğu ifade edilerek, 930 milyon dolarlık maliyetine karşın sıfır tahsilat beklentisi olan Ulusalbank örnek olarak gösteriliyor. 
     TMSF'nin yönetim ve denetimine geçen banka ve diğer şirketlerdeki zarar tutarının, zaman içinde giderek büyüdüğü, faiz uygulamaları dışında kalan artışların, öncelikle yönetsel zayıflıklardan kaynaklandığı ileri sürülüyor. Raporda, ''TMSF'nin üzerine, krizlerle beraber, mali ve insan kaynakları açısından taşıyamayacağı kadar yük gelince, sonraki takviyelere rağmen, sistem yürümemiştir. Sorunlar sistemin yanlış kurgulanmasından ve krizin boyutlarının önceden tam olarak görülmemesinden kaynaklanmıştır'' deniliyor. 
     
     KARARLI VE SABIRLI BİR ÇALIŞMA 
     Raporda, bankacılık sistemi içinde hortumlanan paraların izini sürmenin zor olmadığı ancak bu konuda kararlı ve sabırlı bir çalışma yapılması gerektiği vurgulanıyor. Tahsilat işinin, sadece bir avukatlık olay olmadığı kaydedilen raporda, devletin istihbarat elemanları, değişik denetim elemanları ve hukukçuların işbirliği yapması için uygun ortamı hazırlamanın, TMSF ve hükümetin işi olduğuna dikkat çekiliyor. Raporun, ''Yapılması Gerekenler'' bölümünde ise bankalarda batan paraların tahsilinde, ''bir bardak soğuk su içilmesi'' anlayışından vazgeçilmesi gerektiği dile getiriliyor. 
     Raporda, ''hortumlama veya usulüne uygun olmayan kredilerin izlerinin, ilgili banka ve şirket kayıtlarından sürülerek, ne kadarının reel sektörde kullanıldığının, ne kadarının sistem dışına çıkartıldığının mutlaka bulunması, sistem dışına çıkarılmış fonların, tarihleri ile saptanması ve hakim ortaklar üzerinde baskı kurularak ya da başka yollarla izlerinin saptanıp, yurtdışına çıkarılmaları halinde ülkeye geri getirilmeleri için gerekli işlemlerin yapılması, işletme zararları arasında yer alan temettü ve kiraların üzerine gidilmesi, bankaların her biri için rating raporları düzenlenmesi ve yayınlanması'' öneriliyor. 
     İmar Bankası olayının da anlatıldığı raporun ekinde, ''batık bankalarla ilgili bazı sayısal veriler ve bilgi notları'' da yer alıyor. 
     Raporda, ''TMSF'ye devredilen banka ve bu bankalarda yüzde 10'dan fazla pay sahibi olanlar'', ''BDDK'dan önce devir alınan bankalar ve TMSF'ye devir alma kararlarının tarihleri'', ''BDDK'nın devir aldığı bankalar ve TMSF'ye devir kararlarının tarih ve sayısı'', ''özel yasa çıkarılan banka ve yasanın tarih ve sayısı'', ''TMSF'ye devredilen bankaların devir zararları ve fon maliyeti'', ''TMSF bünyesine alınan bankalara aktarılan kaynak ve tahsilat durumu'', ''TMSF bünyesine alınan bankalara aktarılan kaynakların finansmanı'' tablolar halinde gösteriliyor. 
     Ayrıca, raporda, Başbakanlık Teftiş Kurulu Başkanlığı'nın 2002 ve 2003 yılı denetim raporundan da alıntılar bulunuyor. 
     
</TEXT>
</DOC>
