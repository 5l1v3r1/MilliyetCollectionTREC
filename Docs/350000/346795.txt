<DOC>
<DOCNO> 346795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonyas07.html </URL>
<DATE> 2005/05/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Yıldız Savaşları rekora doymuyor 
</HEADLINE>
<TEXT>

     Bilim-kurgu türünün efsanesi kabul edilen "Yıldız Savaşları" serisinin son halkası "Yıldız Savaşları 
     Sith’in İntikamı"nın ABD sinemalarındaki gişe hasılatı 200 milyon dolara ulaştı. 
     Internetteki "eonline" sitesinin haberine göre, rekora doymayan film, 8 gün içerisinde 200 milyon dolar hasılat elde etti. 
     Filmin elde ettiği başarı konunun uzmanları tarafından sürpriz kabul edilmezken, yapımın tüm zamanların en çok hasılat yapan filmi unvanına erişmesi de bekleniyor. 
     
     INTERNET KORSANINA DARBE 
     Bu arada, "Yıldız Savaşları" filminin yeni halkasını rant kapısa haline getiren internet korsanları da ABD’de büyük bir darbe yedi. 
     Korsan film, müzik ve oyun paylaşımını sürdüren "Elite Torrents" adlı internet sitesinin ana serverlarına el konulurken, yayınları izinsiz bilgisayarlarına indirdiği belirlenen 133 bin kullanıcı hakkında da soruşturma başlatılacağı belirtildi. 
     "Yıldız Savaşları Sith’in İntikamı" adlı yapım gösterime girdiği ilk gün 50 milyon dolarlık gişe hasılatına imza atmıştı. 
     Aşırı talep yüzünden gece yarısı seansı koymak zorunda kalan ABD’deki 2 bin 900 sinema, sadece bu gösterimlerden 16 milyon 500 bin dolar 
     gelir elde etmişti. 
     George Lucas’ın yönettiği filmin başrolünde Ewan McGregor, Hayden Christensen, Natalie Portman, Christopher Lee, Samuel L. Jackson, Ian McDiarmid, Frank Oz, Temuera Morrison, Jimmy Smits, Anthony Daniels ve Kenny Baker yer alıyor. 
     
</TEXT>
</DOC>
