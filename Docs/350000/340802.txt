<DOC>
<DOCNO> 340802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/spor/spo10.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız öpücüğü 0-1 
</HEADLINE>
<TEXT>


İtalya'da sezonun en önemli maçında deplasmanda Milan'ı tek golle geçen Siyah - Beyazlılar, liderlik koltuğuna oturdu. Bitime üç hafta kala büyük avantaj yakalayan konuk ekibe galibiyeti Trezeguet getirdi 


Serie A'da Juventus, ezeli rakibi Milan'ı San Siro'da yıkıp, liderliği ele geçirdi. Karşılaşmaya iyi başlayan konuk ekip, 28. dakikada Fransız yıldız David Trezeguet'nin kafa golüyle yakaladığı üstünlüğü maç sonuna kadar koruyup, şampiyonluk yolunda çok önemli 3 puanı hanesine yazdırdı. Mücadelede Del Piero'nun kafa şutu üst direkte patladı. Ev sahibi Inzaghi ile bulduğu pozisyonda beraberliğe çok yaklaştı ama Zambratto çizgi üzerinde topu çıkardı. Bitime 3 hafta kala daha kolay bir fikstüre sahip olan Juventus şampiyonluk yolunda büyük avantaj yakaladı. 

Roma uçuruma doğru 
Inter, Emre'nin yedek oturduğu karşılaşmada zorlu Brescia deplasmanını 3-0'lık net skorla geçti. Goller Martins 2 ve Vieri'den geldi. 10 maçtır kazanamayan Roma, deplasmanda Parma'ya 2-1 kaybederek, küme düşme korkusunu iyice hissetmeye başladı. Konuk ekip Cassano'nun golüyle öne geçti ama Sarı - Lacivertliler önce Morfeo ile eşitliği yakaladı, ardından Gilardino penaltıdan son sözü söyledi. Fiorentina kendisi gibi ligde kalma mücadelesi veren Chievo'yu deplasmanda 2-1 mağlup ederek, küme düşme potasının dışına çıktı. 
Şampiyonlar Ligi'ne katılabilme savaşı yapan Udinese deplasmanda Lazio'yu tek golle devirip, dördüncü sıradaki yerini korudu. Beşinci sıradaki Sampdoria ise sahasında Lecce engelini zorlanmadan geçmeyi başardı 3-0. 

Diğer sonuçlar 
Atalanta - Messina 2-1 
Cagliari - Palermo 0-0 
Livorno - Siena 3-6 
Reggina - Bologna 1-1 

Arsenal için farketmez 

Premier Lig'de iki dev ekibi karşı karşıya getiren maçta Arsenal, Şampiyonlar Ligi finalisti Liverpool'u kolay geçti 3-1. Highbury'deki mücadeleye hızlı başlayan ev sahibi 25 dakika içinde Pires ve Reyes ile bulduğu gollerle üstünlüğü yakaladı. İkinci yarının başında Gerrard konuk ekibe umut verse de 90 2'de genç yıldız Fabregas skoru belirledi. Üst üste 3. galibiyetini alan Arsenal, Şampiyonlar Ligi'ne direkt katılmayı büyük ölçüde garantiledi. Liverpool ise 4.'lük şansını yitirip, ligden Devler Ligi'ne katılma hakkını tamamen kaybetti. 

Barcelona en zor engeli kolay geçti 

İspanya Ligi'nde Valencia'yı 2-0 mağlup eden lider Barcelona şampiyonluk yolunda önemli avantaj yakaladı. Rakibini Ronaldinho ve Eto'o'nun golleriyle geçen Barça, ligin bitimine üç hafta kala en yakın takipçisi Real Madrid ile aradaki 6 puanlık farkı korudu. Katalan ekibine şampiyonluk için kalan üç maçtan sadece birini kazanması yetecek. Marchena'nın atılmasıyla ev sahibi son 22 dakikayı 10 kişi oynadı. Barcelona Teknik Direktörü Frank Rijkaard artık zafere çok yaklaştıklarını söyledi. Şampiyonlar Ligi'ne katılma hesapları yapan Villarreal de Malaga deplasmanını 2-0'la geçti. Espanyol da sahasında Numancia'yı 3-0 yenip, Devler Ligi iddiasını sürdürdü. 

Nereden nereye 

Brezilya futbolunun ünlü yıldızları arasında yer alan Edmundo, 2. Lig'e kadar düştü. 34 yaşındaki yıldız Rio Eyalet Şampiyonası'nda mücadele eden Nova Iguazu takımıyla anlaştı. 1998 Dünya Kupası'nda 2. olan Brezilya Milli Takımı'nın formasını giyen ve İtalya'da Napoli, Fiorentina gibi kulüplerde top koşturan Edmundo saha içindeki agresif tavırlarının yanı sıra sansasyonel özel yaşamı nedeniyle 'hayvan' lakabıyla anılıyordu. Edmundo, Palmeiras'ın 1993 ve 1994'te Brezilya şampiyonu olmasında büyük rol oynamıştı. 

Kluivert ayrılıyor 
Patrick Kluivert sezon sonunda Newcastle United'dan ayrılacağını söyledi. Geçen sezon Barcelona'dan bonservissiz geldiği İngiliz ekibinde istediğini bulamayan Hollandalı golcünün Real Betis ve Valencia ile görüştüğü bildirildi. News of the World Gazetesi'ne konuşan Kluivert, transfer teklifleri aldığı Türkiye Ligi'nde top koşturmayı ise düşünmediğini ifade etti. 

Chelsea'nin Essien bombası 
50 yıl sonra İngiltere Premier Ligi'nde şampiyonluğa ulaşan Chelsea transferde de elini çabuk tutuyor. Mavi - Beyazlılar'ın Avrupa transfer piyasasının gözde ismi Michael Essien'in işini bitirdiği bildirildi. Teknik Direktör Jose Mourinho'nun çok istediği Ganalı orta saha oyuncusu için Lyon ile 21 milyon Euro karşılığında anlaşmaya varıldığı belirtildi. 

Gençler yarı finalde 
İtalya'daki 23. Avrupa 17 Yaş Altı B Gençler Futbol Şampiyonası finallerinde milli takım, grubundaki üçüncü ve son maçında, Belarus'u 5-1 yenerek, yarı finalist oldu. Ay - Yıldızlı ekibimizin gollerini Tevfik Köse 3 ve Deniz Yılmaz 2 kaydetti. A Grubu'nda İtalya'nın ardından averajla ikinci olan Türkiye, 11 Mayıs'ta B Grubu birincisi Hırvatistan ile finale yükselebilmek için karşılaşacak. 


</TEXT>
</DOC>
