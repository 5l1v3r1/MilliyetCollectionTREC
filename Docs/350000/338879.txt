<DOC>
<DOCNO> 338879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko41.html </URL>
<DATE> 2005/05/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
IKEA, 5 Mayıs'ta kapılarını açıyor... 
</HEADLINE>
<TEXT>

     İsveçli mobilya ve ev aksesuarı mağazalar zinciri IKEA’nın, Ümraniye’de kurulan Türkiye’deki ilk mağazası 5 Mayıs’ta açılacak. 
     IKEA Türkiye Pazarlama Müdürü Gülden Sincer, açılış öncesinde basın mensupları için mağazada yapılan tanıtımda yaptığı konuşmada, 6 bin 500 çeşit ürünün satılacağı mağazada kurulu oda bulunduğunu, modern, İskandinav, country ve genç İsveçli olmak üzere 4 farklı tarz sunduklarını, ayrıca 22-35 metrekarelik alanlarda küçük ev çözümleri konusunda müşterilere yardımcı olmaya çalıştıklarını söyledi. 
     Türkiye’nin ilk, dünyanın 213. IKEA mağazasının 30 bin metrekare büyüklüğe sahip olduğunu kaydeden Sincer, ürünlerin yassı koliler içinde olmasından dolayı nakliye ve depolamadaki maliyet avantajının fiyatların düşük olmasında etkili olduğunu ifade etti. 
     Sincer, satın alınan ürünlerin istenildiği takdirde nakliye ve montajının ücret karşılığında yapılacağını, çok kullanılan kredi kartlarına vade farklı taksit uygulanacağını kaydetti. 
     IKEA mağazalarında satılan ürünlerin Türkiye de dahil dünyanın birçok ülkesinde üretildiğini belirten Sincer, 400 kişinin istihdam edildiği mağaza için 45 milyon avro civarında yatırım yapıldığını bildirdi. 
     
     4 GÜNDE 120 BİN ZİYARETÇİ 
     Sincer, 5 Mayıs’ta açılışı gerçekleştirilecek ve Ağustos ayına kadar fiyatların sabit kalacağı mağazayı ilk 4 gün içinde 120 bin kişinin ziyaret etmesini beklediklerini, açılışta izdiham yaşanmaması için herhangi bir kampanya düzenlemediklerini söyledi. 
     Ciro hedeflerine ilişkin soru üzerine Sincer, şu anda böyle bir hedefleri bulunmadığını ifade ederek, 4 yıl içinde mağaza sayısını 4’e çıkarmayı öngördüklerini, bunlardan birini İstanbul’da Avrupa yakasında, diğer ikisini İzmir ve Ankara’da açmayı planladıklarını bildirdi. Sincer, bu mağazaların büyüklüklerinin ilk mağazaya yakın olacağını, dolayısıyla her mağaza için 45 milyon avro’ya yakın yatırım yapılabileceğini söyledi. 
     Dünya genelinde franchise sistemiyle mağazalar açan IKEA, Türkiye’ye MAYA Holding A.Ş.’nin ana hissedarı olduğu MAPA Mobilya ve Aksesuar A.Ş. ile gerçekleştirdiği iş ortaklığıyla geldi. 
     Ümraniye’de arsası Metro Group’a ait olan arazi üzerine kurulan IKEA mağazasında müşteriler girişte sunulan kalem, not kağıdı, mezura ve bilgi broşürü yardımıyla alışveriş yapabilecek. 
     
</TEXT>
</DOC>
