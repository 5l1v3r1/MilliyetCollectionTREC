<DOC>
<DOCNO> 328528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko35.html </URL>
<DATE> 2005/03/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Wolfowitz, Avrupalıları ikna etti... 
</HEADLINE>
<TEXT>

     Avrupa Birliği AB , ABD Başkanı George Bush'un Dünya Bankası başkanlığına getirmek istediği Savunma Bakan Yardımcısı Paul Wolfowitz'e destek verdiğini açıkladı. 
     Wolfowitz'in destek aramak için geldiği Brüksel'de AB yetkilileriyle görüşmesinin ardından bir açıklama yapan Lüksemburg Başbakanı Jean-Claude Juncker, ''Yapıcı ve dostça görüşmelerde bulunduk. Avrupalı bakanlar Dünya Bankası'nın gelecekteki başkanı Wolfowitz'e istedikleri her şeyi sordu'' dedi. 
     Paul Wolfowitz'le yapılan görüşmenin ardından basın toplantısı düzenleyen Avrupa Komisyonu'nun Genişlemeden Sorumlu Üyesi Olli Rehn'in bir sözcüsü ise ''Rehn, Wolfowitz'i dinledikten sonra serbest ticaret, yoksullukla mücadele ve kalkınma politikası dahil bütün konular hakkında tatmin oldu'' şeklinde konuştu. 
     Wolfowitz'in Dünya Bankası'nın başına getirilmesi konusunda Avrupa'dan destek göreceğini Almanya Kalkınma Bakanı Heidemarie Wieczorek de doğruladı. 
     Almanya Başbakanı Gerhard Schröder de daha önce Wolfowitz'in Dünya Bankası başkanı olmasını desteklediklerini bildirmişti. 
     ABD'nin adayı olarak Dünya Bankası Başkanlığı görevi Haziran başında sona erecek olan James Wolfensohn'un yerine atanması planlanan Wolfowitz, 24 üyeden oluşan kreditör ülke temsilcilerinin Perşembe günü Washington'daki toplantısında oylanacak. 
     
</TEXT>
</DOC>
