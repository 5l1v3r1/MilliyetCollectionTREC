<DOC>
<DOCNO> 302706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/siyaset/axsiy02.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam sendikalarının naylon üye kavgası 
</HEADLINE>
<TEXT>


Diyanet Vakıf-Sen, üye sayısı daha çok görünen rakip sendika Diyanet-Sen'i, 'naylon üye' kullanmakla suçluyor 

AYDIN HASAN Ankara 


İmam örgütleri olarak bilinen Türkiye Diyanet ve Vakıf Hizmet Kolu Çalışanları Sendikası Diyanet Vakıf-Sen ile Türkiye Diyanet ve Vakıf Görevlileri Sendikası Diyanet-Sen , yetkili sendika çekişmesinde 'naylon üye' tartışmaları nedeniyle birbirine girdi. 
Kamu-Sen'e bağlı Diyanet Vakıf-Sen, 2003'te toplusözleşmeler ve kurumla görüşmelerde yetkili sendikaydı. 2004'te Diyanet Vakıf Sen'in üye sayısı 25 bin 400, Memur-Sen'e bağlı Diyanet-Sen'in üye sayısı da 29 bin 500 olarak belirlendi. Böylece, Diyanet-Sen, yetkili sendika haline geldi. 
Diyanet Vakıf-Sen, Diyanet-Sen hakkında 'naylon üye' davası açtı. Sendika, üyelerine de mahkeme kararıyla Diyanet-Sen'in 5173 üyesinin fazla olduğunun tespit edildiğini duyurdu. Rakamların ayrıntıyla verildiği yazıda, bu sendikada mükerrer üyelerin olduğu belirtildi. Duyuruda ayrıca, "Sendikal rekabet adına yaptıkları şahsi yanlışlarını, hatta sahteciliklerini mahkeme tespit edince çark edip bizi suçluyorlar" ifadeleri yer aldı. 
Diyanet Vakıf-Sen Eğitim-Sosyal İşler Genel Sekreteri Ahmet Gümüş, "Diyanet-Sen, AKP'nin ilçe teşkilatları kanalıyla üyelerimize baskı yapıyor. 6 bin üyemiz istifa etmek zorunda kaldı" iddiasında bulundu. Diyanet-Sen Genel Başkanı Ahmet Yıldız ise, mükerrer üye sorununun tüm sendikalarda bulunduğunu, mahkeme kararının temyizde bozulduğunu belirtti ve "AKP hükümetiyle işbirliği içinde değiliz" dedi. 


</TEXT>
</DOC>
