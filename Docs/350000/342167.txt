<DOC>
<DOCNO> 342167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun37.html </URL>
<DATE> 2005/05/13/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Dışişleri Bakanı Gül yurda döndü... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Bükreş, Kiev ve Kırım’ı kapsayan temaslarını tamamlayarak Türkiye’ye döndü. 
     Esenboğa Havaalanı’nda basın mensuplarına kısa bir açıklama yapan Gül, Balkan Zirvesi’ne katılmak üzere gittiği Bükreş’in ardından resmi ziyaret için Ukrayna’ya geçtiğini ve tüm temaslarının son derece faydalı geçtiğini kaydetti. 
     Türkiye ve Ukrayna’nın Karadeniz Bölgesi’nde büyük potansiyele sahip iki ülke olduğuna, iki ülke arasındaki ticaret hacminin 3 milyar dolara ulaştığına dikkati çeken Gül, Ukrayna Devlet Başkanı Viktor Yuşçenko’nun önümüzdeki ay içinde, Ukrayna Başbakanı Yulia Timoşenko’nun da yıl sonundan önce Türkiye’yi ziyaret edeceklerini bildirdi. 
     Ukrayna ziyaretinin ikinci durağı olarak Kırım’a gittiğini ve burada Kırım Özerk Cumhuriyeti temsilcileri ve Kırım Tatar temsilcileriyle temaslarda bulunduğunu ifade eden Gül, 18-1856 yılları arasında yapılan Kırım Savaşı’nda hayatını kaybeden 30 bin Türk askeri anısına inşa edilen Sivastopol Şehitliği’nin ilk kez ziyaret edildiğini de kaydetti. 
     Gül, Avrupa İnsan Hakları Mahkemesi’nin terörist örgüt lideri Abdullah Öcalan’a ilişkin kararına yönelik bir soru üzerine de, gerekli açıklamaların yapıldığını, konunun Avrupa Konseyi Delegeler Komitesi’ne gideceğini belirtti. 
     
</TEXT>
</DOC>
