<DOC>
<DOCNO> 349996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko39.html </URL>
<DATE> 2005/06/08/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Soros Hükümetler sıcak para hareketlerine kısıtlama getirmeli 
</HEADLINE>
<TEXT>

     ABD'li ünlü spekülatör ve yatırımcı George Soros, hükümetlerin sıcak para hareketlerine kısıtlama getirmek zorunda olduklarını bildirdi. 
     Türkiye'de faaliyetini sürdürdüğü 2001 yılından bu yana eğitimden kültür ve sanata, kadın ve insan haklarından Avrupa Birliği'ne katılma sürecine katkıda bulunacak 50'nin üzerinde projeye destek veren Açık Toplum Enstitüsü'nün Kurucu Başkanı George Soros, Çırağan Sarayı'nda ''ABD'nin Dünyada Nasıl Daha İyi Bir Rolü Olabilir '' konulu bir konferans verdi ve soruları yanıtladı. 
     Toplantıya, Açık Toplum Enstitüsü Türkiye Direktörü Hakan Altınay ve Danışma Kurulu Başkanı Can Paker'in yanı sıra Danışma Kurulu üyeleri ve basın mensupları ile Sivil Toplum Örgütleri temsilcileri katıldı. 
     George Soros konuşmasında, soğuk savaş döneminde iki süper güçten biri ve özgür dünyanın lideri olan ABD'nin SSCB'nin dağılmasından sonra tek süper güç haline geldiğini, dünyada hakim bir konumda bulunduğunu söyledi. 
     Özgür dünyanın liderliği için işbirliğine ihtiyaç duyan ABD'nin tek süper güç haline gelmesinin dünyaya kendi iradesini kabul ettirme anlamına geldiğini vurgulayan Soros, ciddi bir tartışma olmadan bu rolün ortaya çıktığını bildirdi. 
     George Soros, ''ABD dünyanın gündemini belirliyor. Dünyanın kaderi Washington'da belirleniyor'' dedi. 
     Mevcut dünya düzenindeki sorunların ancak işbirliğiyle çözülebileceğini, tek bir gücün zorla iradesini dikte etmesiyle bunun olamayacağını belirten George Soros, çözülmesi gereken sorulardan birinin, ''Saddam benzeri tiranların nasıl ortadan kaldırılacağı, bunlarla nasıl başa çıkılacağı'' olduğunu söyledi. 
     
     ''ABD AFGANİSTAN'I İŞGALDE HAKLI'' 

     Egemenliğin halka ait olduğunun, dünya düzeninin üzerine kurulduğu bir ilke olduğunu, Fransız devriminden sonra kralların devrilmesiyle egemenliklerin halka geçtiğini anlatan Soros, ancak kendisine emanet edilen egemenliği kötüye kullanan yöneticiler bulunduğunu belirtti. 
     ''Uluslararası toplumu burada koruma sorumluluğu var. Tiranların iktidarda kalmasına izin verilirse dünyanın geride kalanı için tehdit oluşturacaktır'' diyen Soros, ABD'nin, Bin Ladin'in yaşadığı, kamplarının bulunduğu Afganistan'ı işgalinde ''haklı'' olduğunu savundu. 
     Çözülmesi gereken bir diğer konuyu, çevre sorunları ve iklim değişiklikleri olarak açıklayan ve tehlikelerine dikkat çeken Soros, acil çözüm bekleyen bu konuda ciddi işbirliğine ihtiyaç bulunduğunu kaydetti. 
     Bush yönetimini temsil eden ideolojinin, en sağlamın hayatta kalmasını öngören ''sosyal darwinist'' bir fikir olduğunu, işbirliği yerine rekabete odaklanılması nedeniyle insanlığın şu anda yanlış yönde ilerlediğini belirten Soros, Bush doktrinin iki sac ayağının, ''ABD, askeri üstünlüğünü dünyanın her yerinde korumalı'' ve ''İleriye dönük önleyici saldırı yapma hakkına sahiptir'' şeklinde olduğunu söyledi. 
     ''ABD'nin caydırıcı güç olması gerektiğine inanıyorum ama bu caydırıcı gücünü kullanması gerektiğine inanmıyorum'' diyen Soros, doktrinin ilk pratik uygulamasının Irak'ta gerçekleştirildiğini, bunun dünyada anti Amerikanist bir hisse yol açtığını, alerji geliştirdiğini bildirdi. 
     George Soros, ''Türkiye'de de var bu his ama Türkiye bu alanda yalnız değil'' dedi. 
     
     ''MİLLİYETÇİLİK DÜNYANIN HER YERİNDE YÜKSELİYOR'' 

     Amerika'nın gündeminin milliyetçi bir gündem olduğunu, ulusal çıkarlara hizmet etmediğini dile getiren Soros, Irak'ta politikanın başarısızlıkla sonuçlandığını söyledi. 
     Milliyetçiliğin dünyanın her yerine yükseldiğini belirten George Soros, Avrupa Birliği'nde yaşanan başarısızlıkta, anayasaya ''hayır''da da bunun görüldüğünü kaydetti. Soros, ''Ben gelecek açısından pek de ümit verici bir gelişme olarak görmüyorum'' dedi. 
     Soros, Kafkasya'da yaşanan devrimlerde kurucu olduğu Açık Toplum Ensitüsü'nün rolüne ilişkin bir soru üzerine, devrimlere ihtiyaç duyulmasının hoş olmayan bir durum olduğunu, bir açıklığı gösterdiğini vurguladı. 
     Soros, ''Açık toplum için kurumlar oluşturmak gerekir. Yargı bağımsızlığı, hukukun üstünlüğü, serbest, özgür basın gibi. Bunlar yavaş yavaş yapılsa daha iyi olur. Ben ve vakfım söz konusu kurumların oluşturulması için çalışıyoruz'' dedi. 
     Gürcistan'daki devrimin tamamen Gürcü halkının eseri olduğunu ifade eden Soros, kurucusu olduğu vakfın katkısının Ukrayna'da çok daha az, Kırgızistan'dan çok çok daha az olduğunu bildirdi. 
     Soros, Azerbaycan'la ilgili bir soruya, ''hala muhalefet üzerinde baskı olması, serbest medya bulunmaması gibi sorunlar bulunmakla birlikte ümit vaat eden bir durum olduğunu'' savunarak, ''Başkan'da, hükümet içinde demokratik gelişmeye yönelik eğilimler var'' dedi. 
     Belarus ve Özbekistan'dan vakıflarının çıkarıldığına işaret eden Soros, bunun baskıcı bir yönetim varlığının işareti olduğunu savundu. Soros, Özbekistan'da yaşananların ''Bu yüzyıl işlenen en büyük siyasi suçlardan biri olduğunu'' öne sürdü. 
     Batı'nın tutumunu da eleştiren Soros, daha önce insan hakları ihlallerine karşı harekete geçen Batı'nın tutumunda bir kırılma yaşandığını, tepkilerin yavaşladığını belirtti. 
     Soros, ABD'nin sorumluluklarına nasıl dönebileceğine ilişkin bir soru üzerine, ABD'nin baskın güç olmaya devam ettiğini, Bush'un yaptığının yanlış olabileceğini kabul etmediğini ifade ederek, ''Eğer Başbakan Erdoğan'ın yerinde olsaydım Bush'a şu anda ifade ettiklerimi söylemezdim doğrusu'' şeklinde espri yaptı. 
     
     ''DEMOKRASİ ASKERİ GÜÇLE GERÇEKLEŞTİRİLEMEZ'' 

     George Soros, ''Sizce ABD'nin Ortadoğu'ya demokrasi götürme politikasında en büyük engel nedir '' sorusu üzerine, ''Yanıt kolay. Amerika Irak'ı işgal ederek meşruiyetini tamamen kaybetti. Demokrasi askeri güçle gerçekleştirilemez. Kaderleri onlara empoze edilemez'' dedi. 
     Soros, Ortadoğu'da Batı'nın çıkarlarının doğal kaynaklara, özellikle petrole yönelik olduğunu, elde edilen büyük petrol gelirleri nedeniyle otokratik yönetimlerin iktidarı bırakmadığı şeklinde görüşler dile getirildiğini ifade ederek, '' Petrol çok kötü dinamik oluşturuyor, Araplar demokratik olamaz deniyor. Saçma. Bu Filistin'de kanıtlandı. Seçimle işbaşına gelen iktidar var'' dedi. 
     Soros, bir soru üzerine, terörizmin bir eğitim sorunu olduğu görüşünü kabul etmediğini, 11 Eylül saldırısını gerçekleştirenlerin eğitimli kişiler olduklarını söyledi. 
     George Soros, Başkan Bush'un belirlediği çerçeve nedeniyle, seçimlerden sonra yönetim değişse de radikal bir değişiklik beklenemeyeceğini belirtti. 
     Soros, çok kısa vadeli sermaye hareketleri için kullanılan sıcak para konusundaki bir soru üzerine, bu konuda endişeler bulunduğuna dikkat çekerek, ''Kuru fırlatan etki yapıyor, birden bire kaçabiliyor. En büyük zarar içe akıştan kaynaklanıyor. Hükümetler sıcak para hareketlerine kısıtlama getirmek zorundalar. Sıcak parayı engelleyecek basit önlemler var'' dedi. 

     
</TEXT>
</DOC>
