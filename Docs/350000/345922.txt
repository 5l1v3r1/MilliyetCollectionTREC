<DOC>
<DOCNO> 345922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo12.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kortta tek başına 
</HEADLINE>
<TEXT>


İstanbul Cup'ta moral bulan Venus Williams, kardeşi Serena'nın yokluğunda aileyi yalnız temsil ettiği Roland Garros'ta zor da olsa 3. tura yükseldi 


Kardeşi Serena Williams'ın ve antrenörü olan babasının yokluğunda Williams ailesini Roland Garros kortlarında tek başına temsil eden Venus Williams, zor da olsa üçüncü tura yükselmeyi başardı. İstanbul Cup'ta bu sezon ilk ve tek WTA Tour zaferine ulaşarak moral bulan Williams, ikinci turda karşılaştığı Kolombiyalı Fabiola Zuluaga karşısında 45 basit hata, 11 çift hata yapıp, yedi kez servis kaybetmesine rağmen 6 - 3, 3 - 6, 6 - 3'lük setlerle sonuca gitti. Kim Clijsters, Mary Pierce ve Elena Dementieva da tur atladı. Tek erkeklerde ise İngiliz Tim Henman, ikinci turda Perulu Luis Horna'ya 7 - 5, 6 - 7, 6 - 3 ve 6 - 4 mağlup oldu. Arjantinli raketler David Nalbandian ve Gaston Gaudio da üçüncü tura yükseldiler. 


</TEXT>
</DOC>
