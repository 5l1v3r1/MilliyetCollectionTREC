<DOC>
<DOCNO> 325460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/yazar/oztrak.html </URL>
<DATE> 2005/03/21/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Kaliteli kurumlar sermaye hareketi dalgasını azaltır 
</HEADLINE>
<TEXT>


Geçtiğimiz hafta tüm yükselen piyasa ekonomilerinde oldukça ciddi bir dalgalanma yaşandı. Uluslararası petrol fiyatlarındaki artışlar, ABD'deki uzun vadeli kağıtların faizlerindeki yükseliş ve 22 Mart'ta beklenen FED'in faiz kararıyla ilgili endişeler bu gelişmenin ardındaki nedenler arasında gösterildi. Yükselen piyasalarda, uluslararası piyasalara ihraç ettikleri kağıtların faizleri yükseldi, yerli paralar değer kaybetti ve içeride faizler arttı. Bu gelişmelere bağlı olarak Brezilya, planladığı uluslararası piyasalara tahvil ihracını durdurdu. Türkiye de bu gelişmelerden en fazla etkilenen ekonomilerden biri oldu. 
Ancak hafta sonunda bu gelişmeler tersine döndü ve yükselen piyasalar hem faizlerdeki hızlı yükselişi, hem de yerli paralarındaki değer kaybının bir kısmını telafi ettiler. 
Bu gelişmeler yükselen piyasa ekonomilerinde son iki yılda gözlenen iyileşmenin arkasındaki güç konusunda önemli bir fikir veriyor. Uluslararası likidite bu iyileşmeyi sağlarken aynı zamanda bu ülkeleri giderek FED faizine veya diğer uluslararası beklentilere endeksli hale getiriyor. Bu durum ulusal ekonomi politikalarının önemi kalmadığı anlamına gelir mi 

Kalitenin önemi 
ABD'nin önde gelen araştırma kurumlarından NBER Ulusal Ekonomik Araştırma Bürosu nun web sayfasında yayımlanan bir araştırma 1 1970 - 2000 arasında gelişmekte olan ülkelere yönelen sermaye hareketlerinin belirleyicileri içinde politika ve kurumların rolünü incelemiş. Sonuçlara göre ülkelerin iyi makroekonomik politikaları uygulaması ve kaliteli kurumlara sahip olması o ülkeye yönelen uluslararası sermaye hareketlerindeki dalgalanmayı önemli ölçüde azaltıyor. 
Mali sistemi düzenleyen ve denetleyen kurumların kalitesinin sermaye hareketlerinden kaynaklanan istikrarsızlığı önlemede önemli bir ağırlığı var. Son dönemde IMF ile yeni bir stand - by düzenlemesine ilişkin anlaşmanın gecikmesinin arkasında mali piyasaların düzenlenmesine ve denetlenmesine ilişkin yeni hükümler öngören yasa tasarısı da var. Gecikmenin nedeni denetim görevinin nasıl işleyeceği ve zor durumdaki bankaların fona alınması ile ilgili düzenlemeler konusunda bürokrasinin kendi arasında veya IMF ile uzlaşmaya varamaması. Doğal olarak da kamuoyunun dikkati bu alanlara çevrilmiş durumda. 
Ancak en az bu maddeler kadar önemli olan bir husus da görevli kurumun düzenleme ve denetleme görevini yerine getirirken siyasi müdahalelere karşı ne ölçüde korunacağı. Türkiye, mali sistemin düzenlenmesi ve denetlenmesinin günlük işleyişine siyasetin müdahalesinden çok çekti. Bugün hala ödediğimiz bedellerin arkasında bu müdahale var. 

Geriye dönüş olur 
Bunu önlemek amacıyla hükümetin ve Meclis'in oyunun kurallarını belirlediği, ancak ilgili kurumun günlük işleyişinde bu kuralları hükümetlerin doğrudan veya dolaylı müdahalesi olmadan uyguladığı ve kuralları uygulamamaktan ilgili kurumun sorumlu tutulduğu bir yapıya geçildi. 
Yeni düzenleme ile kurulun kararlarına TBMM ve yargı dışında getirilecek ek bürokratik denetim veya kurumun bütçesine müdahale mekanizmaları, yıl içinde mal ve hizmet alımlarının diğer bürokratik makamların iznine tabi kılınması, personel politikasına yapılacak müdahaleler kurumun günlük işleyişine dolaylı da olsa siyasetin müdahalesinin kapılarını açar, kurumu yavaşlatır. Bu, önemli bir geriye dönüş olur. 

Denetim şart 
Buradan BDDK'nin denetimsiz hareket etmesi gerekir anlamı çıkmamalıdır. Kuruma bağımsızlığı veren TBMM, kurumun yine TBMM'nin koyduğu oyun kurallarına göre hareket edip etmediğini en etkili şekilde denetlemelidir. Yargı önünde hataların hesabı verilmelidir. Burada önemli olan denetimsizlik değil yapılan düzenlemenin ruhuna aykırı olarak hükümetlerin kurumun günlük işleyişine karışmasının önlenmesidir. 
Yasa tasarısı TBMM'de görüşülürken kamuoyu eski düzene dönüş anlamına gelecek düzenlemelere karşı hassas olmalıdır. Yeterince etkili olmayan kurumların başarısızlıklarının faturasını hepimiz öderiz. 
1 "Capital Flows in a Globalized World The Role of Policies and Institutions" Laura Alfaro, Şebnem Kalemli - Özcan ve Vadym Volosovych, Şubat 2005. 



</TEXT>
</DOC>
