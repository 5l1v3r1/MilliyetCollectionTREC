<DOC>
<DOCNO> 320284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun21.html </URL>
<DATE> 2005/03/03/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Almanya'da her yıl 12 bin Türk emekli oluyor 
</HEADLINE>
<TEXT>

     Merkezi Almanya'nın Essen kentinde bulunan Türkiye Araştırmalar Merkezi TAM Vakfı'nın Direktörü Faruk Şen, Almanya'daki Türk emeklilerin sayısının her yıl 12 binin üzerinde artış gösterdiğini belirtti. 
     Şen, yazılı açıklamasında, 2004 yılı verilerine göre, Almanya'da 228 bin 749 Türk emeklinin yaşadığını ifade ederek, ''Almanya'daki Türk emeklilerin sayısı her yıl 12 binin üzerinde artış gösteriyor. Bir yıl öncesiyle kıyaslandığında Türk emeklilerin sayısı yüzde 6,5 arttı'' ifadesini kullandı. 
     Alman emeklilerin sayısının 22 milyon 92 bin 995, yabancı emekli sayısının 1 milyon 881 bin 246 olduğunu bildiren Şen, Almanya'da emeklilik hakkı kazanan Türklerin yüzde 30,6'sının malulen emekliye ayrılan kişilerden oluştuğunu, Türk ve Almanlar arasında malulen emekli olanlar karşılaştırıldığında, arada çok büyük bir farkın olduğunun görüldüğünü kaydetti. 
     Türk emeklilerin yüzde 83'ünün emeklilik maaşını Almanya'da aldığını belirten Şen, bu oranın Almanya'daki tüm diğer yabancı emekliler arasında yüzde 37 civarında olduğuna işaret etti. 
     Şen, Türklerin yüzde 83'ünün emekli maaşını Almanya'dan alıyor olmasının, Türklerin Almanya'da kalıcı olduğunu gösterdiğini kaydederek, ''2003 yılı verilerine göre, 332 bin 825 kişi ile Almanya'daki en büyük yabancı emekli grubu olan İtalyanların yüzde 77'si emekli maaşlarını İtalya'da alıyor. İspanyolların yüzde 88'i de maaşlarını İspanya'da alıyor'' açıklamasında bulundu. 
     
</TEXT>
</DOC>
