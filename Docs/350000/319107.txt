<DOC>
<DOCNO> 319107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonyas04.html </URL>
<DATE> 2005/02/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
James Bond'un yeni macerasında çaylaklık dönemine geri dönecek... 
</HEADLINE>
<TEXT>

     Dünyanın en ünlü ajanı 007 James Bond, yeni macerasında ''çaylaklık'' günlerine geri dönecek. ''Casino Royale'' adlı son filmde 007'nin henüz bıyığı terlememiş bir ajan olduğu yıllar işlenecek. 
     Empire dergisinin internet sitesinde yer alan habere göre, yaklaşık 1 yılı aşkın süredir Pierce Brosnan'ın Bond rolüne veda etmesi, yeni Bond'un kim olacağı, hangi yönetmenin kamera arkasına geçeceği gibi yönleriyle tartışılan yeni James Bond filminin ayrıntıları yavaş yavaş ortaya çıkmaya başladı. 
     EON Productions yapımcıları Michael G. Wilson ve Barbara Broccoli, Bond hayranlarının isteklerine de kulak vererek Bond'un gençlik yıllarına doğru bir yolculuğa çıkmaya karar verdiler. 
     Yönetmen Martin Campbell, yapımcıların kararına göre ''Casino Royale'' filmini izleyenler karşılarında gencecik bir James Bond bulacaklarını söyledi. 
     Bond'un kariyerine yeni başladığı yıllara gidileceğini anlatan yönetmen, ''Filmde Bond henüz bıyıkları terlememiş bir ajan ve çift sıfır şubesinin yeni yeni bir parçası olmaya başlıyor'' dedi. 
     Ian Fleming'in ilk Bond hikayesi olan ve Bond'un ajan olarak ilk görevini anlatan ''Casino Royale''ın seçilmesinin özel bir önem taşıdığını belirten Campbell, ''Burada farklı olan sadece Bond'un yaşı değil. Bu öykü 19'te yazılmış. Yani, soğuk savaş öğeleri de bugünkü duruma uyarlanmak zorunda. Ancak şunu söyleyebilirim ki bu film en yürekli, sert ve gerçekçi Bond yapımı olacak'' açıklamasında bulundu. 
     
     GENÇ BOND ARANIYOR 

     Hollywood'un 50'li yaşlarını süren ünlü aktörü Pierce Brosnan'ın yapımcılar tarafından yaşlı bulunduğunu dile getirmesi ve ardından da role veda etmesinin sırrı da filmin konusu belirdikçe anlaşıldı. 
     Filmi genç Bond üzerine kuran yapımcılar, şimdi aralarında Daniel Craig, Ioan Gruffudd, Clive Owen, Orlando Bloom ve Colin Farrell'ın da bulunduğu ünlü ve genç Bond adayları arasında karar vermeye çalışıyor. 
     Gelen haberler arasında çok sayıdaki aday arasından son olarak Daniel Craig ile Clive Owen'ın kaldığı yer alırken, bu konuda her kafadan bir ses çıkması nedeniyle şimdilik bir yorum yapmak olanaklı görünmüyor. 
     MGM firmasının imzasını taşıyacak filmin 2006 yılında vizyona girmesi planlanıyor. 
     
     DÜNYANIN EN ÜNLÜ AJANI 

     Ian Fleming'in kaleme aldığı dünyanın en ünlü ajanı James Bond, beyazperdeye gözlerini 1962 yılında ''Dr. No'' adlı filmle açtı. 007 Bond'u sinemada Sean Connery, George Lazenby, Roger Moore, Timothy Dalton ve Pierce Brosnan canlandırdı. 
     ''From Russia With Love'' ve ''World is not Enough'' adlı filmleri Türkiye'de çekilen film, en çok ünlü aktör Sean Connery ile bütünleşti. Aktör, yapılan birçok ankette ''En Sevilen James Bond'' seçildi. 
     52 yaşındaki Brosnan ise James Bond serisinin, ''World is not Enough'', ''Golden Eye'', ''Die Another Day'' ve ''Tomorrow Never Dies'' adlı filmlerinde rol aldı. 
     
</TEXT>
</DOC>
