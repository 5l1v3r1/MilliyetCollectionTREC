<DOC>
<DOCNO> 330375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko11.html </URL>
<DATE> 2005/04/05/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Martta en yüksek reel getiriyi döviz sağladı 
</HEADLINE>
<TEXT>

     Döviz yatırımcısı, 10 ay aradan sonra mart ayında en yüksek reel getiriyi elde etti. Dolarda sözkonusu ay yüzde 5, euroda yüzde 2.6 reel getiri oluştu. YTL mevduat, altın ve kamu kağıtları da reel kazanç sağlarken, Borsa yatırımcısının reel zararı yüzde 10.2'ye kadar ulaştı. 
     ANKA'nın yaptığı hesaplamaya göre, mart ayında en yüksek reel getiriyi döviz yatırımcısı sağladı. Martta dolarda yüzde 5.3, euroda yüzde 2.9 nominal getiri oluştu. 
     Devlet İstatistik Enstitüsü'nün DİE mart ayı için yüzde 0.26 olarak açıkladığı tüketici fiyatları artışından 
     arındırıldığında, dolar yatırımcısının reel kazancı yüzde 5, euro yatırımcısının reel kazancı yüzde 2.6 olarak gerçekleşti. Mart ayında İngiliz Sterlini yatırımcısı yüzde 2.7, yen yatırımcısı yüzde 2.5 reel getiri sağladı. 
     
     ÜÇ AY 
     Geçen ayki getirisine rağmen döviz yatırımcısı ilk üç ay itibariyle zarara uğradı. Dolarda ocak-mart döneminde yüzde 0.7 nominal artış, euroda yüzde 4.4 düşüş gözlendi. 
     İlk üç ayda yüzde 0.83 olan TÜFE artışından arındırıldığında dolarda yüzde 0.1, euroda yüzde 5.1 reel kayıp oluştu. Aynı dönemde sterlin yatırımcısı yüzde 2.7, yen yatırımcısı yüzde 4.2 reel zarara uğradı. 
     
     SON BİR YIL 
     Son bir yıllık dönemde dolarda nominal olarak yüzde 2.7, euroda yüzde 8.8 getiri oluştu. Aynı dönem için yüzde 
     7.94 olarak açıklanan TÜFE artışından indirgendiğinde dolar 
     yatırımcısının yıllık bazda yüzde 4.8 reel kayba uğradığı, euro yatırımcısının ise yüzde 0.8 kazanç elde ettiği belirlendi. Sterlin yatırımcısı son bir yılda yüzde 2.4, yen yatırımcısı da yüzde 7.5 oranında reel kayıpla karşılaştı. 
     
     DOLAR MEVDUATI 
     Döviz tevdiat hesaplarının faizi ve kurdaki artış birlikte değerlendirildiğinde dolar mevduatına yatırım yapanlar, mart ayında yüzde 5.3 oranında reel getiri sağladı. 
     İlk üç ayda dolar mevduatı yatırımcısı yüzde 0.6-1.7 oranında reel kazanç elde ederken, yıllık bazda ise yüzde 1.8-2.1 oranında kayıpla karşılaştı. 
     
     YTL MEVDUAT 
     YTL mevduata yatırım yapanlar mart ayında yüzde 1.1 oranında reel kazanç elde etti. 
     İlk üç ayda YTL cinsinden mevduatın reel getirisi yüzde 3.5 ile yüzde 4.7 arasında, son bir yıldaki getirisi yüzde 
     11.2 ile yüzde 12.4 arasında gerçekleşti. 
     
     ALTIN 
     Altın yatırımcısı da mart ayında enflasyonu yendi. 
     Tasarruflarını altında değerlendirenler sözkonusu ay yüzde 2.6'lık reel kazanç sağladı. 
     Geçen ayki getirisine rağmen altında ocak-mart döneminde reel bazda yüzde 2.6, son bir yılda ise yüzde 3 oranında kayıp oluştu. 
     
     KAMU KAĞITLARI 
     İMKB performans endeksine göre 3 aydan 15 aya kadar vadeli kamu kağıtları, mart ayında yüzde 1-1.4 oranında reel getiri sağladı. 
     İlk üç ayda kamu kağıtlarına yatırım yapanlar yüzde 3.5 ile yüzde 6.2 arasında, yıllık bazda yüzde 13.6 ile yüzde 21 arasında kazanç elde etti. 
     
     BORSA'DA REEL KAYIP 
     Borsa yatırımcısı ise sözkonusu ay enflasyona yenildi. 
     Mart ayında Borsa'ya yatırım yapanların reel kaybı yüzde 10.2'yi buldu. 
     Buna rağmen ilk üç ayda Borsa'da yüzde 1.5, son bir yılda yüzde 17.3 oranında reel getiri oluştu. 
     
</TEXT>
</DOC>
