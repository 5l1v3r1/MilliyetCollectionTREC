<DOC>
<DOCNO> 329528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/magazin/amag.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vadi'ye karşı 'Şifre' 
</HEADLINE>
<TEXT>


Mafyanın siyasetteki etkinliğini anlatan "Kurtlar Vadisi"ne karşı, Emniyet desteğiyle çekilen "Şifre" adlı dizi yayına girdi 

MAGAZİN SERVİSİ 

"Bu bir mafya dizisidir" sloganıyla başlayan ve son 2 sezondur "En Çok İzlenen Dizi" unvanını elinde bulunduran "Kurtlar Vadisi" Emniyet'i harekete geçirdi. Mafya içindeki iç hesaplaşmaları ve mafyanın siyasetteki etkinliğini anlatan "Kurtlar Vadisi"ne karşı Emniyet Müdürlüğü desteğiyle çekilen "Şifre" isimli dizinin yayını başladı. 
Emin Demirel'in "Kudüs Savaşçıları" isimli kitabından yola çıkılarak yazılan dizide, "Kurtlar Vadisi"nin aksine dış kaynaklı terör gruplarından beslenen "Kudüs Savaşçıları"nın eylemleri ve faillerini tespit etmeye çalışan emniyet içindeki bir grup istihbaratçıyla, birkaç gazeteci ve bilim adamının mücadelesi anlatılıyor. Başrollerini Ali Başar ve Ozan Dağgez'in oynadığı dizinin çekimlerinin büyük kısmı Beşiktaş ve Gayrettepe Emniyet Müdürlüğü gibi polis merkezlerinde yapılıyor. Dizinin danışmanları ise, emekli polisler. 
1990 - 2000 arasında ulusal güvenliğin tehdit altında olduğu bir dönemi anlatan "Şifre", 22 'faili meçhul' cinayet ve bombalama olayıyla yola çıkıyor. 

Ulusal güvenlik 
Güvenliği korumakla görevli emniyet mensuplarının zorlu mücadelesini ve bu mücadelenin aydına, sanatçıya, bilim adamına uzanan yansımalarının ele alındığı dizinin tanıtım yazısında, "Şifre, kamuoyunu aydınlatmak, ulusal bilincin pekiştirilmesine katkıda bulunmak için hazırlanan bir dizidir. 
Bu öykü temelde her türlü bakış açısının barış içinde bir arada yaşayabildiği gerçek demokratik ortamın ferahlığını özleyen insanlarla, kendi bakış açılarının ve çıkarlarının gerektirdiği kargaşayı vahşet ve şiddetle, 'zorla' dayatmaya çalışan insanları karşı karşıya getirmektedir" ifadesi kullanılıyor. 

Gündemi takip ediyor 
Öte yandan son dönemde Kırgızistan'da yaşanan ayaklanmanın bile senaryoya taşındığı "Kurtlar Vadisi"nde ise sokaklardan başlayıp, belli bir hiyerarşik bütünlük içinde kademe kademe yükselen ve en tepede son derece etkili bir "konseye" dönüşerek ülkeyi avcuna almayı amaçlayan çok güçlü bir mafya örgütü ile o örgütle mücadeleye soyunanların serüvenleri anlatılıyor. 
Mafyayı birkaç kötü adamla anlatmanın mümkün olmadığını savunan dizinin yapımcıları, "Biz bütün ülkeyi anlatıyoruz, uyuşturucu, silah ticareti, Kumar ve Borsa alanları vadideki suç imparatorluğunun sadece belli başlı ayakları" diye konuşuyor. 

</TEXT>
</DOC>
