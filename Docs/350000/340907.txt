<DOC>
<DOCNO> 340907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/soneko27.html </URL>
<DATE> 2005/05/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Telekom gizli zam mı yaptı İşte iddialar... 
</HEADLINE>
<TEXT>

     Haber-Sen Genel Başkanı Esin Yelekçi, Türk Telekom’un 1 Ağustos 2004’de başlattığı tarifelerde değişiklik yaparak, dar ve orta gelirli telefon abonelerinin en çok görüşme yaptığı saatlerdeki indirimi kaldırdığını ve "gizli zam yaptığını" savundu. 
     Yelekçi yaptığı yazılı açıklamada, Türk Telekom’un 1 Ağustos 2004’te başlattığı tarifelerde değişiklik yaparak, dar ve orta gelirli telefon abonelerinin en çok görüşme yaptığı saatlerdeki indirimi kaldırdığını savundu. Yelekçi, 1 Mayıs 2005 tarihinden itibaren şehir içi görüşmelerde saat 20.00-08.00 arasında uygulanan yüzde 50 indirimin, saat 23.00-07.00 saatleri arasına kaydırıldığını, böylece daha önce 12 saat olarak uygulanan indirimin 8 saate indirildiğini iddia etti. 
     Yelekçi, Telekom Genel Müdürlüğü’nden İl Telekom Müdürlüklerine 22 Nisan 2005 tarihinde gönderilen yazıyla yeni uygulamanın 1 Mayıs 2005 tarihinde başlatılacağının bildirildiğini açıkladı. Yelekçi, "Aboneler, 1 Mayıs 2005 tarihinden önce şehir içi görüşmelerini saat 20.00-08.00 arasında yüzde 50 indirimli yaparken, yeni uygulamaya göre indirimden saat 23.00-07.00 arasında yararlanacak" dedi. 
     Yelekçi’ye göre, daha önce 20.00-23.00 saatleri arasında 120 saniye şehir içi telefon görüşmesine 1 kontör karşılığı 72 bin lira ücret ödeyen aboneler, yeni uygulamayla aynı saatlerde 120 saniye şehir içi görüşme için 2 kontör yani 140 bin lira ücret ödeyecekler. Yelekçi, Türk Telekom’un bu uygulamayla hem indirimli konuşma yapılan zaman dilimini kısalttığını hem de daha önce indirimli görüşme yapılan saatlerdeki görüşme ücretlerine yüzde 50 gizli zam yaptığını savundu. Türk Telekom Genel Müdürü Mehmet Ekinalan’ın "Türk Telekom bugüne kadar kamu hizmeti veren bir kurumdu. Verdiği hizmetlerin birçoğunda kar amacı taşımıyor, çeşitli sübvansiyonlar uyguluyordu. 
     Yeni tarife uygulamasıyla birlikte maliyet temelli fiyat politikasını benimsiyoruz. Artık piyasa koşullarına göre hareket edeceğiz" yönündeki sözlerini anımsatarak, "Şehir içi görüşmeler için uygulanan indirim saatlerinin değiştirilmesi ve sürenin kısaltılması Ekinalan’ın zihniyetinin bir sonucudur" dedi. 
     Yelekçi, Türk Telekom yöneticilerinin kamu hizmeti anlayışını bir kenara bırakarak kurumu kar hırsıyla yönetmeye başladığını ve faturayı dar ve orta gelirli telefon abonelerine kestiğini savundu. Yelekçi, "Sayın Ekinalan’a hatırlatıyoruz, hala tamamı kamuya ait olan bir kurumda yöneticisiniz ve kamu hizmeti vermekle yükümlüsünüz. 
     Dar ve orta gelirli abonelerin telefondan en çok yararlandığı zaman dilimindeki indirim saatlerinin niçin değiştirildiği ve sürenin kısaltıldığı konusunda kamuoyuna açıklama yapmak zorundasınız" diye konuştu. 

ANKA 
     
</TEXT>
</DOC>
