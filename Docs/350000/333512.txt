<DOC>
<DOCNO> 333512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/magazin/amag.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz'un hedefi 2 milyon seyirci 
</HEADLINE>
<TEXT>


'O Şimdi Mahkum'u zor şartlar altında çektiklerini anlatan Abdullah Oğuz, 'Film 700 bin kişide kendisini kurtarır, ama ben 2 milyon seyirci istiyorum' dedi 

Deniz Altuntaş 

Abdullah Oğuz'un yönettiği, Levent Kazak'ın senaryosunu yazdığı, Yavuz Bingöl, Burhan Öçal, Gökhan Özoğuz, Erkan Can, Fadik Atasoy ve Melissa Sözen'in rol aldığı "O Şimdi Mahkum" filminin galası, İstinye Cine Mall'da yapıldı. Erkek oyuncular galaya cezaevi aracıyla ve elleri kelepçeli geldi. Kelepçeler sinema girişinde çıkarıldı. Oyuncuları görmek isteyen İstinyeliler, sinema önünde kalabalık oluşturdu. 

'Burhan Öçal çok iyiydi' 
Kış şartlarında zor bir film çektiklerini söyleyen filmin yapımcısı ve yönetmeni Abdulah Oğuz, "Filmimizi 2 milyona yakın kişinin izlemesini istiyorum. 700 bini geçerse, film kendisini kurtarmış olur. Enteresan bir oyuncu kadrosunu bir araya getirdik. Burhan Öçal çok iyi performans gösterdi" dedi. Levent Kazak da, "O Şimdi Mahkum"un başarısına göre serinin üçüncü filmini çekeceklerini söyledi. 

Kazak, üçüncü filme talip 
Senaryonun hazır olduğunu belirten Kazak, "Önce bu filmin başarısını görmek gerekiyor. Üçüncü seriye ne zaman başlayacağımız belli değil. Adı da henüz kesinleşmedi. Eğer çekilirse ben yönetmek istiyorum. Ayrıca Ezel Akay'la 'Karagöz Hacivat' adlı bir film çekeceğiz" diye konuştu. Kazak, Daniel Kolpowitz'in filmin senaryosunun çalıntı olduğu iddialarına çok üzüldüğünü de sözlerine ekledi. 



</TEXT>
</DOC>
