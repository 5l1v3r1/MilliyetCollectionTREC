<DOC>
<DOCNO> 323200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonsiy12.html </URL>
<DATE> 2005/03/12/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Erdoğan Türkiye'de biz içine kapalı bir yönetim anlayışını kurmadık 
</HEADLINE>
<TEXT>

     Başbakan Recep Tayyip Erdoğan, Türkiye'de içine kapalı bir yönetim anlayışını kurmadıklarını belirterek, ''Dünyaya açık bir yönetim anlayışını Türkiye'de egemen kılmanın anlayışıyla ortadayız'' dedi. 
     Başbakan Erdoğan, 4. Levent-Ayazağa Metrosu'nun temel atma töreninde yaptığı konuşmada, İstanbul'un ulaşım zincirine bir ilave daha yapıldığını söyledi. 
     Bu ilavenin kendisi için anlamlı olduğunu dile getiren Erdoğan, projeyi tehir edilmiş, geciktirilmiş bir adım olarak nitelendirdi. 
     Erdoğan, Büyükşehir Belediye Başkanlığı döneminde bununla ilgili bir adım attıklarını, ancak sudan bahanelerle metronun Levent'te kesildiğini dile getirerek, ''Bizi burada triaj alanı yapmaya mahkum ettiler. Halbuki o hızla devam etseydik şu projeyi bitirmiş olacaktık. Türkiye'de ne tür projeler, hangi anlayışla, nasıl engelleniyor, bunu bilmeniz açısından ifade ediyorum'' diye konuştu. 
     Erdoğan, İstanbul'da son yıllarda özellikle şehircilik açısından anlamlı bir sürecin adımlarının atıldığını, kentte ciddi bir entegrasyon başladığını, kara taşımacılığından raylı sisteme, raylı sistemden deniz taşımacılığına kadar geniş bir alan kurulmaya başlandığını vurguladı. 
     Temeli atılan projenin hayata geçmesiyle özellikle şehir merkezlerinde vatandaşların uğradıkları zaman kayıplarının engelleneceğini dile getiren Erdoğan, ''Sudan bahanelerle Haliç geçişi engellenen Metro projesi, dönemimizde Yenikapı'ya ulaşacak. Böylece Yenikapı'dan metroya binen vatandaşım, Ayazağa'ya gelme imkanını yakalayacak'' diye konuştu. 
     
     ''TÜRKİYE'DE YAPILACAK ÇOK İŞ VAR'' 
     Erdoğan, ''zaman en önemli kıymettir'' anlayışıyla hareket ettiklerini, yapılacak çok iş olduğunu ifade ederek, makasın çok açık olduğunu ve bunu kapama zorunluluğu bulunduğunu bildirdi. 
     Tüm kurumlarda sorumluluk üstlenenlerin, bu sorumluluklarının gereğini yerine getirmek zorunda olduklarını belirten Erdoğan, ''Gece gündüz çalışmalıyız. Türkiye'de yapılacak çok iş var'' dedi. 
     Erdoğan, iktidara geldiklerinde vatandaşa 15 bin kilometre duble yol sözü verdiklerini hatırlatarak, Cumhuriyet tarihinde 3 bin 280 kilometrelik duble yol yapıldığını, son 2 yılda ise 4 bin 800 kilometrelik duble yolu tamamladıklarını söyledi. 
     Bunun, vatandaşa verdikleri sözün gereği olduğunu ifade eden Erdoğan, ''Hazine arazilerinin olduğu bölgede duble 3 gidiş, 3 geliş yol haline getirilmesinin talimatlarını verdik. Bundan sonra bütün planlar buna göre yapılacak'' diye konuştu. 
     Başbakan Erdoğan, inanç, azim, kararlılık ve çalışmanın çok önemli olduğunu belirterek, yan gelip yatarak hiçbir şeyin neticelenmediğini anlattı. 
     Ülkelerin vizyon kentlerinin bulunduğunu, Türkiye'de İstanbul, İzmir ve Ankara'nın bu sınıfa girdiğini kaydeden Erdoğan, Türkiye'deki diğer şehirleri insanlığa açmak istediklerini söyledi. 
     Bunun turizmle başarılacağını ifade eden Erdoğan, ''Türkiye'de biz, içine kapalı bir yönetim anlayışını kurmadık. Dünyaya açık bir yönetim anlayışını Türkiye'de egemen kılmanın anlayışıyla ortadayız'' dedi. 
     Erdoğan, turizmde Türkiye'nin geçen yıl 17 milyon 546 bin turist çektiğini, bu yılki hedefin onun çok daha üstüne çıkmak olduğunu ifade ederek, İstanbul'u, altyapısını geliştirip, kültür merkezi haline getirerek, bunun başarılacağını anlattı. 
     Tören alanında bulunan vatandaşların ''Hastanemizi istiyoruz'' şeklindeki pankartını gören Erdoğan, Seyrantepe'de yakın zamanda büyük bir hastanenin temelinin atılacağını, bununla ilgili ön hazırlıkların Sağlık Bakanlığı tarafından yapıldığını bildirdi. 
     Erdoğan, eğitim, sağlık, adalet ve emniyet konusundaki çalışmalarının hızla devam ettiğini ifade ederek, ''Bu çalışmaların önünde hiçbir engel tanımıyorum. Asla da tanımayacağım'' dedi. 
     
     İMARZEDELERİN EYLEM GİRİŞİMİ 
     Bu arada, vatandaşlar arasında bulunan 10 kişilik grup, ''Devlet tahvili aldık, ocağımız söndü'' yazılı pankart açarak, slogan atmak istedi. Emniyet güçleri, İmar Bankası mudisi olduğu öğrenilen 3'ü kadın 10 kişiye müdahale ederek, polis arabasıyla tören alanından uzaklaştırdı. 
     Başbakan Erdoğan, gazetecilere seslenerek, ''Değerli basın mensupları, lütfen kendinize malzeme üretmeyin. Onları bırakın siz emniyet görevlilerine. Onlar, onlarla gerekli ilgilenmeyi yapar'' dedi. 
     Bu sırada, tören alanındaki vatandaşlar, Başbakan Erdoğan'a sevgi gösterisinde bulunarak, ''Türkiye seninle gurur duyuyor'' sloganı attı. 
     Başbakan Erdoğan da kendilerinin vatandaşlarla gurur duyduklarını ifade ederek, bu yola milletin hizmetkarı olarak çıktıklarını, bu hizmetin devam edeceğini söyledi. 
     Vatandaşların, ''Kıskananlar çatlasın'' sloganı üzerine de Erdoğan, ''Çatlamasın, olur ki onlar da bir gün lazım olur'' dedi. 
     
     KÜRSÜDE PAZARLIK 
     Başbakan Erdoğan, daha sonra, 4. Levent-Ayazağa Metrosu'nu yapacak konsorsiyumun patronlarını kürsüye davet etti. 
     Erdoğan, yaklaşık 2 dakika süren pazarlığın ardından yaptığı açıklamada, daha önce bu işi bitirme süresinin 30 ay olarak belirlendiğini, yaptıkları kıyasıya pazarlık sonucu bunu 24 aya indirdiklerini bildirdi. 
     Başbakan Erdoğan'ın, 2006'nın 10. ayı sonunda açılışı yapacaklarını belirtmesi üzerine, konsorsiyumdan Alarko Holding'in sahibi İshak Alaton itiraz etti. Alaton, büyük bir heyecanla buraya geldiklerini, Başbakan'ın heyecanını paylaştıklarını dile getirerek, gece-gündüz çalışacaklarını söyledi. 
     Başbakan'ın bu heyecanını Ankara'daki bürokrasinin de aynı şekilde paylaşacağından emin olmadığı için projeyi 2007 yılının Mart ayında teslim edeceklerini dile getiren Alaton, İstanbul'daki bürokrasinin aynı heyecanı paylaşarak kendilerine destek vereceğini, bundan şüphe duymadığını kaydetti. 
     Bunun üzerine Erdoğan, burada Ankara bürokrasisinin bulunmadığını dile getirerek, ''Hep bürokrasiyi bahane etmeyeceğiz. Kendi bürokrasinizle bunu çözeceksiniz. Bürokrasiden size bir engel yok. Büyükşehir Belediye Başkanı burada, Başbakan burada. Yeter ki işi ihmal etmeyin. Biraz önden gidin. Para biraz geriden gelsin. İki yıl sonra bugün açılışını yapalım'' diye konuştu. 
     Başbakan Erdoğan, daha sonra butona basarak, 4. Levent-Ayazağa Metrosu'nun temel atma çalışmasını başlattı. 
     
</TEXT>
</DOC>
