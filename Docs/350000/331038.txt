<DOC>
<DOCNO> 331038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun26.html </URL>
<DATE> 2005/04/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kuduz kadının organlarının nakledildiği 3. hasta da öldü 
</HEADLINE>
<TEXT>

     Almanya'da, kuduz olduğu daha sonra tespit edilen bir kadının organlarının nakledildiği hastalardan üçüncüsü öldü. 
     Marburg Üniversitesi kliniğinden yapılan açıklamada, kadının bir böbreği ve pankreasının nakledildiği 45 yaşındaki adamın öldüğü belirtildi. 
     Söz konusu kadının diğer bazı organlarının nakledildiği hastalardan Hannover ve Hannoversch Münden kentlerindeki 2 kişi daha önce ölmüştü. 
     Kadının organlarının nakledildiği diğer 3 kişinin sağlık durumlarının iyi olduğu, kontrol altında tutuldukları kaydedildi. 
     Organlarını bağışlayan ve 6 kişiye akciğeri, böbrekleri, pankreası, karaciğeri ve korneası nakledilen kadının kuduz virüsünü Hindistan'a yaptığı bir ziyaret sırasında kaptığı tahmin ediliyor. 
     Bununla birlikte, kadının kalp krizi sonucu hastanede öldüğü sırada kuduz belirtileri göstermediği açıklanmıştı. 
     
</TEXT>
</DOC>
