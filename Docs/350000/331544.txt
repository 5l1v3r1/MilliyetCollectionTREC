<DOC>
<DOCNO> 331544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur28.html </URL>
<DATE> 2005/04/08/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Emniyet, Trabzon'daki kamera çekimlerini inceleyecek 
</HEADLINE>
<TEXT>

     Emniyet Genel Müdürlüğü Sözcüsü Ramazan Er, ''Trabzon'da polisimiz soğukkanlı ve dirayetli bir sınav vermiştir'' dedi ve olayda kamera çekimlerinin inceleneceğini belirtti. 
     Emniyet sözcüsü Er, haftalık bilgilendirme toplantısında, suçu önleme ve suçla mücadelede toplumun desteğinin öneme değindi ve toplum destekli bir güvenlik hizmeti yürütmenin etkili halkla ilişkiler faaliyetiyle mümkün olduğunu söyledi. 
     Trabzon'daki olaylarla ilgili soru üzerine, bildiri dağıtan gruba vatandaşların tepkisi olduğunu belirten Er, ''ancak başta Trabzon Emniyet Müdürümüz olmak üzere polisimiz iyi bir sınav vermiştir. Soğukkanlı dirayetli bir tavırla olaylar önlenmiştir'' diye konuştu. 
     
     Trabzon olayında kamera çekimleri inceleniyor 
     Bildiri dağıtan kişilerin tutuklandığını belirten Er, tartaklama olaylarına karışan kişilerin tespiti ile ilgili kamera çekimlerinin incelendiğini söyledi. 
     Er, Trabzon'dan sonra Samsun'da da benzeri olayların geliştiğinin ifade edilmesi üzerine, bu tür olaylara karşı polisi ve vatandaşları uyardı. 
     Polisi ve vatandaşları bu tür olaylarda soğukkanlı olmaya çağıran Er, göstericileri de Anayasa'da yer alan düşünceyi açıklama özgürlüğünü kullanırken suç işlemeden ve bu haklarını yasanın verdiği oranda kullanmaları için uyardı. 
     
     Aksu "Provokasyonlara gelmeyin" 
     İçişleri Bakanı Abdülkadir Aksu da, son günlerde herkesi üzen olayların cereyan ettiğini, soğukkanlı davranarak, tahrik ve provokasyonlara iltifat edilmemesi gerektiğini belirtti. 
     Bakan Aksu, ''şunu herkes bilmelidir ki güvenlik güçlerimiz polisimiz, jandarmamız, sahil güvenlik kuvvetlerimiz, her türlü kanunsuzluğa anında müdahale edebilecek güç ve kabiliyete haizdir. Olayların üstesinden gelebilecek durumdadır. Onun için lütfen meseleleri soğukkanlı olarak değerlendirelim" dedi. 
     Bakan Aksu, 160'ıncı yıldönümünü kutlayan polis teşkilatının eğitim, araç, donanım ve teknoloji açısından daha ileriye götürülmesi ve özlük haklarının iyileştirilmesi için çalıştıklarını söyledi. 
     
</TEXT>
</DOC>
