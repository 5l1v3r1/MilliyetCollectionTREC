<DOC>
<DOCNO> 309539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko27.html </URL>
<DATE> 2005/01/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Uzanlar'ın Trabzon'daki çimento fabrikasına Abdioğlu Grup talip oldu... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen ve Uzan Grubu'na ait olan Trabzon Çimento Fabrikası'nda talip olan Abdioğlu Şirketler Grubu Başkanı Ali Şefik Abdioğlu, Trabzon Çimento Fabrikası'na grup olarak tek başlarına talip olduklarını belirtti. 
     Abdioğlu, Rusya'dan uluslararası standartlara uygun kömür ithal ederek Türkiye'de sattıklarını ifade ederek, ''Çimanto fabrikası bu anlamda bizim için çok önemli. Fabrikaya grup olarak tek başına talibiz'' dedi. 
     Çimento fabrikasını aldıkları takdirde 5 yıl işlettikten sonra başka bir yere taşımayı düşündüklerini de vurgulayan Abdioğlu, şöyle devam etti 
     ''Çimento fabrikasının bulunduğu alanda büyük bir alışveriş merkezi kurmayı planlıyoruz. Böylelikle Trabzon ve halkına yeni istihdam alanları oluşacak ve ilimizin çehresinde de büyük değişiklikler meydana gelecektir. Bizim amacımız öncelikli olarak Trabzon halkına hizmet etmektir. Böyle bir merkez kurduğumuz takdirde fabrikanın bulunduğu alanda çok güzel bir görünüm kazanacak.'' Abdioğlu, hedeflerinin büyük olduğunu ve bu yolda hiç durmadan koşmaya devam edeceklerini de kaydetti. 
     
</TEXT>
</DOC>
