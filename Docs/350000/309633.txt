<DOC>
<DOCNO> 309633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur07.html </URL>
<DATE> 2005/01/26/ </DATE>
<TIME> 02.29 </TIME>
<AUTHOR>  </AUTHOR>
<HEADLINE>
Kayınvalidesine kızıp, kendi kolunu kesti 
</HEADLINE>
<TEXT>

     Fatih KARAÇALI DHA 

      ADANA'da kayınvalidesi Hacıkadın Toktuk'un 6 aydır evinde kalmasına öfkelenen 36 yaşındaki Zeliha Toktuk, bıçakla kendi kolunu kesti. Yaralı halde balkona çıkıp "Kocam, kaynanam beni kesiyor'' diye yardım isteyen Zeliha Toktuk'un yalanı, parmak izi incelenince ortaya çıktı. 
     Kurtuluş Mahallesi Atatürk Caddesi, Behice Yağcı Apartmanı'nda oturan Mustafa Toktuk ile eşi Zeliha Toktuk, geçimsizlik nedeniyle 10 yıl önce ayrı yaşamaya başladı. İşporta tezgahında sigara satarak geçimini sağlayan Mustafa Toktuk'un çocuklarına bakamadığını gören annesi Hacıkadın Toktuk, eski geliniyle konuşarak, oğluyla tekrar birleşmelerini sağladı. 
     Bir süre birlikte yaşayan Zeliha ile Mustafa Toktuk çiftinin arasında yeniden geçimsizlik başladı. Bunun üzerine aralarını bulmak isteyen Hacıkadın Toktuk, 6 ay önce oğlu ve geliniyle birlikte yaşamaya başladı. Kayınvalidesini istemeyen Zeliha Toktuk, eşinden annesini göndermesini istedi. 
     Mustafa Toktuk'un hayır cevanı üzerine kavga çıkaran Zeliha Toktuk, "Kendimi keserim, kocamla kaynanam yaptı derim. Başınızı derde sokarım'' diyen Zeliha Toktuk, mutfaktan aldığı bıçakla sol kolunu kesti. Yaralı halde balkona çıkan Zeliha Toktuk, "İmdat, kocam ve kaynanam beni kesiyor, yardım edin'' diye bağırmaya başladı. 
     Seslerin duyulmasıyla olay yerine gelen polis, Zeliha Toktuk'u çağrılan ambulansla Sosyal Sigortalar Kurumu Hastanesi'ne gönderdi. Olaydan sonra koca Mustafa Toktuk ifadesi alınmak için polis merkezine götürüldü. Zeliha Toktuk'un iddiası üzerine evdeki kanlı bıçağı inceleyen polis, parmak izlerinin kocasına değil, kendisine ait olduğunu belirledi. 
     Tedavisi tamamlanan Zeliha Toktuk ile eşi Mustafa Toktuk ifadesi alındıktan sonra serbest bırakılarak, dosyası Cumhuriyet Savcılığı'na gönderildi. 
     
</TEXT>
</DOC>
