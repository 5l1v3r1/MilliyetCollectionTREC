<DOC>
<DOCNO> 335476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun27.html </URL>
<DATE> 2005/04/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Almanya'da Ermeni tasarına karşı 130 bin imza toplandı 
</HEADLINE>
<TEXT>

     Almanya'daki Türk derneklerinin desteğiyle oluşturulan Alman-Türk Girişimi, federal mecliste bugün görüşülecek Ermeni tasarısına karşı topladığı 130 bin imzayı Meclis Dilekçe Komisyonu'na teslim etti. 
     Alman-Türk Girişimi Başkanı Şener Sargut, yaptığı açıklamada, Birlik partilerinin CDU CSU hazırladığı tasarının yanlışlıklarla dolu olduğunu belirterek, buna karşı imza kampanyası başlattıklarını ve yaklaşık 130 bin imza topladıklarını söyledi. 
     Her ülkenin kendi tarihiyle hesaplaşabileceğini kaydeden Sargut, ''Türkiye de kendi tarihiyle hesaplaşacak durumdadır. Bu yapılan, buradaki birlikte yaşamaya hizmet değil. Meclisten çıkacak yanlış bir karar infial yaratır'' dedi. 
     Ermeni iddialarını destekleyenlerin Türk tarafını dinlemek bile istemediğini ifade eden Sargut, ''Türkiye'ye haksızlık yapılıyor. Bunu kendilerine anlatmaya çalışıyoruz. Eğer anlamazlarsa sorumluluk onlara ait olmak üzere burada halklar arasında çok büyük tatsızlık olabilir'' diye konuştu. 
     Sargut, kamuoyunun yanlış bilgilendirildiğini kaydederek, ''Çocuklarımızın önüne, sanki soykırımı Türkler yapmış gibi okul kitaplarını koyarlarsa sorun daha da büyür'' dedi. 
     Türk-Alman Girişimi'ne, Almanya Türk Toplumu TGD , Diyanet İşleri Türk İslam Birliği DİTİB , Koordinasyon Kurulları ve Frankfurt Atatürkçü Düşünce Derneği de destek veriyor. 
     
</TEXT>
</DOC>
