<DOC>
<DOCNO> 318097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/spor/spo02.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Luciano müjdesi 
</HEADLINE>
<TEXT>


Fenerbahçe Kulüp Doktoru Ethem Kavukçu, Brezilyalı futbolcunun oynayabilecek düzeye geldiğini söyledi. Son kararı Daum verecek 

YUSUF KOBAL 


Taraftara izin çıkmadı 
FENERBAHÇE, dört saatlik bir yolculuğun ardından Zaragoza'ya vardı. Sabiha Gökçen Havaalanı'ndan çiçeklerle uğurlanan Sarı - Lacivertliler'i 150 dolayında taraftar karşılamak için bekliyordu. Ancak İspanyol polisi, beklemelerine izin vermeyince, takımı kimse karşılayamadı. Başkan Aziz Yıldırım ve yöneticilerle birlikte, Galatasaray kongre üyesi olan kardeşi Acar Yıldırım da İspanya'ya gitti. 

Sadece Semih yok 
TEKNİK Direktör Daum, sakatlığı bulunan genç Semih dışındaki tüm oyuncuları İspanya'ya götürdü. Sakatlığı nedeniyle Kayserispor karşısında yer almayan Luciano'nun oynama ihtimalinin fazlalaşması, Alman teknik adamı sevindirdi. Kulüp doktoru Ethem Kavukçu, Brezilyalı oyuncunun büyük olasılıkla bugün takımdaki yerini alabileceğini belirtti. Luciano konusundaki son kararı Teknik Direktör Daum verecek. 

Zaragoza cephesi 

38 yıllık rekor 
İSPANYOL takımının en büyük kozu, Avrupa Kupaları'nda kendi sahasındaki istikrarı olacak. Evinde en son 1967 yılında Ajax'a mağlup olan Zaragoza, o günden bu yana rakiplerine hiç boyun eğmedi. Manchester United'ın 40 yıllık rekoruna son veren Fener, şimdi de 38 yıllık rekoru bitirmek istiyor. 

Yüksek riskli 
UEFA Kupası'nda Fenerbahçe'yi İspanya'da desteklemek üzere bin 200 Sarı - Lacivertli taraftarın geleceği belirtilirken, bunun Avrupa'daki gurbetçilerle 2 bini bulacağı ifade edildi. İspanyol polisinin, UEFA tarafından yüksek riskli maç olarak ilan edilen karşılaşmada Türk taraftarı ikiye ayırabileceği de vurgulandı. 

İdmansız kaldılar 

ZARAGOZA, lig maçından bu yana sadece bir kez antrenman yapabildi. Olumsuz hava koşulları ve kar yağışı nedeniyle sahaya inemeyen İspanyol ekibinin futbolcuları bir kez, o da salonda çalışabilme fırsatı yakaladı. Bu durum, Teknik Direktör Munoz'u kara kara düşündürüyor. 


</TEXT>
</DOC>
