<DOC>
<DOCNO> 346515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur50.html </URL>
<DATE> 2005/05/27/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Fatih Belediyesi'nce düzenlenen "Fetih Şenliği" başladı... 
</HEADLINE>
<TEXT>

     Fatih Belediyesi’nce, İstanbul’un Fethi’nin 552. yılı kutlama törenleri kapsamında düzenlenen "Fetih Şenliği" başladı. 
     Topkapı Eresin Oteli’ndeki resepsiyonda konuşan Fatih Belediye Başkanı Mustafa Demir, İstanbul’un neredeyse insanlık tarihi kadar eski bir medeniyet merkezi olduğunu söyledi. 
     İstanbul’un, kültürel ve tarihi güzellikleriyle bir açık hava müzesi olduğunu belirten Demir, "Uğruna prenslerin, kralların büyük mücadeleleri göze aldığı bir şehirdir İstanbul. Fethinden sonra da içindeki insanları bir ana kucağı gibi bağrına basmıştır" dedi. 
     Konuşmanın ardından, Devlet Arşivleri Genel Müdürlüğü Osmanlı Arşivi Daire Başkanı Dr. Önder Bayır, "İstanbul’un Fethi" konulu konferans verdi. 
     Resepsiyondan sonra çeşitli okulların öğrencileri ve Fatih halkının katılımıyla, Edirnekapı surlarından Fatih Belediyesi’nin önüne kadar "Fener Alayı" düzenlendi. 
     
</TEXT>
</DOC>
