<DOC>
<DOCNO> 323488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur25.html </URL>
<DATE> 2005/03/13/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Erzincan... Bir çiftlikteki 17 bin tavuk telef oldu... 
</HEADLINE>
<TEXT>

     Erzincan'da, bir tavuk çiftliğinin havalandırma sisteminin elektrik arızası sonrası çalıştırılamaması sonucu 17 bin tavuk telef olduğu bildirildi. 
     Edinilen bilgiye göre, Çukurkuyu Beldesi'nde, Erdin ve Mehmet Aydın kardeşlere ait tavuk çiftliğinin havalandırma sistemi elektrik arızası nedeniyle çalıştırılamadı. 
     Yaklaşık 22 bin tavuğun bulunduğu çiftliğin havalandırma sistemi onarılmaya çalışılırken, havasız kalan tavuklardan 17 bini telef oldu. 
     Çiftlik sahiplerinden Erdin Aydın, tavukların kesimine çok az bir süre kalmışken telef olmaları yüzünden 60 milyar lira civarında zarara uğradıklarını söyledi. 
     Aydın, tavuk yetiştiricilerinin, çiftliklerindeki elektrik sistemi konusunda daha duyarlı olmalarını istedi. 
     Bu arada, Erzincan Tarım İl Müdürlüğü'nün konu ile ilgili rapor hazırladığı yapılacak işlemlerin ardından da sigorta şirketinin zararı ödeyeceği bildirildi. 
     
</TEXT>
</DOC>
