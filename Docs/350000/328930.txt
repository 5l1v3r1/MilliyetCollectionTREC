<DOC>
<DOCNO> 328930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko46.html </URL>
<DATE> 2005/03/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Tarım Bakanlığı, ''ilaç kalıntılı'' patlıcan ihraç eden firmayı kapattı 
</HEADLINE>
<TEXT>

     Tarım ve Köyişleri Bakanlığı, Antalya'dan İsveç'e ''kimyasal ilaç kalıntılı'' patlıcan ihraç ettiği saptanan Milexim isimli ithalat ve ihracat firmasını kapatma kararı aldı. Böylelikle Avrupa'ya patlıcan ihracatının önü açılmış oldu. 
     Edinilen bilgiye göre, Stockholm Büyükelçiği, Dış Ticaret Müsteşarlığı'na gönderdiği yazıda, İsveç Ulusal Gıda Kurumu'nca yapılan piyasa denetimlerinde ''Antalya'da yerleşik Milexim İthalat İhracat ünvanlı firma tarafından İsveç'e ihracat edilen patlıcanlarda, yüksek oranda kimyasal bir madde olan Bromopropylat tespit edildiğini ve söz konusu firma tarafından 3 Mart 2005 tarihinden önce İsveç'e ihraç edilen patlıcanların satışının yasaklandığını'' bildirdi. 
     Söz konusu yazı üzerine harekete geçen Tarım ve Köyişleri Bakanlığı, olayın Avrupa Komisyonu Hızlı Alarm Sistemi içine girmemesi için girişimde bulundu. 
     Olayın Hızlı Alarm Sistemi'ne bildirilmesi üzerine Türkiye'nin Avrupa Birliği ülkelerinin tamamına patlıcan ihracatının yasaklanacağı gerçeğinden yola çıkan Tarım Bakanlığı yetkilileri, münferit olayla ilgili firma nezdinde denetime geçti. 
     Söz konusu firmanın ihraç ürünlerinde pestisit kalıntıları konusunda sıkı takibe alınması ve AB'nin konu hakkında bilgilendirilmesi için Antalya İl Müdürlüğü'ne talimat veren Tarım Bakanlığı, söz konusu firmanın Antalya Kumluca'da Çetinler Ticaret adı altında faaliyet gösterdiğinin tespit etti. 
     Hızlı Alarm Sistemi ile ilgili, özellikle sera üretiminin yoğun olduğu Antalya, Mersin, Muğla, Adana, Hatay ve İzmir bölgelerinde üretilen patlıcanlarda, söz konusu pestisitin 2005 yılında yürütülecek olan ''Pestisit denetim Programı'' kapsamına alınarak kontrolü ve izlenmesi için gerekli işlemler yapıldı. 
     
     İSVEÇ, PATLICANLARI HIZLI ALARM SİSTEMİNE BİLDİRMEDİ 

     Öte yandan Koruma Kontrol Genel Müdürlüğü'nden edinilen bilgiye göre, Avrupa Komisyonu Hızlı Alarm Sistemi kapsamında 2004 yılında ''yaş meyve sebzede pestisit tespit edildiği'' ile ilgili, limon, marul ve taze biber olmak üzere toplam 3 bildirim alındı. 
     2005 yılında ise Avrupa Komisyonu'ndan şu ana kadar herhangi bir bildirim alınmadı. 
     Ancak Dış Ticaret Müsteşarlığı tarafından Stockholm Büyükelçiliği kanalıyla alınan bir yazıya atfen Tarım ve Köyişleri Bakanlığı'na gönderilen yazıda, Antalya ilindeki yerleşik Melexim ithalat İhracat isimli firma tarafından İsveç'e ihraç edilen patlıcanlarda yapılan analiz sonucunda, yüksek oranda kimyasal kalıntı maddenin tespit edildiği bildirildi. 
     Aynı yazıda İsveç, tarla, bahçe, sera üretimi aşamasındaki tarımsal uygulamalar kanalıyla söz konusu durumun yaygın olması halinde, AB'nin bildirim sistemi üzerinden bütün ülkelere sistematik bir kontrole sebebiyet verebileceği belirtilirken, olayın öncelikle ilgili firma nezdinde tetkikinde yarar olacağı tavsiyesinde bulunuldu. 
     
     SEBZE-MEYVELER SÜREKLİ İZLEMEDE 

     Ayrıca gıdalarda pestisit kalıntılarının kontrolü ve izlenmesi için, 2004 yılında seracılığın en yoğun olduğu Antalya, Mersin, Adana, ve Muğla illeri başta olmak üzere sera, tarla, bahçe ve satış noktalarından numune alınarak gerekli analizler yaptırılmış ve toplam 1650 örnek analiz edilmişti. 
     Maksimum kalıntı limitinin üzerinde kalıntı tespit edilen örnek oranı, şu an için yüzde 1.64 olarak gerçekleşti. Bu oran AB ülkelerinde yüzde 4-6 arasında değişiyor. 
     2005 yılı için ise bitkisel orijinli ürünlerde pestisit kalıntı düzeyinin izlenmesini içeren 'Avrupa Birliği Komisyonu Tavsiye Kararı' programı, Mart ayından itibaren uygulanmaya başlandı. 
     Söz konusu program 19 ilde mandalina, portakal, patates, armut, havuç, ıspanak, muz ve şeftalide yürütülecek. Program kapsamında yıllık olarak toplam 800 numune alınması planlanıyor. Ayrıca bu programa ek olarak 31 ilde, 14 farklı ürün grubunu içeren ''Pestisit Denetim Programı 2005'' başlatıldı. 

     
</TEXT>
</DOC>
