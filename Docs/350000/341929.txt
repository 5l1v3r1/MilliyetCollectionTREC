<DOC>
<DOCNO> 341929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo02.html </URL>
<DATE> 2005/05/12/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Daum ''Yenilgi acı veriyor,böyle bir skorla olunca dahada acı veriyor'' 
</HEADLINE>
<TEXT>

     Fenerbahçe Teknik Direktörü Christoph Daum, Galatasaray karşısında aldıkları farklı yenilginin acı verdiğini söyledi. 
     Daum, 5-1 kaybettikleri Türkiye Kupası final maçından sonra düzenlediği basın toplantısında, sözlerine rakip teknik direktör Gheorghe Hagi’yi tebrik ederek başladı. Alman teknik adam, 100. yılda bu kupayı kazanan rakiplerinin, başkanları, futbolcuları ve taraftarlarıyla kutlama yapmayı hak ettiklerini söyledi. 
     Karşılaşmada girdikleri pozisyonlardan yararlanamadıklarını vurgulayan Daum, "Yenilgi acı veriyor. Hele böyle yüksek bir skorla olunca daha da acı veriyor. Girdiğimiz pozisyonları değerlendiremedik. 
     Ama kaleci Mondragon’un maçta gösterdiği performans da dünya klasındaydı" dedi. 
     Daum, bu yenilgiyi unutmaları gerektiğini ifade ederek, şöyle devam etti 
     "Bu acı yenilgiden sonra haklı eleştiri ve yorumları çabuk sindirmemiz lazım. Bizim bir 24 saat kuralımız var. 24 saat bu yenilgiye üzülebiliriz. Ancak böyle bir maçtan sonra farklı bir hırsla şampiyonluk yarışına devam etmeliyiz. Galatasaray’la bir maçımız daha var. Galatasaray’ın nasıl oynadığını biliyoruz. Galatasaray’a karşı koyabilmemiz için farklı bir diziliş, farklı bir bakış açısını sahaya yansıtmalıyız." 
     
     "BU SONUÇ DA 6-0 GİBİ TARİHE GEÇECEK" 

     Daum, bir gazetecinin sorusu üzerine, Galatasaray’ın aldığı bu galibiyetin tarihe geçeceğini belirterek, "Tabii ki Fenerbahçe’nin 6-0’lık galibiyeti tarihe geçtiyse, bu galibiyet de tarihe geçecektir" dedi. 
     Karşılaşma boyunca kendilerini destekleyen taraftarlara teşekkür eden Christoph Daum, 3-0 geriye düştüklerin de bile taraftarların desteklerini sürdürdüğünü, ancak bu desteğe saha içinde yanıt veremediklerini söyledi. 
     
     "RÜŞTÜ YALNIZ KALDI" 

     Christoph Daum, 5 gol yiyen kaleci Rüştü’nün, pozisyonlarda yalnız kaldığını ifade etti. 
     Rüştü’nün iyi bir kaleci olduğunu dile getiren Alman teknik adam, "Rüştü yediği gollerle yalnız kaldı. Rakip, verdiğimiz boş alanları iyi değerlendirdi. Rüştü, iki pozisyonda iki gol yedi. Eğer Mondragon gibi goller çıkarsaydı, sonra daha iyi motive olurdu. Ama Rüştü de Mondragon gibi iyi, ona eşdeğer bir kaleci" dedi. 
     Bir gazetecinin, "Bu yenilgi sizin gelecekteki durumunuzu değiştirir mi " şeklindeki sorusuna, Daum, "Her gün yeni bir şey öğreniyorum" yanıtını verdi. 
     Alman çalıştırıcı, bu maçı unutup, hafta sonunda Ankaragücü ile yapacakları lig maçına konsantre olmaya çalışacaklarını sözlerine ekledi. 
     
</TEXT>
</DOC>
