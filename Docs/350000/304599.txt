<DOC>
<DOCNO> 304599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yazar/kohen.html </URL>
<DATE> 2005/01/08/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Zor bir seçim... 
</HEADLINE>
<TEXT>


IRAK'ın önce şu zor seçimi yapması gerekiyor Genel seçimler -daha önce kararlaştırıldığı gibi- 30 Ocak'ta yapılsın mı, yapılmasın mı 
Üç hafta sonra Iraklı seçmenlerin sandık başına gidebilmesi için, halen Bağdat'ta işbaşında bulunanların, çeşitli etnik ve dinsel grupların, siyasi partilerin bu konuda kesin bir karara varması lazım. Ancak şiddete başvuran örgütler seçimlerin yapılmaması için ellerinden geleni yapıyor. Sünni kesimin önde gelenleri, seçimleri boykot etme kararında. Yönetim içinde de -bazı bakanlar dahil- seçimlerin ertelenmesinden yana olanlar var... 
Ama Başbakan Eyad Allavi, hükümet adına kesin tavrını ortaya koymuş durumda Seçimler zamanında yapılacak. Buna Bush yönetiminden ve koalisyon dahil çoğu ülkeden tam destek geliyor. 

TÜRKİYE de seçimlerin ertelenmemesinden yana. Nitekim önceki gün Amman'da yapılan "komşu ülkeler" konferansından bu yönde bir kararın çıkmasında Türk diplomasisinin de katkısı oldu. 
Türkiye bir süredir Sünni kesimin bazı ileri gelenleriyle temas kurup, onları boykot kararından vazgeçirmeye çalışıyor. Dışişleri Bakanı Abdullah Gül, Amman'da da aynı mesajı verdi Boykot pratikte bir şey kazandırmayacak, aksine Sünnilerin yeni yönetimde temsil kabiliyetini zayıflatacaktır... 
Ayrıca boykot sonucunda Sünnilerin yeni Millet Meclisi'nde gereği gibi temsil edilmemeleri, bir "meşruiyet" sorununa ve ciddi gerginliklere de yol açacaktır. 

EVET, Irak'taki seçimler tam olarak "temsili" ve demokratik olmayacak. Savaş halindeki bir ülkede, güvenliğin bile bulunmadığı bir ortamda yapılan seçimlerin "mükemmel" olması düşünülemez tabii. 
Ama doğrusu bu seçimlerin -zamanında- yapılmasından başka bir seçenek de yoktur. 
Unutmamalı ki bu seçimler, bir "geçiş"i sağlayacak Yeni Millet Meclisi, anayasayı hazırlayacak. Bu anayasa ağustosta referanduma sunulacak. Aralık ayında da esas seçimler yapılacak ve böylece şimdiki ara rejim son bulacak. Bu, özellikle terör de durursa 2006'dan itibaren, Amerikan askerlerinin geri çekilmesi ve işgalin sona ermesi yolunu açacak... 
Seçimler ertelense ne olur Bir kere bu "takvim" askıya alınır ve zaman kaybedilir. Kaldı ki, bu zaman içinde, şiddetin durması değil, aksine daha çok yayılması, yani karışıklığın, istikrarsızlığın daha ciddi boyutlara ulaşması tehlikesi var... 

KÖTÜ senaryoları bir yana bırakıp, seçimlerin zamanında yapıldığını ve iyi geçtiğini düşünelim. Sandıktan nasıl bir sonuç çıkacak Kuşkusuz, nüfusun yüzde 60'ını oluşturan Şiilerin "zaferi"yle. Yani Şii kökenli partiler yeni mecliste geniş temsil gücüne sahip olacaklar. Aslında Sünniler seçimlere tam olarak katılsalar dahi, nüfustaki yüzde 20'lik oranları nedeniyle Saddam zamanında olduğu gibi artık ülkede siyasi h kimiyet kuramazlar . 
Peki, Şii ağırlıklı bir iktidar, Irak'ı nereye götürür Irak, Şii mollaların yönetiminde, yeni bir İran olur mu Önceki gün İstanbul'da TESEV'in düzenlediği bir konferansta konuşan Sabancı Üniversitesi öğretim üyesi, Irak uzmanı İbrahim El-Maraşi, Iraklı Şiilerin, farklı düşünce ve duygular taşıdıklarını, Iraklı Şii liderlerin de bağımsız hareket edeceklerini ve Tahran'a tabi olmayacaklarını söyledi. 
Kuşkusuz bunun böyle olması, Irak'ın geleceği için olduğu kadar, bölgedeki dengeler ve Türkiye'nin çıkarları açısından da, büyük önem taşıyor... 



</TEXT>
</DOC>
