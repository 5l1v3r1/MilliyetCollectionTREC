<DOC>
<DOCNO> 318833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/soneko06.html </URL>
<DATE> 2005/02/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Rantiyenin vergi ayı başlıyor... 
</HEADLINE>
<TEXT>

     Devlet tahvili ve hazine bonolarından 2004 yılı içinde elde edilen ve 303 milyar 400 milyon lirayı aşan faiz gelirleri, 1-15 Mart tarihleri arasında beyan edilecek ve ilk taksitleri mart ayında ödenecek. Çalışanlar için en düşük gelir vergisi dilimini oluşturan 6 milyar lira gelir için bile yüzde 15 oranında kaynakta peşin olarak vergi kesintisi yapan devlet, 2004 yılında elde edilen 303 milyar 400 milyon liraya kadar olan faiz gelirlerinden hiç vergi alınmayacak. Bu tutarı aşan faiz gelirlerinin de önce yüzde 43.8'i, ardından 156 milyar liralık istisna tutarı düşüldükten sonra kalan gelir vergiye konu olabilecek. 
     Geçen yıl belli tutarları aşan miktarlarda menkul sermaye geliri elde edenler 1-15 Mart tarihleri arasında beyanname verecek ve ilk taksit ödemesini mart ayında yapacak. Menkul sermaye gelirleri vergilerinin ikinci taksiti temmuz ayında ödenecek. 
     
     303.4 MİLYARA VERGİ YOK 
     26 Temmuz 2001 tarihinden sonra ihraç edilen TL 
     cinsinden devlet iç borçlanma kağıtlarından elde edilen gelirler eğer 303.4 milyar lirayı aşmıyorsa beyan edilmeyecek ve vergi ödenmeyecek. Bu tutarı aşan 2004 yılı faiz gelirleri için ise öncelikle toplam faiz gelirinin yüzde 43.8'i oranında indirim yapılacak. Bu indirimden sonra kalan tutar üzerinden 2004 yılı için belirlenen 156 milyar 505 milyon liralık istisna düşüldükten sonra kalan tutar vergilemeye tabi olacak. Örneğin 305 milyar liralık faiz geliri elde etmiş birisi önce bunun yüzde 43.8'ine denk gelen 133 milyar 590 milyon lirayı düşecek. Kalan 171 milyar 410 milyon liradan 156 milyar 505 milyon liralık istisna tutarı da düşüldükten sonra söz konusu faiz gelirinin yalnızca 14 milyar 905 milyon lirası vergiye tabi tutulacak. Geçen seneki gelir vergisi dilimlerine göre de, bu miktarın 6 milyar lirası için 1 milyar 200 milyon lira, kalan 8 milyar 905 milyon lira için de 2 milyar 226 milyon lira olmak üzere toplamda 305 milyar liralık faiz geliri için yalnızca 3 milyar 426 milyon lira vergi ödenecek. 
     
     DİĞER GELİRLER 
     Menkul kıymetlerin vergilendirilmesindeki farklılıklar ise 2004 yılı gelirleri için de sürüyor. Bu çerçevede mart ayında beyan edilecek faiz gelirleriyle ilgili diğer farklı uygulamalar da şöyle olacak 
     -26 Temmuz 2001 tarihinden önce ihraç edilen devlet iç borçlanma kağıtlarının faiz gelirlerinden yüzde 43.8'lik indirim yapıldığında kalan tutar 14 milyar lirayı aşıyorsa beyanname verilerek kalan tutarın vergisi ödenecek. Buna göre söz konusu kağıtlardan elde edilen faiz 24 milyar 911 milyon lira ve daha az ise beyan edilmeyecek. 
     -26 Temmuz 2001 tarihinden sonra ihraç edilen döviz ve dövize endeksli Devlet tahvili ve Hazine bonolarından elde edilen gelirden 156 milyar 505 milyon liralık istisna düşüldükten sonra kalan tutar 14 milyar lirayı aşıyorsa, kalan tutar beyan edilerek vergilendirilecek. Buna göre döviz ve dövize endeksli iç borçlanma kağıtlarından elde edilen 150 milyar 505 milyon liraya kadar olan gelirler için vergi ödenmeyecek. 
     -Her türlü alacak faizi gelirlerinin yüzde 43.8'i düşüldükten sonra kalan tutar 750 milyon lirayı aşıyorsa beyan edilecek. 
     -Kıyı bankacılığından off-shore bankalar elde edilen faiz geliri 750 milyon lirayı aşıyorsa tamamı beyan edilerek vergisi ödenecek. Ancak off-shore hesap TL cinsinden açılmışsa yüzde 43.8'i vergiden istisna tutulacak. 
     -Türkiye'de elde edilen kar paylarının brüt tutarının yarısı gelir vergisinden istisna tutulacak. Kalan yarısı 14 milyar liranın üzerinde ise beyanname verilerek vergisi ödenecek. Buna göre 24 milyar lira ve altındaki kar payları vergilendirilmeyecek. 
     
     BEYAN EDİLMEYECEK GELİRLER 
     Tutarı ne olursa olsun, kaynağında vergi kesintisine zaten tabi tutulmuş olan mevduat faizi, özel finans kurumlarında kar ve zarara katılma belgesi karşılığında ödenen kar payları, repo gelirleri, menkul kıymet yatırım fonları katılma belgelerine ödenen kar payları, 27 Ekim 2001 tarihiden sonra düzenlenen şahıs sigorta poliçelerinden elde edilen menkul sermaye iratları, kurumların karlarını sermayeye ekleyerek gerçekleştirdikleri kar dağıtım işlemlerinde gerçek kişi ortaklarca elde edilen kar payları beyan edilmeyecek. 
     
</TEXT>
</DOC>
