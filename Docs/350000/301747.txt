<DOC>
<DOCNO> 301747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/guncel/axgun01.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
En ölümcül ihmal 
</HEADLINE>
<TEXT>


Yenidoğan bebeklere 2. ve 3. aylarda yapılması zorunlu olan verem aşısı, son birkaç aydır bulunamıyor. Bakanlık, ihale sistemini suçluyor 

AYŞEGÜL AYDOĞAN, AHU COŞKUN İstanbul 

Yenidoğan bebeklere zorunlu aşı kapsamında yapılması gereken verem aşısı BCG , son birkaç aydır bulunamıyor. Aileler, 2. ve 3. aylarda yapılması gereken aşı için İstanbul'da dispanser dispanser dolaşıyor ancak eli boş dönüyor. Aşı yapılamaması durumunda bebeği, tüberküloza bağlı menenjitten, beyinde kalıcı hasara kadar pek çok risk beklerken, Sağlık Bakanlığı yetkilileri ise ihale sistemini suçluyor. 

Veremde artış var 
Verem aşısının özellikle yenidoğan ve çocuklarda çok kritik bir rolü bulunuyor. Uzmanlar, hastalığın ülkede yaygın olması durumunda çocuklarda özellikle vereme bağlı menenjit menenjit tüberküloz ve kanla yayılan bir verem hastalığında artış görüldüğüne dikkat çekiyor. Bu nedenle çocuk çağda aşı yapılmasının Türkiye için şart olduğunu, Dünya Sağlık Örgütü'nün de Türkiye'nin durumundaki ülkeler için aşıyı zorunlu gördüğünü vurguluyor. 
İstanbul'da 20 dispanserden sadece Bahçelievler, Gaziosmanpaşa, Kumkapı, Sarıyer ve Şehremini'de aşı bulunduğu ifade edildi. Yetkililer, aşının yılbaşından sonra "bir ihtimal" gelebileceğini kaydetti. İzmir, Ankara gibi birkaç ilin dışında Güneydoğu ve Doğu Anadolu bölgelerinde de aynı sıkıntının yaşandığı kaydedildi. 
Sıkıntıyı doğrulayan Sağlık Bakanlığı yetkilileri, ihale sistemindeki aksaklıkların aşı alımını olumsuz etkilediğini söyledi. 

Beyni etkiliyor 

Uzmanlar, yenidoğan bebeğe, aşı yapılamazsa ve bu arada bebeğin çevresinde hasta varsa, temasın büyük risk oluşturabileceğini belirterek, "Veremin en çok öldüren formu, menenjit tüberkülozdur. Teşhis zaman alabilir, öldürücü olabilir. Öldürmese de beyinde kalıcı hasarlar bırakabilir" diyor. 

'Stoklamak zor' 

SAĞLIK Bakanı Recep Akdağ, BCG aşısının sadece ithal edilerek temin edilebildiğini kaydetti. BCG aşısı üreten ve satan 4 ülke olduğunu belirten Akdağ, şunları söyledi "İthal işlemlerinde en küçük aksaklık aşının temininde zorluklara neden oluyor. Kullanım süresi 15 ay. Bu durum, büyük miktarda alım yaparak stoklamaya engel oluyor. Her yıl ihalesi zorunlu." 

'Biz üretelim' 

Prof. Dr. Elif Dağlı, sıkıntıların Türkiye'nin kendi aşısını üretmesiyle aşılabileceğini söyledi. Aşının 0 - 3 ay arasında yapılması gerektiğini belirten Dağlı, "Dar gelirli aile, çocuğu doğduktan sonra verem savaş dispanserine gidiyor, kusura bakma bugün aşı yok, diyorlar. Tekrar gidiyor, aynı şey oluyor. Aile dispansere bir daha gelmiyor ve aşı yaptıramıyor" dedi. 


</TEXT>
</DOC>
