<DOC>
<DOCNO> 317160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun21.html </URL>
<DATE> 2005/02/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Seçim sonuçları KKTC basınına böyle yansıdı... 
</HEADLINE>
<TEXT>

     KKTC'de dün yapılan ve Cumhuriyetçi Türk Partisi-Birleşik Güçlerin CTP-BG yüzde 44.51 oy oranıyla 24 milletvekili çıkardığı seçim sonuçları, KKTC basınında ''CTP'nin zaferi'' olarak değerlendirildi. 
     KKTC'nin en yüksek tirajlı gazetesi olan ve Genel Yayın Yönetmeni Süleyman Ergüçlü'nün de CTP'den aday olduğu Kıbrıs gazetesi, sonuçları ''CTP'nin Zaferi'' başlığıyla okurlarına duyururken, ''CTP'nin tek başına iktidarı kıl payı kaçırdığını'' yazdı. Gazete, birinci sayfasında ''UBP şokta, TKP meclis dışı, BDH eridi'' ifadelerini kullandı. 
     ''Zafer CTP'nin'' başlığını kullanan bir diğer gazete de Halkın Sesi gazetesi. Gazete, sürmanşetinde de CTP lideri Başbakan Mehmet Ali Talat'ın, ''Herkesi kucaklayacağız'', Demokrat Parti DP Genel Başkanı, Dışişleri Bakanı ve Başbakan Yardımcısı Serdar Denktaş'ın ''halk hükümete destek verdi'' sözlerine yer verdi. 
     Ulusal Birlik Partisi'nin UBP yayın organı Güneş gazetesi, ''İşte tablo'' başlıklı manşetinde, siyasi partilerin aldığı oy oranlarını ve çıkardığı milletvekili sayısını verdi. Gazete, erken baskıya girdiği için CTP'nin milletvekili sayısını 25, UBP'nin de 18 olarak verdi. 
     Vatan gazetesi de manşetinde, ''Zafer CTP'nin'' başlığını kullanarak, partilerin oy oranlarını ve liderlerin açıklamalarını aktardı. 
     DP'nin yayın organı Cumhuriyet Kuzey Kıbrıs gazetesi, partilerin çıkardığı milletvekili sayısını verdi, ancak son açıklanan sonuçlardan önce baskıya girdiği için CTP ile UBP'nin milletvekili sayısını fazla ve eksik olarak yayımladı. Gazete, ''DP, 6 milletvekiliyle yeni dönemde de hükümetin ortağı olacağa benziyor'' yorumunu yaptı. 
     CTP'nin yayın organı Yeni Düzen gazetesi, ''Halkın sözü'' manşetiyle verdiği haberde, CTP'nin büyük bir oy artışı sağladığı, UBP ile DP'nin oylarını koruduğu, BDH'nın ise ''çöktüğü'' değerlendirmesini yaptı. 
     Volkan gazetesi, ''CTP, BDH ve TKP'yi yuttu'' başlıklı haberinde, ''24 Nisan referandumunda Annan Planı'nı savunan partilerin aldığı yüzde 65'lik oy artık masal oldu. Dünkü seçimlerde Annan Planı'nı savunan partiler 24 Nisan referandumuna göre yüzde 12.5 civarında oy kaybederek toplamda yüzde 52.67'ye düştü'' değerlendirmesini yaptı. 
     Afrika gazetesi, ''Değişim yok'' başlıklı haberinde ''Meclis iki statükocuyla CTP'ye emanet'' ifadesini kullandı. 
     Kıbrıslı gazetesi de manşette ''Halk kazandı'' ifadesini kullandı. 
     
</TEXT>
</DOC>
