<DOC>
<DOCNO> 300306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo37.html </URL>
<DATE> 2004/12/23/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
Gençlerbirliği'nde Oğuz Çetin dönemi sona erdi 
</HEADLINE>
<TEXT>

     Gençlerbirliği Kulübü Yönetim Kurulu, olağanüstü toplanarak teknik direktör Oğuz Çetin'in görevine son verdi. 
     Beştepe İlhan Cavcav Tesisleri'nde yapılan toplantıya yaklaşık 30 yönetici katıldı. Toplantıdan sonra basın sözcüsü Muammer Akyüz, AA muhabirine yaptığı açıklamada, takımın ligdeki hedefinden uzaklaştığını belirterek, ''Kupada da elenince hedefimiz kalmadı. Yönetim olarak biz de teknik direktör Oğuz Çetin'in başarısız olduğu kanaatine vardık. Bugün olağanüstü toplantı yaptık. Yapılan oylamada oyçokluğu ile Oğuz Çetin'in görevine son verildi'' diye konuştu. 
     Akyüz, transfer politikasında da 2 sene öncesine dönmeye karar verdiklerini ifade ederek, isim yapmış futbolcular yerine genç yetenekleri takıma kazandıracaklarını ve başarıyı böyle yakalayacaklarına inandıklarını söyledi. 
     Akyüz, yeni teknik direktörün Gençlerbirliği'nin yapısına uygun olması gerektiğini vurgulayarak, kırmızı-siyahlı takımı yeniden canlandıracak yerli ya da yabancı bir antrenörle anlaşmak istediklerini, bu konudaki çalışmaların da kulüp başkanvekili Atilla Aytek ve Genel Menajer Cem Onuk tarafından yarından itibaren başlatılacağını belirtti. 
     
</TEXT>
</DOC>
