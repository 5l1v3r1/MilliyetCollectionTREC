<DOC>
<DOCNO> 301806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun02.html </URL>
<DATE> 2004/12/29/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Annan On binlerce kişi daha ölmüş olabilir... 
</HEADLINE>
<TEXT>

     BM Genel Sekreteri Kofi Annan, Güney Asya'yı pazar günü vuran deprem ve tsunami nedeniyle on binlerce kişinin daha ölmüş olabileceğini söyledi. 
     Felaketin ardından kurtarma çalışmaları sürerken, Amerikan CNN televizyonunda Larry King'in programına açıklamalarda bulunan Annan, ''Binlerce, binlerce, hatta on binlerce insanın daha ölmüş olabileceğini sanıyorum'' dedi. 
     Ücra bölgelere ulaşıldıkça başka cesetler bulunacağını belirten Annan, felaketzedelerin gıda, içme suyu, barınma ve ilaç gibi ihtiyaçlarının bulunduğunu ve uluslararası toplumun bu insanlara başta sağlık olmak üzere yardım etmeye başlaması gerektiğini söyledi. 
     Annan, uluslararası toplumun cömert bir yardım yapması gerektiğinin de altını çizdi. 
     Turizm sezonu olduğu için, bölgedeki ölü sayısının her geçen gün artmaya devam ettiği belirtiliyor. 
     
</TEXT>
</DOC>
