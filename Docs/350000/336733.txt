<DOC>
<DOCNO> 336733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo28.html </URL>
<DATE> 2005/04/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Cavcav Aziz Yıldırım, gider 2 Anelka alır sonra da Beşiktaş'a yenilir 
</HEADLINE>
<TEXT>

     Gençlerbirliği Kulübü Başkanı İlhan Cavcav ve futbolculardan Ümit Bozkurt, Skoko, Kerem Şeraz ve Uğur Boral, üniversiteli gençlerle buluştular. 
     Hacettepe Üniversitesi Spor Bilimleri ve Teknolojisi Yüksek Okulu'nun katkılarıyla Hacettepe Üniversitesi Beytepe Kampüsü'ndeki panele katılan Cavcav ve futbolcular, öğrencilerin yoğun ilgisiyle karşılaştı. 
     Başkan İlhan Cavcav, Gençlerbirliği'nin çok zor koşullarda bugünlere geldiğini belirterek, takım hakkında kısa bir özgeçmiş verdi. 
     Diğer takımların başarılarını kıskanmadığını aksine onur duyduğunu ifade eden Cavcav, ''Fanatik spor güzel bir şey. Maşallah Fenerbahçe'nin de çok seyircisi var. Ama bugün Fenerbahçe'nin başarısının arkasında taraftar desteğinin büyük önemi var'' diye konuştu. 
     Bir maç içinde alkış alan bir futbolcunun moralinin çok yüksek olacağını belirten Cavcav, '' Maç içindeki performans da moral işidir. Morali olmayan insanın saha içinde mucizelere ihtiyacı vardır'' dedi. 
     Cavcav, Büyükşehir Belediyesi Ankaraspor hakkındaki düşüncelerinin sorulması üzerine, şunları söyledi 
     ''Belediye Başkanımız Melih Gökçek'in spora olan düşkünlüğü ve yatkınlığından kaynaklanan bir sempatisi var Ankaraspor'a. Onlar da Birinci Lig'e çıktılar ancak başkanımızın sadece bu takıma değil, tüm Ankara takımlarına destek olması gerekiyor. Bu konuyla ilgili Milli Eğitim Bakanı Hüseyin Çelik'e de görüşlerimi ilettim. Okul yaptıran değerli iş adamlarımıza, bu okulların yanına bir futbol sahası ya da spor salonu yaptırmaları koşulunu getirmesini istedim. O da bunu memnuniyetle karşıladı. 
     Sayın belediye başkanımız da daha çim saha ve semt salonları yaparak spora daha çok hizmet etmiş olur düşüncesindeyim.'' 
     
     ''AZİZ, GİDER 2 ANELKA ALIR SONRA DA BEŞİKTAŞ'A YENİLİR'' 

     İlhan Cavcav, Afrika'da gezmediği yer kalmadığını ve yamyamların içinde futbolcu baktığını kaydederek, şöyle devam etti 
     ''Ucuza futbolcu alıp yetiştirip burada satarak bu halimize geldik biz. Bizim amatör ve başarıyı yakalama arzusunda olan insanlara ihtiyacımız var. 
     Dünkü maç öncesi Aziz Yıldırım ile şakalaştık. Bana Sen paranı bana ver ben işleteyim dedi. Ben de ona, Sana paramı vermem. Sen gider o paraya 2 Anelka alır sonra da Beşiktaş'a yenilirsin dedim.'' 
     
     ''KALAN MAÇLARIMIZI ANKARAGÜCÜ İÇİN OYNAYACAĞIZ'' 

     İlhan Cavcav, İstanbulspor maçında soyunma odasına girdiğini ve sporcularına, bu maçı ve Kayserispor maçını Ankaragücü için oynayacaklarını belirterek, şunları söyledi 
     ''Ankaragücü, çok köklü bir takım. Asla hiçbir Ankara takımının küme düşmesini istemem. Aksine kalan maçlarımızı da Ankaragücü için oynayacağız. Birimiz hepimiz, hepimiz birimiz için. İnşallah Ankaragücü'nü de bu sezon hiçbir şey olmayacak.'' Bu yıl çok teknik direktör değiştirmelerine değinilmesi üzerine Cavcav, antrenör bazında da eğitimin çok önemli olduğunu ve Ziya Doğan, Aykut Kocaman ve Samet Aybaba'dan sonra Türkiye'de antrenör olarak 4. bir isim veremediğini vurguladı. Türkiye'de antrenör yetişmediğine dikkati çeken Cavcav, ''Antrenörlerin de siz öğrenciler gibi yurtdışına giderek birkaç yıl eğitim alması son derece faydalı olacaktır bence. Hiç kimse, sürekli antrenör değiştirmek istemez ama şartlar zorluyor insanı. Allah kimseyi buna zorlamasın'' diye konuştu. 
     Futbolda bahis oynanması konusuna da değinen Cavcav, İddaa, Spor Toto ve Spor Loto'nun futbolun geleceği ve gelişmesi için büyük fayda sağlayacağını belirterek, ''Ancak kulüplere düşen pay çok az. Futbolun geleceği açısından federasyon çok daha iyi işlere imza atmalı. Üçüncü lig tamamen kaldırılmalı. Amatör olarak maçları devam etmeli. Sadece ikinci ligi profesyonel olmalı'' diye konuştu. 
     
     ''3 BÜYÜKTEN FUTBOLCU ALMAM'' 

     Teknik direktör Ziya Doğan'ın Fatih Akyel'i almak için ısrar ettiğini belirten Cavcav, ''Ben 3 büyükten futbolcu almam, Ümit hariç. İstanbul'a giden genç, deneyimsiz, amatör futbolcular güzel kızlara, mankelere takılıp şaşırıyorlar ve başarılı olamıyorlar. Ziya hocaya, yeminim var oradan futbolcu almam dedim'' diye konuştu. 
     
     KAPTAN ÜMİT VE FUTBOLCULAR 

     Gençlerbirliği'nde çok mutlu olduğunu belirten takım kaptanı Ümit Bozkurt, futbolcuların İstanbul takımlarından teklif gelince koşarak gitmeleriyle ilgili yöneltilen soruya şu şekilde cevap verdi 
     ''Futbolcuların İstanbul takımlarına koşarak gitme sebebi bence şöhret sevdası. Bizde gerçekten Gençlerbirliği aşkı var. Ancak belli bir yaştan sonra profesyonellik gerekiyor. Bizden beklenen her zaman profesyonel olmamız. Yurt dışından gelen yabancı sporculara bakın. Onlar her zaman profesyoneller. 
     Ben Beşiktaş'ta milli takıma seçildim ama Gençlerbirliği'nde oynadığım onca süre boyunca bir kez bile seçilmedim. Bu, camianın, Anadolu takımlarına bakış açısını gösteriyor. 
     İstanbul, futbolun merkezi olarak görülüyor. Gidişat çok kötü. Aradaki uçurum büyüyor. İstanbul takımları büyüyor, Anadolu takımları küçülüyor. Ama herkes kazdığı kuyuya kendisi düşecek. Sürekli büyük takımlar kazanacak. Seyirci futbol izlemekten sıkılacak. Taraftar zevk almayacak.'' Futbolculardan Skoko ise Türkiye'ye gelmeden önce nelerle karşılaşacağını tahmin bile edemediğini ama çok güzel şeyler bulduğunu ifade ederek, ''UEFA Kupası'nda fantastik sonuçlar elde ettik. Bu sene çok başarılı olamadık ama umarım mutlu günlerimizi yakalarız. Gençlerbirliği, Türkiye'nin en iyi kulüplerinden biri. Zirvede yer alabilir ancak tek eksiği taraftar desteği'' diye konuştu. 3 büyük takımlardan birinden teklif aldığını ancak somut bir şeyin olmadığını söyleyen Skoko, 2 yıllık sözleşme süresini Gençlerbirliği'nde tamamlamak istediğini kaydetti. 
     Bu arada İlhan Cavcav, bayan futboluyla ilgili yöneltilen bir soru üzerine, ''Bayan futboluna önem verilmemesi, saha ve tesis yokluğundan kaynaklanıyor. Bu konu da bize de 1-2 müracaat geldi. Bu konuda ciddi bir adım atmak istiyoruz. Amatör de olsa bunu yapmak istiyoruz'' dedi. 

     
</TEXT>
</DOC>
