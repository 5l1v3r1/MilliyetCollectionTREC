<DOC>
<DOCNO> 329159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/spo08.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekmeler altına vuracak 
</HEADLINE>
<TEXT>


Dünya Tekvando Şampiyonası'nda mücadele edecek olan milli takım, son yıllarda yaşanan düşüşe son vermek istiyor 

İLHAN GÜLER 


İspanya'da 13-17 Nisan tarihleri arasında yapılacak Dünya Tekvando Şampiyonası'na hazırlanan milli takımımızda tek hedef ekip halinde birincilik kürsüsüne çıkmak. 
Bugün şampiyonanın düzenleneceği Madrid kentine gidecek olan Ay - Yıldızlı ekibimiz, 8'i bayan 16 sporcuyla madalya mücadelesi verecek. 3 aydır yoğun bir tempoda çalıştıklarını belirten Milli Takım Antrenörü Ali Şahin, "Son Dünya şampiyonasında istediğimiz sonuçları alamamıştık. İspanya'da geçen yılın acısını çıkaracağız" dedi. 
Birkaç yıldır Türk tekvandosunun düşüşe geçtiğinin de altını çizen Şahin, "Dünya Şampiyonası bizim için milat olacak" ifadesini kullandı. 

Kardeşlerden madalya sözü 

Dünya Şampiyonası'nda mücadele edecek milli takım kadrosunda yer alan Bahri ve Azize Tanrıkulu kardeşler madalya sözü verdi. 84 kiloda Olimpiyat ikincisi olan Bahri ile 63'te tatamiye çıkacak olan Azize, "Türk bayrağını göndere çektirip, İstiklal Marşı'nı tüm dünyaya dinleteceğiz" iddiasında bulundular. 

Kardeşlerden madalya sözü 

Dünya Şampiyonası'nda mücadele edecek milli takım kadrosunda yer alan Bahri ve Azize Tanrıkulu kardeşler madalya sözü verdi. 84 kiloda Olimpiyat ikincisi olan Bahri ile 63'te tatamiye çıkacak olan Azize, "Türk bayrağını göndere çektirip, İstiklal Marşı'nı tüm dünyaya dinleteceğiz" iddiasında bulundular. 

Kurtköy'de sona doğru 

Formula 1'in 14. yarışına ev sahipliği yapacak olan İstanbul Kurtköy Otodrom Pisti'nin yapımında son aşamaya gelindi. Pistin yapımında yüzde 90'ın üzerinde tamamlanma oranına ulaşılırken, haziran ayında dökülecek 4 santimetre kalınlığındaki özel tabaka haricinde, asfalt çalışmaları ve binaların kaba inşaatları sona erdi. Yapay göl, tel çit, elektrik - elektronik, geçici tribün ve ana tribün koltuk montaj uygulamalarının da tamamlanmasıyla pist kullanılır hale gelecek. 

ATLETİZM 

Gündem Süreyya 
Merkez Ceza Kurulu tarafından cezası 2 yıldan bire indirilen Süreyya Ayhan'ın, antrenörü tarafından hazırlanan 10 aylık kamp programı Atletizm Federasyonu Yönetim Kurulu'nda tartışılacak. Daha önce yaptığı açıklamada Ayhan'ın kamp programını inceleyeceklerini belirten Federasyon Başkanı Mehmet Terzi, "Bizim de, sporcularımızın uymasını istediğimiz konular var. Artısını, eksisini tartışacağız" dedi. 

ATLETİZM 

Elvan 111 bin kazandı 
Pistlerde 2004'ün en çok para kazanan atletleri açıklanırken, listede Elvan Abeylegesse de kendisine yer buldu. Toplam 21 milyon doların dağıtıldığı uluslararası yarışlarda bayanlarda Dünya rekortmeni olan milli atletimiz 111 bin 150 dolar ile 9. sırada yer aldı. Erkeklerde İsveçli üç adımcı Christian Olsson 644 bin 660, bayanlarda da Bahamalı 400 metreci Tonique Williams - Darling 571 bin 950 dolar ile zirveye çıktı. 

BADMİNTON 

Hedef 2008 
Badminton Federasyonu 2008 Pekin Olimpiyatları için kolları sıvadı. Federasyon Başkanı Murat Özmekik, 2008'de ilk kez bir Türk sporcusunu oyunlara göndermek istediklerini kaydederek, "Uluslararası federasyon tarafından organize edilen eğitim programlarına genç sporcularımızı göndereceğiz. Bu program Pekin Olimpiyatı'na katılacak sporcuları seçmeye yönelik bir eğitim çalışması olacak" ifadesini kullandı. 

YÜZME 

Milliler Portekiz'de 
Portekiz'de 2 Nisan'da başlayacak Çok Uluslu Gençler Yüzme Turnuvası'na katılacak milli takım dün bu ülkeye gitti. Ay - Yıldızlı ekibimiz 2 gün sürecek turnuvada, Emre Bülbül, Deniz Alkan, İrem Akalın, Tuğçe Küfeci, Ece Duran, Mehmet Özyurt, Deniz Bilgin, Arda Güral, Volkan Ayaşlı, Gizem Aybar, Doruk Tozan, Eda Güngörler, Ceren Dilek, Begüm Arıkan, Muzaffer Demirtaş ile yarışacak. 


</TEXT>
</DOC>
