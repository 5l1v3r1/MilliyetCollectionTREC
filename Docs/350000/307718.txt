<DOC>
<DOCNO> 307718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/yasam/yas03.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'yı fethettik 
</HEADLINE>
<TEXT>


Dün basına tanıtılan 'Türkler Bin Yılın Yolculuğu 600-1600' sergisinde 400 bin izleyici hedefleniyor 

NEVSAL ELEVLİ Londra 

İngiltere'nin başkenti Londra'da Kraliyet Sanat Akademisi'nin Royal Academy of Arts ev sahipliğinde düzenlenen "Türkler Bin Yılın Yolculuğu 600 - 1600" sergisi, dün sabah dünya basınına tanıtıldı. 
Türkçe konuşan halkların sanatsal ve kültürel zenginliklerini bir araya getiren 600 ile 1600 yılları arasındaki dönemi anlatan sergiyi Türkiye, İngiltere ve dünya basınından yüzlerce gazeteci ve televizyon ekibi gezdi. Sergide, Topkapı Sarayı Müzesi ile İstanbul Türk ve İslam Eserleri Müzesi'ndeki önemli koleksiyonları ile kimileri daha önce Türkiye dışına çıkarılmamış 374 eser sergileniyor. 

Çok sıkı korunuyor 
Fatih Sultan Mehmet'in günlüğü, Mimar Sinan'ın tahta oyma saray kapısı, elyazmaları gibi paha biçilmez eserlerin bulunduğu çok sıkı korunan galerilerin bazılarında fotoğraf çekilmesine dahi izin verilmiyor. 22 Ocak'ta halka açılacak sergi, 12 Nisan'a kadar gezilebilecek. Serginin 400 bin kişi tarafından ziyaret edilmesi bekleniyor. Garanti Bankası ve Aygaz'ın en büyük sponsorları arasında bulunduğu sergiye saygın İngiliz gazetesi The Times da 'yayın desteği' veriyor. 




</TEXT>
</DOC>
