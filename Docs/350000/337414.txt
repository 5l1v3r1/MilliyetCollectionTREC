<DOC>
<DOCNO> 337414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy26.html </URL>
<DATE> 2005/04/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak'a komşu ülkeler toplantısı... Erdoğan'ın katılması öngörülüyor... 
</HEADLINE>
<TEXT>

     Dışişleri Bakanlığı Sözcüsü Namık Tan, 29-30 Nisan'da İstanbul'da yapılacak Irak'a komşu ülkelerin dışişleri bakanları sekizinci resmi toplantısına Irak Başbakanı İbrahim Caferi'nin katılmasının henüz kesinlik kazanmadığını söyledi. 
     Tan, haftalık basın toplantısında soru üzerine, toplantıya Türkiye, İran, Suriye, Kuveyt, Mısır, Bahreyn, Ürdün ve Suudi Arabistan ile AB'den temsilciler, İKÖ ve Arap Birliği genel sekreterleri ve BM Genel Sekerteri'nin Irak özel temsilcisinin katılacağını kaydetti. 
     Sözcü, Suudi Arabistan dışında katılımın dışişleri bakanları düzeyinde olmasının beklendiğini belirtti. 
     Caferi'nin toplantıya davetli olduğunu hatırlatan Tan, Caferi'nin toplantıya katılıp katılmayacağının henüz kesinlik kazanmadığını bildirdi. Tan, ''Bu husus Irak'taki hükümet kurma çalışmalarına bağlı olarak yakın bir zamanda belli olacaktır diye ümit ediyoruz. Her halukarda Irak hükümeti kurulamasa da bu kez toplantıyı dışişleri bakanları düzeyinde gerçekleştirmenin yararlı olacağına inanmaktayız'' dedi. 
     Irak'ta hükümet kurma çalışmalarının Ankara'da yakından izlendiğini söyleyen Tan, bir soru üzerine, Başbakan Recep Tayyip Erdoğan'ın da toplantıya katılmasının öngörüldüğünü belirtti. 
     
</TEXT>
</DOC>
