<DOC>
<DOCNO> 305144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy20.html </URL>
<DATE> 2005/01/10/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
AKP'li Gündüz Bazı meselelerde sistem gelip önümüzü tıkıyor 
</HEADLINE>
<TEXT>

     AK Parti Grup Başkanvekili İrfan Gündüz, 8 yılık kesintisiz temel eğitimi eleştirerek, ''İmam hatiplerin önüne kesmek için çıkarılan kanun, gençliğin, mesleki eğitimin, hatta Türkiye'nin önünü kesti'' dedi. 
     TBMM'de gazetecilerle sohbet eden Gündüz, TBMM Başkanı Bülent Arınç'ın ''türban'' ile ilgili sözlerinin hatırlatılması üzerine, bu sorunla ilgili toplumsal konsensüsün yakalanması gerektiğini kaydetti. Konuya sadece türban açısından bakmadıklarını, sorunun düşünce ve düşünceyi ifade özgürlüğü boyutu olduğunu kaydeden Gündüz, şöyle konuştu 
     ''Misyonerlik faaliyetleri alabildiğine arz-ı endam ediyor. Misyonerlik faaliyetleri bu kadar cirit atarken toplum niye sessiz kalıyor Bugün Türkiye'de din eğitimi, 15 yaşından önce yasak. 15 yaşından sonra hangi din eğitimini vereceksiniz Tabiat boşluğu sevmez, sizin boş bıraktığınız alanı birileri gelir doldurur. Rahşan Hanım da geçenlerde din elden gidiyor diye feryat ediyordu. Fakat bunu kendileri yaptılar. Camilerde verilen yaz kuran kurslarına 15 yaşından küçüklerin gönderilmesi yasak. Bu kanunun çıkaran da Ecevit'in başkanlığındaki hükümetti. Biz o zaman feryat ettik. Bu yasakların hepsini kaldırmak lazım. Misyonerliği yasaklayalım anlamında değil. Bunlar söylensin, toplumda tartışılsın. Türkiye artık şekille uğraşmak gibi bir yanılgıdan kurtulma olgunluğuna erişti diye düşünüyorum. Baş açma, kapatmak değil...İnsanların beyninin içi, eylemleri, icraatları önemli.'' 
     
     ''BAŞBAKAN EŞİYLE BEYAZ SARAY'A GİDİYOR, SORUN OLMUYOR'' 
     Gündüz, konuyla ilgili bir arayışları olmadıklarını, ''beklediklerini'' belirterek, ''Sarıgül meselesini iyi okusa CHP, bunlar çok rahat çözülebilir. Sayın Başbakan eşiyle Beyaz Saray'a, Versay'a, Kremlin'e gidiyor sorun olmuyor. Ama bizim Çankaya'ya gitmesi büyük problem oluyor. Çankaya'nın uçağına binmesi bile problem oluyorsa Türkiye böyle küçülen bir dünyada böyle bir yanlışa ne kadar direnebilir Ben gideceğini sanmıyorum'' dedi. 
     Sıkıntının nasıl aşılacağı sorusuna Gündüz, ''Zamanı gelirse adımlar atılır, birisi bu adımları atar'' karşılığını verdi. ''Türkiye'nin bu ayıptan kurtulması gerektiğini'' ifade eden Gündüz, ''Sarıgül'lü bir CHP'nin bu konsensüsü yakalaması daha mı kolay olur '' sorusuna karşılık, '' Sarıgül'lü ya da Sarıgül'süz bir CHP demiyorum ben. Sarıgül'ün Şişli'de yüzde 62'lik başarı kazanmasının sırrını CHP çözüp bu yönetim kadrosuyla bu işe talip olursa neden olmasın Bu iş, Sarıgül'lü de Sarıgül'süz de olur. Bu bana göre toplumsal ihtiyaçları iyi görmek, iyi okumak ve ona göre tavır almakla ilgilidir'' diye konuştu. 
     Türkiye'de olmayan türban sorununun ''Kemal Gürüz zihniyeti'' tarafından üniversitelere sorun haline getirildiğini savunan Gündüz, kovalanan geçlerin yurt dışında doktora yaptığını vurguladı. Gündüz, Türkiye'nin dış dünyadaki itibarını etkileyen bu tür yanlışlardan kurtulması gerektiğini belirtti. 
     
     ''KÖPEKLER SERBEST, TAŞLAR BAĞLI...'' 
     Misyonerlik konusunda Türkiye'de herhangi bir verinin olmadığına işaret eden Gündüz, şöyle devam etti 
     ''Türkiye'de köpekler serbest, taşlar ise bağlı görünüyor. Akşam televizyonlarda gösterilen ayini Türkiye'deki yerli bir tarikat veya imam yapsa, kıyamet kopar. Ama Kanadalı göçmen yapıyor, fazla ses çıkmıyor. Türkiye'de Müslümanların önünün açılması lazım ki biz de kendi dinimizi savunalım, doğruları anlatalım. Bu, özgürlük ortamında çözülür. Türkiye'de sıkıntı, Müslümanların pek çok konuda bağlı olmasından kaynaklanıyor. Diyanet bile bu konuda üzerine düşeni yapamıyor.'' Gündüz, ''Rahşan Hanım, din elden gidiyor derken haklı mıydı '' sorusuna, ''Hayır, kendileri önce bu yolu açtılar, şimdi bağırıyorlar. Bu kanunları çıkaran o yamalı bohça hükümetiydi'' karşılığını verdi. 
     Birileri istediği için 8 yıllık kesintisiz temel eğitimin dayatılamayacağını savunan Gündüz, eğitimin ideolojiyle değil pedagojiyle çözülebileceğini söyledi. 
     Gündüz, ''İktidar sizsiniz, neden bu sorunları çözmüyorsunuz '' sorusuna karşılık, ''Türkiye'de bazı meselelerde sistem gelip önümüzü tıkıyor. Zamanı geldiğinde bu adımlar atılacak. İktidarların görevi meseleleri çözmek. Biz toplumda gerilim ve gerginlik yaratacak hiçbir konuda, ekonomik istikrarı gölgeleyecek adım atmak istemiyoruz. Öncelikle bu sefaletin ortadan kaldırılması lazım. Amacımız, bu meseleleri, tek başına dediğim dedik, çaldığım düdük mantığıyla getirmek yerine, toplumda geniş konsensüs yaratarak çözmektir'' dedi. 
     Gündüz, ''Neden çekiniyorsunuz, askerden mi '' sorusu üzerine, ''Ne alakası var. Bunlarda toplumsal konsensüs olması gerekir. Konu her gündeme geldiğinde imam hatiplerin önü açılıyor diye saptırılıyor. İmam hatiplerin önünü kesmek için çıkarılan kanun, gençliğin, mesleki eğitimin, hatta Türkiye'nin önüne kesti'' görüşünü ifade etti. 
     Gündüz, zorunlu eğitimin 18 yaşına kadar ancak yönlendirmeli yapılması gerektiğini söyledi. 
     
</TEXT>
</DOC>
