<DOC>
<DOCNO> 343081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur26.html </URL>
<DATE> 2005/05/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Annesinin kılığına girip para çeken Gençel Film teklifleri alıyorum 
</HEADLINE>
<TEXT>

     Balıkesir’de, evinin bodrum katına gömdüğü annesinin kıyafetlerini giyerek, iki yıl emekli maaşını tahsil ettiği iddiasıyla tutuklanan kişinin yargılanmasına devam edildi. 
     Balıkesir Ağır Ceza Mahkemesi’nde, "Dolandırıcılık" suçundan 2 ila 5 yıl arası hapis cezası talebiyle tutuklu olarak yargılanan sanık Şerafettin Gençel, verdiği ifadede, ilk duruşmadaki annesi Ümmühan Gençel’in kimliğini kullanarak maaşını çektiği yönündeki ifadesini yineledi. 
     Mahkeme heyeti, Ümmühan Gençel’in ölümüne ilişkin Adli Tıp Kurumu’ndan istenen raporun beklenmesi ve eksik evrakın tamamlanması için duruşmayı erteledi. 
     Bu arada, sanık Şerafettin Gençel, adliyeye getirilişi sırasında gazetecilere, reklam filminde oynamak üzere teklif aldığını söyledi. 
     Geçen duruşmada Holywood’dan film teklifi aldığını öne süren Gençel, bir gazetecinin, "Teklifler size nasıl ulaşıyor " yönündeki sorusu üzerine, "Teklifler bir şekilde ulaşıyor. Uluslararası şirketlerden reklam filmi teklifleri alıyorum. Şimdilik şirket ismi vermek istemiyorum. 3-4 ay sonra çıkalım, bombaları patlatırız" dedi. 
     Gençel, bugüne kadar kaç film teklifi aldığına ilişkin soru üzerine ise "Röportaj yapmak istiyorsanız, gelin cezaevinde yapalım" yanıtını verdi. 
     
</TEXT>
</DOC>
