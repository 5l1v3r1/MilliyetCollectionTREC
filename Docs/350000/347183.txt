<DOC>
<DOCNO> 347183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy06.html </URL>
<DATE> 2005/05/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Org. Özkök "Fransa'da ret kararı büyük sorun" 
</HEADLINE>
<TEXT>

     Genelkurmay Başkanı Orgeneral Hilmi Özkök, Fransa’nın Türkiye’nin Avrupa Birliği AB üyeliğine karşı tutumunu değerlendirirken, "AB büyük bir teşkilat, ret kararı büyük sorun. Bazı ülkelerde de aynı sorunun çıkma ihtimali var. Ancak AB bu sorunları aşacak güçtedir, aşmak zorundadır" diye konuştu. 
     Orgeneral Özkök, Mersin’deki inceleme ve ziyaretlerinin ikinci gününde, Vali Atilla Osmançelebioğlu’nu makamında ziyaret etti. 
     Özkök, burada yaptığı konuşmada, ilk kez geldiği Mersin’i çok beğendiğini, "Cennet-Cehennem Mağarası" gibi güzel yerler gördüğünü belirtti. 
     Gazetecilerin, Fransa’da AB Anayasası için düzenlenen referandum ve bu ülkenin Türkiye’nin AB’ye üyeliğine karşı tutumuyla ilgili sorusu üzerine, "Ben askerim, nereden bileyim " diye espri yapan Orgeneral Özkök, "AB büyük bir teşkilat, ret kararı büyük sorun. Bazı ülkelerde de aynı sorunun çıkma ihtimali var. Ancak AB bu sorunları aşacak güçtedir, aşmak zorundadır" diye konuştu. 
     Orgeneral Özkök’ün ziyaretinde, İkinci Ordu Komutanı Orgeneral Şükrü Sarıışık, Deniz Kuvvetleri Komutanı Oramiral Özden Örnek, Adana 6. Kolordu Komutanı Korgeneral Ayhan Taş, Akdeniz Bölge ve Garnizon 
     Komutanı Tuğamiral Necati Kurt ve İl Jandarma Komutanı Albay Nedim Açıkgöz de hazır bulundu. 
     Orgeneral Özkök ve Vali Osmançelebioğlu’nun görüşmesi, daha sonra basına kapalı devam etti. 
     
</TEXT>
</DOC>
