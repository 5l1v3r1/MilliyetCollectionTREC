<DOC>
<DOCNO> 341899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy30.html </URL>
<DATE> 2005/05/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
AKP'li Hotar Dr. Gürbüz istifa ederek doğru olanı yaptı 
</HEADLINE>
<TEXT>

     AK Parti Genel Başkan Yardımcısı Nükhet Hotar, ölen yedizleri basına gösteren Central Hospital Başhekimi Özer Gürbüz’ün, mensubu olduğu AK Parti İzmir İl Yönetimi’nden istifa ederek, partinin zarar görmemesi için doğru olanı yaptığını söyledi. 
     Hotar, AA muhabirine yaptığı açıklamada, "Gürbüz’ün ölen yedizleri basına göstermesinin yanlış olduğunu" belirtti. Kendisinin de bir anne olarak bu görüntülerden üzüntü duyduğunu kaydeden Hotar, "Gürbüz, görüntüleri her ne kadar yayınlanmamak için gösterdim dese de yapmamalıydı. Bu durumu düşünmeliydi" dedi. 
     Gürbüz’ün AK Parti Merkez Karar Yürütme Kurulu’nca kesin ihraç istemiyle Merkez Disiplin Kurulu’na sevk edildiğini hatırlatan Hotar, şöyle konuştu 
     "Bazı yayınlarda bu olay partimize mal edilmek isteniyor. Ancak bu konu Dr. Özer Gürbüz’ün mesleğiyle ilgilidir. Olayın AK Parti’yle yakından uzaktan ilgisi yoktur. Kamuoyundan gelen tepkiye duyarsız kalınmayarak Gürbüz zaten Merkez Disiplin Kurulu’na sevk edilmişti. 
     Dr. Gürbüz, istifa ederek, partinin zarar görmemesi için doğru olanı yaptı." 
     
</TEXT>
</DOC>
