<DOC>
<DOCNO> 302023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/dunya/adun.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Reformlar ters tepti 
</HEADLINE>
<TEXT>


Türkiye, demokrasi, özgürlükler ve insan hakları alanında Avrupalılaştıkça, Avusturya'da Türkiye'yi Avrupalı saymayanların oranı artıyor. Türkiye'yi istemeyenlerin oranı 6 yılda yüzde 64'ten 73'e çıktı 

DIŞ HABERLER SERVİSİ 


Avusturya'da yapılan bir kamuoyu araştırması, her 4 Avusturya vatandaşından 3'ünün Türkiye'nin Avrupa Birliği'ne AB üye olmasına karşı olduğunu ortaya çıkardı. 
AP'nin haberine göre, Avusturya'daki Sosyal Bilimler Araştırma Topluluğu tarafından yapılan kamuoyu anketine göre, Avusturyalıların yüzde 73'ü Türkiye'yi AB'ye uygun bulmazken, araştırmaya katılanların sadece yüzde 18'i Türkiye için olumlu görüş belirtti. Katılımcıların yüzde 9'u ise fikir belirtmedi. Araştırma sonuçlarında hata payı belirtilmedi. 
Avusturya'daki Türkiye aleyhtarlığının ulaştığı büyük boyutları gözler önüne seren araştırmada, "Türkiye'ye hayır" diyenlerin yüzde 49'u buna gerekçe olarak ülkedeki insan hakları ve demokrasi seviyesi konusundaki kaygılarını ve özellikle de "Kürt azınlıkla yaşanan çatışma"yı gösterdiler. "Hayır"cıların yüzde 43'ü ise "Müslüman karakteri yüzünden Türkiye'yi istemediklerini" belirttiler. 
Araştırmanın ortaya koyduğu ilginç bir gerçek ise, Türkiye'nin, demokrasi, özgürlükler ve insan hakları alanlarında AB normlarına yaklaştıkça Avusturyalıların Türkiye'ye olan karşıtlığının artması... Aynı kuruluşun 1998'de yaptığı araştırmada Türkiye'ye "hayır" diyenlerin oranı yüzde 64 olarak saptanırken, bu oranın 6 yıl içinde 9 puan yükseldiği görülüyor. Ancak, geçen 6 yıl içinde Türkiye çok önemli reformlar gerçekleştirerek demokrasisini AB'nin Kopenhag Kriterleri'ne uydurdu ve bu durum hem AB Komisyonu'nun İlerleme Raporu'nda tespit edildi, hem de AB'nin 16 - 17 Aralık Zirvesi'nde tescil edildi. 1998'de Türk demokrasisi bugünkünden daha az Avrupalı iken Avusturya'da Türkiye'nin AB üyeliğini destekleyenlerin oranı yüzde 25'ti. Türkiye Avrupalılaştıkça Avusturya'da Türkiye'yi Avrupalı sayanların oranı 7 puan düştü ve yüzde 18 seviyesine geriledi. 
Başbakan Wolfgang Schüssel liderliğindeki sağ koalisyon, Türkiye'nin AB üyeliğini referandum yoluyla engellemek istiyor. 




</TEXT>
</DOC>
