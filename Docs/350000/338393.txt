<DOC>
<DOCNO> 338393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun11.html </URL>
<DATE> 2005/04/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Blair, seçim kampanyasında iç siyaseti öne çıkarıyor... 
</HEADLINE>
<TEXT>

     İngiltere'de halk, Downing Sokağı 10 numaranın yeni sahibini belirlemek üzere 5 Mayıs'ta sandık başına gidiyor. 
     Başbakanlık görevine üçüncü kez talip olan Tony Blair'in İşçi Partisi, muhalif adayların, Irak savaşının yasallığını sorgulamasına ve bunu seçim kampanyalarının temeline oturtmalarına karşılık, seçmenin ilgisini iç politikadaki gelişmelere çekmeye çalışıyor. 
     Seçime bir hafta kala yapılan kamuoyu yoklamaları, en şanslı parti olarak İşçi Partisi'ni gösterse de Blair'in, Irak savaşı, nedenleri ve sonuçları konusundaki sorulara doyurucu cevaplar verememesi nedeniyle ülke genelindeki desteğini kaybettiğine işaret eden yorumlar, İngilizlerin yeni bir başbakan arayışında olduğu ihtimalini ortaya çıkartıyor. 
     
     DAVID KELLY VE LORD GOLDSMITH FAKTÖRÜ 
     Irak savaşının yasalara uygunluğuyla ilgili tartışmaların tekrar gündem bulması, BBC'nin köstebeği olmakla suçlanan Savunma Bakanlığı bilim adamlarından Dr. David Kelly'nin trajik ölümünün hatırlanmasına sebep oldu. 
     Blair'in hükümetinin ''Irak'ın kitle imha silahları planlarının abartılarak'' ABD'nin yanında savaşta yer aldığını ilk ortaya çıkaran İngiliz bilim adamı David Kelly'nin intihar etmesinin üzerinden bir yıl geçmesinin ardından, başsavcı Lord Goldsmith'in, Irak savaşının meşru olmayacağı uyarısında bulunan raporu, Irak'taki savaşa İngiltere'nin katılımı konusunda kararsız kalan ve bunu oy pusulasına koyacağı işarete yansıtan seçmenin, İşçi Partisi hakkındaki şüphesini artırdı. 
     Blair, her ne kadar Goldsmith'in 7 Mart 2003'teki raporunun doğru yansıtılmadığını iddia etse de İngiltere'nin, ikinci bir BM kararını beklemeden savaşa girmiş olması muhalefetin elindeki kozu güçlendirmiş gibi gözüküyor. 
     İngiltere Başbakanı'nın savaştan önce halkı kandırdığını ve yalan söylediğini iddia eden Muhafazakar Parti'nin lideri Michael Howard, seçim kampanyasını, ''Ülkeyi savaşa sokma konusundaki kararına güvenmediğiniz Blair'e hangi konuda güvenebilirsiniz '' sözleri üzerine kurdu. 
     Irak savaşı konusunu gündem dışında tutmaya çalışan Blair, savaş kararını, ''Halen, Saddamsız bir dünyanın daha iyi olacağı düşüncesindeyim'' diyerek savunurken, seçimlerdeki en büyük rakibi olan muhafazakarları gözüdönmüşlükle suçladı. 
     Blair, ülke genelindeki panolarda yer alan, Irak konusunda yalancılıkla suçlandığı pankartların, muhaliflerin başarısızlığının eseri olduğunu, ekonomi ve göçmen politikalarında yenilgiye uğrayan muhafazakarların, şahsına yönelik bir kampanya başlatmayı alternatif olarak kabul ettiklerini ileri sürdü. 
     Blair, ''Cevabım, ağır çalışan ailelerle ilgili konularla ilgilenmeye devam etmek olacaktır'' diyerek, gündemin, Irak'tan daha önemli maddeleri olduğuna dikkat çekmeye çalıştı. 
     İşçi Partisi, tekrar yönetime gelmesi halinde ekonominin daha güçlü hale getirileceği, yaşam standartlarının yükseltileceği, okullarda eğitimden daha iyi sonuç alınacağı, sınır kontrolünün sıkılaştırılacağı ve Afrika'ya yapılan yardımın artırılacağı taahhüdünde bulunuyor. 
     
</TEXT>
</DOC>
