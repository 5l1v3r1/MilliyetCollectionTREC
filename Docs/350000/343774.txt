<DOC>
<DOCNO> 343774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur27.html </URL>
<DATE> 2005/05/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kadın programlarına kadın tepkisi... Programlar birer birer kalkıyor... 
</HEADLINE>
<TEXT>

     Kanal D'de yayınlanan "Kadının Sesi" adlı programa katıldığı için Elazığ'da 14 yaşındaki oğlu tarafından silahlı saldırıya uğrayan R.I.'nın durumu, bu ve benzer kadın programlarının bir kez daha mercek altına alınmasına neden oldu. 
     Geçtiğimiz ay İzmir'de biri polis 3 kişinin ölümüyle sonuçlanan olayın üzerinden henüz 1 ay geçmişken yeni bir olayın daha olması televizyon yöneticilerini harekete geçirdi. Kanal D yönetimi, ani bir kararla Yasemin Bozkurt'un sunduğu "Kadının Sesi" adlı programı yayından kaldırdı. Atv televizyonu da sürpriz bir kararla bugün Ayşenur Yazıcı'nın sunduğu "Yalnız Değilsin" adlı programın yayınına son verdi. 
     
     İLK ADIM KANAL D'DEN 

     Kanal D Yönetimi, sosyal sorunlar yarattığı gerekçesiyle Yasemin Bozkurt'un "Kadının Sesi" programını yayından kaldırdı. Geçtiğimiz ay İzmir'de berdel konusunun ele alındığı programın ardından biri polis 3 kişinin ölümüyle tartışma yaratan "Kadının Sesi", Elazığ'da yaşanan ikinci olayın ardından yayından kaldırıldı. 
     Kanal D Genel Yayın Müdürü Murat Saygı tarafından yapılan yazılı açıklamada, "Bu tür kadın programlarının amacı kadın sorunlarını tartışmaktır. Ancak son zamanlarda bu problemlerin yerini başka amaçlar aldı. Orada dile getirilen sorunlar sonra tartışmaya dönüştü. Bu da bazı olayları tetikledi. Bizde olması tamamen tesadüf. Yarın başka kanallarda da bunları görebileceğiz. Sosyal problem haline geldiği için de biz bugünden itibaren bu programın yayınını durdurduk" denildi. 

     
</TEXT>
</DOC>
