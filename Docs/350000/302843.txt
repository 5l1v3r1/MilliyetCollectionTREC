<DOC>
<DOCNO> 302843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur27.html </URL>
<DATE> 2005/01/02/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Diyanet İşleri, Güney Asya'ya yardım kampanyası başlatacak... 
</HEADLINE>
<TEXT>

     Diyanet İşleri Başkanlığı, Güney Asya'da meydana gelen deprem ve tsunamiden zarar görenlere yardımda bulunmak için tüm camilerde 21 Ocak Cuma günü yardım kampanyası başlatacak. 
     Diyanet İşleri Başkanlığı'ndan yapılan yazılı açıklamaya göre, deprem ve tsunamiden zarar görenlerin yaralarını sarmak, sıkıntılarını paylaşmak ve insani sorumlulukları yerine getirmek amacıyla yardım kampanyası başlatma kararı alındı. 
     Yurtiçi ve yurtdışındaki tüm camilerde 21 Ocak Cuma günü başlayacak kampanyada toplanan yardımlar, Türkiye Vakıflar Bankası'nın Ankara Meşrutiyet Şubesi'nde açılan 2051468 nolu hesapta toplanacak. 
     Yardım kampanyasından arzu edilen verimin alınabilmesi için her kademedeki teşkilat mensuplarından konuya gereken hassasiyeti göstermeleri ve yeterli desteği vermeleri konusunda, Türkiye genelinde tüm illere ve yurtdışındaki din hizmetleri müşavirlik ve ataşeliklere yazılı talimat gönderildi. 
     Kampanya, Din Hizmetleri Dairesi Başkanlığı bünyesinde oluşturulan komitenin denetim ve gözetiminde yürütülecek. Yardımlar, Dışişleri Bakanlığı ve diğer ilgili kurumlarla koordineli olarak bölgeye ulaştırılacak. 
     
</TEXT>
</DOC>
