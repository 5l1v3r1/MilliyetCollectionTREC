<DOC>
<DOCNO> 316272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/guncel/axgun02.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte karne skandalı 
</HEADLINE>
<TEXT>


Özel sağlık merkezleriyle işbirliği içindeki 11 sağlık personeli, 3 ayda bir kontrolden geçmesi gereken gıda işçilerine "sahte sağlık kartı" sağlanmasına yardımcı oldukları iddiasıyla yargılanıyor 

Nezih Gürol - İstanbul 

Eski İstanbul İl Sağlık Müdürü Osman Karaaslan'ın da aralarında bulunduğu 11 sağlık personeli, İstanbul'daki gıda işçilerinin sağlık muayenelerinde yolsuzluk yapıldığı iddiasıyla, "görevi ihmal ve kötüye kullanmak"tan yargılanıyor. İstanbul'da 500 bin gıda işçisi bulunuyor. Özel sağlık merkezleriyle işbirliği içindeki kamu personelinin, 3 ayda bir sağlık muayenesinden geçmesi gereken işçilere "sahte sağlık kartı" sağlanmasına yardımcı oldukları da öne sürülüyor. 
Sağlık Bakanlığı Teftiş Kurulu Başkanlığı Başmüfettişi Dr. Metin Akman'ın 2 raporuna göre, gıda sektöründe çalışan işçilerin sağlık muayene kartı için yapılan gaita dışkı tahlili ve akciğer mikrofilmleri çekimlerinde yolsuzluk olduğu tespit edildi. 
2003'teki ilk raporun ardından, İstanbul İl Sağlık Müdürlüğü'nde çalışan üst düzey 11 sağlık personeli hakkında, "görevi suiistimal" ve "görevi kötüye kullanmak" suçlarından 3 yıla kadar hapis istemiyle dava açıldı. 
İddianameye göre, Sağlık İl Müdürlüğü'nde uzman doktor olarak görev yapan Cengiz Çakallı, Sağlık Bakanlığı'ndan izin almadan Atik adlı laboratuvarda müdürlük yaptı. Tahlil yaptıracakları kendi laboratuvarına yönlendirerek, sahte sağlık karnelerinde kaşe ve imzasının kullanılmasına izin verdi. Dosyada, çevre sağlık teknisyeni Erkan Çavuşoğlu, şube şefi Satılmış Şen, Müdür Yardımcısı Turhan San, belgelere imza atan eski İl Sağlık Müdürü Karaaslan ve raporlarda imzası bulunan gıda mühendisi Seher Aksoy, tıbbi teknolog Yetkin Yağlı, teknisyen Hüseyin Gazioğlu sorumlu tutuldu. 
Fatih Sağlık Grup Başkanlığı'nda gıda ve çevre kontrol denetim memuru olan Adnan Kaçan ve Verem Savaş Dispanseri'nde röntgen teknisyeni Sermet Tural'ın da, Özel Nam Medikal firmasıyla işbirliği yapıp sağlık muayene kartlarını Dispanser Başhekimi Dr. Hüseyin Geren'e imzalattığı ve diğer hekimlere de onaylatarak görevini ihmal ettiği öne sürüldü. Eski Çevre ve Gıda Kontrol Şube Müdürü Tarkan Karahasanoğlu'nun, belgeleri eksik 27 işyerine ait izin belgelerini inceleme yapmadan imzaladığı, 505 işyerine gerekli denetimleri yapmadığı iddia edildi. 

İkinci rapordaki eş 
Nam Medikal'in ortaklarından Ayşe Bayazıt'ın, Karahasanoğlu'nun eşi olduğu belirlendi. İddiaya göre, bu firma aracılığıyla usulsüz olarak piyasadaki ünlü gıda firmalarının işçilerine sağlık kontrolleri yapıldı. Nam Medikal'in faaliyetlerini sürdürdüğü gerekçesiyle 2004'te bir inceleme daha başlatıldı. Şirket ortağı Mustafa Çakmak ile filmlerde onayı bulunan Bayrampaşa Tevfik Sağlam Verem Savaş Dispanseri Başhekimi Mehmet Haytaç hakkında soruşturma açıldı. 


</TEXT>
</DOC>
