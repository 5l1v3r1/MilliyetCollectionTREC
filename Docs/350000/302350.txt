<DOC>
<DOCNO> 302350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/siyaset/siy04.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakal öpmek cehalet ve yağcılıktan 
</HEADLINE>
<TEXT>

   Fatih'teki cenaze törenine katılan AKP'li Bayraktar ve Yıldırım, Nakşi şeyhi Ustaoğlu'nun sakalını ve elini öpmediklerini söyledi 
      GÜNSELİ ÖNAL, AYDIN HASAN Ankara 

   
   Kara Kuvvetleri Komutanı Orgeneral Aytaç Yalman'ın, bir cemaat liderinin sakalı ile otomobilinin camlarının öpüldüğü ve "Bu cenaze ile mi AB'yi gireceksiniz " diye tepki gösterdiği cenaze törenine katılan AKP İstanbul Milletvekili Nusret Bayraktar ile AKP Sakarya Milletvekili Recep Yıldırım, "Sakalını öpmedik, taziye diledik" dedi. 
   Mahmut Ustaosmanoğlu'nun kızının İstanbul'daki cenazesine "şov yapmadan gizlilik içinde katıldığını" kaydeden Bayraktar, hocanın sakalını ve elini öpmediğini, saygıyla taziyesini bildirip ayrıldığını belirterek şöyle konuştu "Sakal öpme, öpenin kendi cahilliğinden, acziyetinden, çok fazla sevgisinden, menfaatinden, yağcılığındandır, yanlıştır. Gerçekten büyügüdür, sevdiğidir, hocasıdır, elinden öpebilir. Ama ulu orta birinin elini, eteğini, sakalını öpme doğru değil. Hele hele arabasını öpmek çok yanlış. Cehaletin göstergesi. Etrafındakilerin davranışı yanlış." Yıldırım da, "Milletin vekili olarak cenazeye katıldım. Fakir - zengin herkesin cenazesine giderim. Bu görevimizi ifa ettik" dedi. 
   Mahmut Hoca'nın sakalını öpmediğini söyleyen Yıldırım, "Hocanın arabasını öpmek filan... Bunlar artık... İnsanlar çaput filan bağlıyorlar, mum yakıyorlar. Bunlar İslam'da yok" diye konuştu. 
   
   Yazıcıoğlu kulağına eğilmiş 
   BBP Genel Başkanı Muhsin Yazıcıoğlu da Ustaosmanoğlu'nun sakalını öpmediğini belirterek, "Camiden çıktıktan kendileri ayağa kalkamadığı için yanına gittim. O kalabalık içinde arkadan yaklaşarak kulağına eğildim. Kulağı duymadığı için eğilip başsağlığı diledim. Fotoğraf o anda çekilmiş. Bunun esef verici nesi var " diye konuştu. 
   
   
   
</TEXT>
</DOC>
