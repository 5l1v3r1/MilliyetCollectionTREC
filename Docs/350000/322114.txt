<DOC>
<DOCNO> 322114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun10.html </URL>
<DATE> 2005/03/09/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Suriye, mayıstan önce Lübnan'dan çekilecek... 
</HEADLINE>
<TEXT>

     Suriye'nin Washington Büyükelçisi İmad Mustafa, ''Suriye ordusunun, mayıs ayından önce Lübnan'dan çekilmiş olacağını'' söyledi. 
     Mustafa, Amerikan CNN televizyonuna yaptığı açıklamada, Suriyeli askerlerin en kısa sürede Lübnan'dan çekileceğini ve bunun mayıs ayından önce yapılacağını belirterek, ''Askerler çekilmeye başladı'' dedi. 
     Askerlerin ilk aşamada Bekaa Vadisi'ne, ikinci aşamada Suriye'ye çekileceğini açıkladıklarını söyleyen Mustafa, buna rağmen birlikleri Suriye'ye göndermeye başladıklarını belirtti. 
     Mustafa, İsrail-Filistin sorununu kast ederek, ''Artık ABD'nin elinde dünyaya güvenilir olduğunu ve Ortadoğu'da çifte standart uygulamadığını ispatlamak için bir fırsat bulunuyor'' diye konuştu. 
     İmad Mustafa, ''Washington yönetiminin, Suriye konusuna harcadığı enerjiyi, İsrail'i, birliklerini işgal altındaki topraklardan çekmeye ikna etmeye harcamasını umuyorum'' ifadesini kullandı. 
     
</TEXT>
</DOC>
