<DOC>
<DOCNO> 306047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/yazar/yilmaz.html </URL>
<DATE> 2005/01/13/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Komutan şairin dilinden anlar mı 
</HEADLINE>
<TEXT>


Başbakan Tayyip Erdoğan'ın 600 kişilik ekiple Rusya Federasyonu çıkarması sırasında, Türkiye'de "stratejik ortaklık" zemini yoklayan ABD Merkez Kuvvetler Komutanı Org. Abizaid, Dışişleri Bakanı Abdullah Gül ile İncirlik Üssü pazarlığı yaparken, arkadaşları da Ankara - İstanbul arasında mekik dokuyorlar. 

ABD nabız yokluyor Amerikalılar görüştükleri siyasi ve sivil aktörlere Türk - Amerikan ilişkilerinde, Irak tezkeresinin ötesinde "daha derinde" bir sorun olduğu görüşünü iletiyorlar. Çözüm önerisi bekliyorlar... 
Bu çok önemli gelişmeler, ABD'nin Türkiye'de AKP ile yol almakta güçlük çektiği izlenimini kuvvetlendiriyor. 
Amerikalı Savunma Bakanlığı uzmanları, AKP'nin tek siyasi güç olması ve muhalefet muhatap rolünün siyaset zemininden kopması tehlikesine işaret ediyorlar. 
"Ilımlı İslam" modeli olarak tanımladıkları AKP, rotalarından çıkıyor mu 
Meclis'e girebilen tek muhalefet partisi CHP'de, nereden çıktığı belli olmayan iktidar kavgası da bu görüntüye eklenince, aklımdan geçenleri "komplo teorisi" diyerek geçiştirmekte zorlanıyorum. 

Gökgöl'den veda mektubu Aslında size bu konuların ayrıntılarını vermek isterdim ama masamdaki mektuplar içinden çıkan bir şiire kilitlendim. Şiirden önce, "şairin" öyküsü... 
Susan Buffett. 41 milyar dolar servet ile Bill Gates'den sonra dünyanın ikinci büyük zengini Warren Buffett'ın 29 Temmuz 2004 tarihinde yitirdiği eşi. 
Bu sütunların okuyucuları Susan Buffett ismine yabancı değil. Geçtiğimiz günlerde Buffett'ın 4 milyar dolarlık mirasının tümünü bıraktığı Buffett Foundation'ın Vakıf , Uluslararası Program Bölümü Başkanlığı'na Dr. Türkiz Gökgöl'ü transfer ettiklerini yazmıştım. 
Gökgöl, Susan Buffett'ın desteği ile "üreme sağlığı ve hakları" alanında, özellikle kırsal kesimde çalışmalar yürütmek üzere Willows Foundation'ı Söğüt Vakfı kurmuştu. Halen merkezi İstanbul'da bulunan vakıf, Türkiye'de 700 bin kadına ulaşıyor, yılda 2.5 milyon dolar harcıyor. 
Yeni görevi nedeniyle, ABD'de Nebraska eyaletinin en büyük kenti Omaha'ya yerleşecek olan Gökgöl, dün gönderdiği "Willows Mektubu'nda" Türkiye'ye veda ediyor ve Buffett'ı anlatıyor 
"Yaşamını hizmete adamıştı ve dünyanın en zengin kişilerinde birisi olmasını, Tanrı'nın ona hizmet edebilmek için sağladığı bir araç olarak değerlendirdi yaşamı boyunca..." 

Çalışanlarla sözleşme Susan Buffett, Coca - Cola'nın, Gilette'nin en büyük hissedarı Berkshire Hathaway şirketinin sahibi ve eşi Warren Buffett ile mutlu bir hayat sürmüş müdür Nelere emek vermiştir, neleri değerli bulmuştur ve neleri amaç edinmiştir Nasıl yaşamak istemiştir ve nasıl yaşayabilmiştir 
Buffett'ın tek serveti "parası" olsaydı, sıradanlık içinde yüzen "milyarderlerden" ne bir eksik, ne bir fazla değeri olurdu ve bu soruların yanıtlarını merak etmezdim. 
Warren Buffett'ın bir özelliği daha var. Şirketinde çalışanlarla yaptığı sözleşmeye "sosyal bir projeye destek vermek için aidat ödeme" zorunluluğu koyuyor. Çalışanlar bağış yapacakları kurumu seçmekte özgürler. 
Buffett ailesi, ABD seçimlerini alan "şahin" Bush'un karşısında, Demokratların adayı Kerry'i desteklemişti. Koltuklarının altında savaş haritalarıyla Ankara'ya inen Amerikan generallerinin karşısında, bir barış türküsü tutturmanın tam zamanıdır. 
İşte Susan Buffett'ın şiiri 

"Tanrım, 
Beni barış ve huzur için aracı kıl. 
Nefret olan yerde 
bana sevgi tohumları ektir. 
Kırgınlık olduğunda af, 
kuşku olan yerde inanç, 
çaresizlik karşısında umut, 
karanlıkta ışık ve 
üzüntüye neşe getirmeme yardım et. 
Ey ulu Tanrım, bana kendim için teselli aramaktan çok, 
teselli arayanlara bunu sağlayabilmem için sevilmekten çok, 
sevebilmem için yardım et. 
Biliyorum ki verebildiğimizce alabilir, 
bağışlayabildiğimizce bağışlanırız 
ve ölümsüz yaşam 
ancak öldüğümüzde gerçekleşebilir..." 



</TEXT>
</DOC>
