<DOC>
<DOCNO> 326992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun58.html </URL>
<DATE> 2005/03/25/ </DATE>
<TIME> 22.34 </TIME>
<AUTHOR>  </AUTHOR>
<HEADLINE>
Türk diplomat heyeti Bişkek'te... 
</HEADLINE>
<TEXT>

     Kırgız yetkililerle temaslarda bulunmak üzere Türkiye'nin ilk Bişkek Büyükelçisi Metin Göker başkanlığındaki 3 kişilik diplomat heyeti Kırgızistan'ın başkenti Bişkek'e geldi. 
     Türk heyetini getiren uçak, Bişkek havaalanına indikten kısa süre sonra, TSİ 21.00 civarında Bişkek'teki Türk vatandaşlarını alarak, tekrar Türkiye'ye hareket etti. Uçakta, çoğunluğu kadın ve çocuklardan oluşan 100'ü aşkın Türk vatandaşı bulunuyor. 
     Metin Göker, AA muhabirine yaptığı açıklamada, bölgede durum tespiti yapmak ve Kırgız yetkililere yardımcı olmak amacıyla geldiklerini söyledi. 
     Göker, Türkiye'nin Kırgızistan'a en zor dönemlerinde her zaman yardımcı olduğunu hatırlatarak, bütün arzusunun ülkede huzur ve istikrarın sağlanması ve sorunların diyalog yoluyla halledilmesi olduğunu kaydetti. 
     Metin Göker ve heyetinin, Bişkek'te yeni yönetimin üst düzey yetkilileriyle görüşmesi bekleniyor. 
     Bu arada, Türkiye'nin bölgesindeki demokratikleşme çabalarından rahatsızlık duymadığı öğrenildi. 
     Edinilen bilgiye göre, Ankara, şeffaflık ve eşitlik ilkeleriyle özgürlük ve demokratikleşmeye yönelik atılan adımlara destek verirken, bu sürecin barışçıl şekilde yapılmasının en doğru yöntem olacağı görüşünde. 
     Ankara'nın demokratikleşme çabalarını dünyanın her yerinde desteklediğini ifade eden kaynaklar, bunun iç işlerine karışmak anlamına gelmediğini, önemli olanın istikrarın sağlanması olduğunu kaydettiler. 
     
</TEXT>
</DOC>
