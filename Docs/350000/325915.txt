<DOC>
<DOCNO> 325915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy06.html </URL>
<DATE> 2005/03/22/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Ağar, CHP ile uyardı 
</HEADLINE>
<TEXT>

     DYP Genel Başkanı Mehmet Ağar, parti içi mücadelede örgütü, CHP'yi örnek göstererek uyardı. 
     Geçtiğimiz günlerde bazı DYP il örgütleri ile parti genel merkezinde buluşan Ağar, partililere ilginç değerlendirmelerde bulundu. 
     Ağar, görüştüğünü dile getirdiği önemli bir siyaset bilimcinin "Türkiye'nin geleceğinde yukarıya doğru gitme ihtimali olan yegane parti DYP'dir" dediğini aktarırken, gerek dünya şartları, gerekse Türkiye şartlarının bunu ortaya çıkardığını savundu. 
     AKP'ye rakip olacak tek partinin DYP olduğunu kaydeden Ağar, gelenekçi partilerde olduğu gibi "DYP'yi bekleyen bir büyük tehlike" bulunduğunu söyledi. 
     Ağar, Türkiye'de iki büyük parti olduğunu belirterek bunları DYP ve CHP olarak dile getirirken, CHP içi gelişmelere vurgu yaptı. Ağar, şu değerlendirmede bulundu 
     "CHP'nin bu geleneksel partileri kemiren bir hastalık yüzünden bugün içinde bulunduğu durum ortadadır. Bir başka partinin daha fazla iç işlerine karışmak benim işim değildir. 
     DYP'yi önümüzdeki seçimlerden evvel bekleyen en büyük tehlike de budur. Bunun dışında DYP'nin karşısında hiçbir gücün olabilmesi mümkün değildir. 
     Genel Başkan olarak partinin iç mücadelelerinin üstünde olmamız lazım. Hiçbir şekilde onlarla ilgilenmeyerek büyük siyaseti inşa etmek suretiyle büyük kitlelerle buluşmak zorundayız. 
     Aynı CHP'de olduğu gibi iç mücadelelerin dibine girdiğimiz takdirde AKP'yi iktidardan söküp atabilmek mümkün değildir. Bunu söküp atacak yegane parti de DYP'dir." 
     
</TEXT>
</DOC>
