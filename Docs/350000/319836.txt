<DOC>
<DOCNO> 319836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/siyaset/axsiy01.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bildiğini açıklasın' 
</HEADLINE>
<TEXT>


CHP Milletvekili Özcan, "Medyayı, kamuyu hortumlamanın aracı gibi kullananlar çıktı" sözleri için Erdoğan'a, "Medya gruplarının devlete olan borçlarını açıklayın" dedi 


CHP Antalya Milletvekili Osman Özcan, Başbakan Recep Tayyip Erdoğan'ın medya gruplarının devlete olan borçlarını açıklamasını istedi. Özcan, Erdoğan tarafından yanıtlanması istemiyle TBMM Başkanlığı'na sunduğu önergede, Başbakanın Türk KOBİ Projesi'nin açılış konuşmasında, "Sahip oldukları medya gücünü, kamu kaynaklarını hortumlamanın aracı gibi kullananlar çıkmış, hayasız ve pervasızca fakir fukaranın kesesine el uzatabilmişlerdir. Medya hortumculukla eş anlamlı olmak tehlikesiyle karşı karşıya bırakılmıştır" sözlerini hatırlattı. Bütün gazetelerin töhmet altında bırakıldığını öne süren Özcan "Medya gruplarının devlete olan borçlarını açıklar mısınız " diye sordu. 

'Satın' demişti 
CHP Grup Başkanvekili Haluk Koç da, medya devi haline gelen Tasarruf Mevduatı Sigorta Fonu'nun TMSF elinde bulunan 17 televizyon, 10 radyo kanalı, 1 günlük gazete ve 6 dergiyi derhal satmasını istemişti. 14 Şubat'ta basın toplantısı düzenleyen Koç, bu kadar büyük bir medya gücünün hükümetin emrinde olmasına hiçbir demokratik ülkede rastlanamayacağını kaydetmişti. TMSF'nin el koyduğu Star Medya Grubu'nun 1 yıldır satılamadığını hatırlatan Koç, "TMSF Başkanı Ahmet Ertürk'e sesleniyorum. Satmazsanız buralardan gelen kokuların baş sorumlusu olursunuz. Bunları iktidarın borazanı yapmayın" demişti. 

Genelleştirme 

CHP'li Özcan, Erdoğan'ın "medyadaki hortumcular"" gibi genel ifadelerle bütün gazeteleri töhmet altında bıraktığını öne sürerek, "Bildiğinizi açıklayın"" dedi. 


</TEXT>
</DOC>
