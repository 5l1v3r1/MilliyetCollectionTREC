<DOC>
<DOCNO> 307520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy11.html </URL>
<DATE> 2005/01/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP YDK yine eksik katılım nedeniyle toplanamadı 
</HEADLINE>
<TEXT>

     CHP Yüksek Disiplin Kurulu YDK , ''rüşvet'' iddiaları nedeniyle tedbirli olarak ihraçları istenen kurul üyeleri Engin Baba ve Cafer Dursun'un tedbir kararına itirazlarını, eksik katılım nedeniyle görüşemedi. 
     İhraçları istenen Engin Baba ve Cafer Dursun, avukatları Oğuz Akçay ile YDK toplantısı saatinden önce CHP Genel Merkezi'ne geldiler. 
     YDK Başkanı İsmet Çanakçı, basın mensuplarına açıklama yaparak, Başkan Yardımcısı Hasan Akyol ve Kurul Sekreteri Bedia Söylemez dışındaki üyelerin toplantıya katılmadıklarını, bu nedenle olağanüstü toplantının gündeminde olan konuları görüşemeyeceklerini bildirdi. 
     Çanakçı, 10 üyenin yazılı ya da telefonla mazeretlerini ilettiklerini, üyelerden yalnızca İrfan Gürpınar'ın katılmama nedenini bildirmediğini söyledi. 
     İsmet Çanakçı, tüzükte, tedbir kararına itirazın 7 gün içinde karara bağlanmasına yönelik bir hüküm yer aldığını, ancak bu süre aşılırsa ne yapılacağına ilişkin açıklık bulunmadığını kaydetti. 
     24 Ocak'ta yeniden toplanmak üzere çağrıda bulunacağını söyleyen Çanakçı, bir soru üzerine, itirazı sonuçlandırmak için belirlenen 7 günlük süre aşıldığı için 2 üyeye ilişkin tedbir karanının kalkmış sayılmaması gerektiğini bildirdi. 
     Çanakçı, bir başka soru üzerine, ''kınama'' istemiyle disipline sevk edilen 14 milletvekilinin durumunun kurultay sonrasında görüşüleceğini kaydetti. 
     
     İHRAÇLARI İSTENEN İKİ ÜYENİN İDDİALARI 
     Partiden ihraçları istenen YDK üyeleri Engin Baba ve Cafer Dursun da genel merkez önünde açıklama yaptı. 
     Engin Baba, tedbirin kaldırılması için yaptıkları itizarın tüzüğe göre 7 gün içinde karar bağlanması gerektiğini, bu sürenin bugün dolduğunu ifade ederek, ''Bu durumda tüzüğe göre tedbir kalkmış sayılıyor. YDK üyesi olarak göreve devam etmemize bir engel yok'' dedi. ''Bir korku imparatorluğunu yıktıklarını'' öne süren Baba, ''Elbette bize bu nedenle çamur atılacaktır. Ama bu çamur tutmaz'' diye konuştu. 
     Baba, YDK toplantısının yapılamadığına ilişkin tutanağın verilmesi için dilekçeyle başvurduklarını ve yanıt alır almaz ilçe seçim kuruluna ileteceklerini söyledi. Bu durumda kurultaya katılmalarına bir engel kalmayacağını söyleyen Baba, delege listesinde yer almak isteyeceklerini bildirdi. 
     
     SİYASİ RÜŞVET İDDİASI 
     YDK üyesi Ergün Aydoğan'a ''rüşvet'' önermekle suçlanan Cafer Dursun da Kurul Başkanı İsmet Çanakçı ile yaptığı ikili görüşmenin bant çözümü olduğunu iddia ettiği bir belgeyi dağıttı. 
     Daha önce, Şişli Belediye Başkanı Mustafa Sarıgül'ün ihracının görüşüleceği YDK toplantısı öncesinde Başkan İsmet Çanakçı'nın kendisine milletvekilliği önerdiğini ileri sürerek, ''siyasi rüşvet'' iddiasında bulunan Cafer Dursun, kasetin bu görüşmeye ilişkin olduğunu, kaseti gazetecilere dinletemeyeceğini, savcılığa ileteceğini söyledi. 
     Cafer Dursun, kendileriyle ilgili iddiaları gündeme getiren genel başkan ve parti yönetiminin mal varlıklarını açıklamalarını isteyerek, ''Milletvekili maaşından başka geliri olmayan arkadaşlar servetlerinin kaynağını açıklasınlar'' dedi. 
     
</TEXT>
</DOC>
