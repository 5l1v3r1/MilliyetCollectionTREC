<DOC>
<DOCNO> 301207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun07.html </URL>
<DATE> 2004/12/27/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Hindistan yeniden sallandı 6.0 
</HEADLINE>
<TEXT>

     Hindistan'ın doğu sahili açıklarındaki adalarında bugün Richter ölçeğine göre 6.0 büyüklüğünde yeni bir deprem meydana geldiği bildirildi. 
     Başkent Yeni Delhi'deki Meteoroloji Dairesi'nden yetkililer bugün güneş doğduktan sonra Hindistan'ın Andaman ve Nicobar adalarında ilk belirlemelere göre büyüklüğü Richter ölçeğine 6.0 olan yeni bir deprem meydana geldiğini belirttiler. 
     Meteoroloji Dairesi'nden yetkililer yeni depremde meydana gelen can kaybı ve hasar hakkında henüz ayrıntılı bir bilgi sahibi olmadıklarını açıkladı. 
     Öte yandan Hindistan'ın özel televizyon kanalı Aaj Tak'ın haberinde, Endonezya açıklarında meydana gelen ve son 40 yılın en büyük depremi olarak adlandırılan depremden sonra ortaya çıkan gelgit felaketi nedeniyle Hindistan'da hayatlarını kaybedenlerin sayısının 3300'e kadar yükseldiği belirtildi. 
     
     ÇİN'DE DE DEPREM 

     Çin'in güneybatısındaki Yunnan eyaletinde dün meydana gelen depremde bir kişinin öldüğü açıklandı. 
     Yeni Çin Haber Ajansı'nın bildirdiğine göre, Yi milliyeti özerk ilçesindeki Malong köyünü etkileyen Richter ölçeğine göre 5.0 büyüklüğündeki deprem, dün yerel saatle 15.30'da TSİ 21.30 meydana geldi. 
     Yunnan eyaletinin Bai milliyeti özerk ilçesinde de dün sabah yerel saatle 9.00'da 4.6 büyüklüğünde deprem oldu. 
     Yetkililer söz konusu iki depremin, Endonezya'da meydana gelen şiddetli depremle ilgisi olabileceğini belirttiler. Güney ve güneydoğu Asya ile sınırı olan Yunnan eyaletinde sık aralıklarla depremler meydana geliyor. 
     
</TEXT>
</DOC>
