<DOC>
<DOCNO> 344065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur38.html </URL>
<DATE> 2005/05/19/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Irak Başbakanı Caferi Ankara'ya geldi... 
</HEADLINE>
<TEXT>

     Irak Başbakanı İbrahim Caferi, Başbakan Recep Tayyip Erdoğan’ın daveti üzerine 2 günlük resmi ziyaret için Ankara’ya geldi. 
     Kendisini almak için Bağdat’a gönderilen ATA uçağıyla saat 20.15’te Esenboğa Havalimanı’na gelen Caferi’ye maliye, ticaret, 
     petrol, elektrik ve sanayi bakanları eşlik ediyor. Irak su kaynakları bakanının da Ankara’ya yarın sabah geleceği öğrenildi. Caferi, Esenboğa Havalimanı’nda Enerji ve Tabi Kaynaklar Bakanı Hilmi Güler, Türkiye’nin Irak Özel Temsilcisi Osman Korutürk, Irak’ın Ankara Büyükelçisi Sabah Cemil Ümran, Filistin’in Ankara Büyükelçisi Fuad Yasin, Irak Türkmen Cephesi Ankara Temsilcisi Ahmet Muratlı, IKYB Ankara Temsilcisi Behruz Belali, IKDP Ankara Temsilcisi Ömer Mirani, Irak İslam Devrimi Yüksek Konseyi Ankara Temsilcisi Abdullah Tütüncü ve diğer yetkililerden oluşan kalabalık bir grup tarafından karşılandı. Caferi, Ankara’ya gelişinin ardından Eseboğa Havaalanı VIP salonunda Enerji ve Tabi Kaynaklar Bakanı Güler ile bir süre sohbet etti. Daha sonra konaklayacağı otele hareket edecek olan Caferi, yarın sabah Başbakan Erdoğan ile görüşecek. Görüşmenin ardından ortak basın toplantısı düzenlenecek. Caferi daha sonra Prof. Dr. İhsan Doğramacı tarafından onuruna verilecek öğle yemeğine katılacak. Yemeğe Dışişleri Bakanı ve Başbakan Yardımcısı Abdullah Gül’ün de katılması bekleniyor. Caferi, akşam da Başbakan Erdoğan’ın Başbakanlık Resmi Konutu’nda vereceği yemeğe katılacak. Caferi’nin görüşmelerinde Türkiye ve Irak arasındaki ilişkiler bağlamında mevcut tüm konular ele alınacak, ilişkiler gözden geçirilecek, Irak’ın yeniden imarı ve yapılanmasıyla 2 ülke arasında işbirliği yapılabilecek alan ve projeler konusunda görüş alışverişinde bulunulacak. Görüşmelerde Türk tarafı Irak’ın toprak bütünlüğü ve siyasi birliğinin önemine vurgu yapacak, Irak ve bu çerçevede Kerkük ile ilgili hassasiyetlerini iletecek. Görüşmelerde Caferi’den terör örgütü PKK ile etkin mücadele ve kırmızı listeyle aranan PKK militanlarının tutuklanması ve iade edilmesi beklentileri dile getirilecek. Caferi’nin temaslarında Irak’taki Türk şoförlerine saldırılar, Irak’a elektrik satışı, ikinci sınır kapısının açılması, Musul Başkonsolosluğu’nun yeniden faaliyete geçmesi gibi konuların da ele alınması bekleniyor. Caferi’nin ziyareti, kendisinin Irak’ta hükümet kurulduktan sonraki ilk yurtdışı ziyareti olması açısından önem taşıyor. Irak Başbakanı geçen ay İstanbul’da düzenlenen Irak’a Komşu Ülkeler Toplantısı’na ülkesindeki hükümeti kurma çalışmaları nedeniyle katılamamıştı. Caferi Ankara’ya en son geçen yıl aralık ayı başında Cumhurbaşkanı Yardımcısı sıfatıyla ziyaret etmişti. 
     
</TEXT>
</DOC>
