<DOC>
<DOCNO> 327035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko42.html </URL>
<DATE> 2005/03/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
"Siemens'e rekabet ihlaline ilişkin olarak ceza verildi" 
</HEADLINE>
<TEXT>

     Rekabet Kurulu Başkanı Mustafa Parlak, Kurulun Siemens Sanayi ve Ticaret Anonim Şirketi'ne verdiği para cezasını değerlendirirken, ''Ceza, rekabet ihlaline ilişkin olarak verildi, Siemens'in ihalelerden men gibi bir durumu söz konusu değildir'' dedi. 
     Parlak, A.A muhabirine yaptığı açıklamada, Rekabet Kurulu'nun rekabet ihlali nedeniyle Siemens'e verdiği ceza sonrasında, firmanın ihalelere katılıp katılmayacağına yönelik bazı tereddütlerin oluştuğunu belirterek, firmanın ihalelere katılmama gibi bir durumunun söz konusu olmadığını söyledi. 
     Kurulun, bayilik sistemi ile kamu ihalelerinde rekabeti önlediği ve bayilerle birlikte hareket ederek fiyat belirlediği gerekçesiyle Siemens'e para cezası verdiğini hatırlatan Parlak, Kamu İhale Kurumu'nun bu konuda bilgilendirilmesinin de bundan sonraki süreçte ihlallerin tekrarlanmaması için olduğunu kaydetti. 
     Kurulun verdiği kararın, firmanın ihalelere katılıp katılmaması konusundan bağımsız olduğunu, cezadan ihalelerden men gibi bir durumun anlaşılmaması gerektiğini vurgulayan Parlak, ''Firma elbette ki faaliyetlerine devam edebilir, Kurumun bu konuda bilgilendirme görevi vardır. Bizim kararımız, ihlallerin tekrarlanmasının önlenmesine yöneliktir'' diye konuştu. 
     Rekabet Kurulu, ''Siemens'in koordinatörlüğünde oluşturulan Siemens bayilik sistemi ve söz konusu sistem sonrası kamu ihalelerinde gerçekleştirilmiş olan rekabete aykırı eylemler ve ek olarak entegratörlük sözleşmesi ile Ultra'nın da bu sisteme dahil edilmesinin trafik sinyalizasyon pazarında rekabeti sınırlama amaç ve etkileri'' nedenleriyle, firmaya 2003 yılı cirosunun yüzde 2'si oranında olan 10 trilyon 203 milyar 273 milyon 560 bin TL tutarında idari para cezası verilmesini kararlaştırmıştı. 
     Kurul ayrıca, Siemens'i bayilik sözleşmeleri ve sistemiyle ilgili olarak, 'sözleşmelerde yer almamakla birlikte, kamu alım ihalelerinde ortaya çıkan danışıklı teklif verme gibi rekabet karşıtı eylemlere son verilmesi' gerektiği konusunda uyarmıştı. 
     
</TEXT>
</DOC>
