<DOC>
<DOCNO> 341339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonyas01.html </URL>
<DATE> 2005/05/10/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Bebekler kahverengini hiç sevmiyor 
</HEADLINE>
<TEXT>

     LONDRA DHA 

      İNGİLTERE’de yapılan bir araştırmada, bebeklerin en çok mavi, kırmızı, mor ve turuncu renkleri sevdiği ortaya çıkarken, en sevmedikleri rengin ise kahverengi olduğu belirlendi. 
     Surrey Bebek Laboratuvarı’nda görevli Dr. Anna Franklin tarafından 4 ila 9 aylık 250’den fazla bebek üzerinde yapılan araştırmada, İngiliz Kraliyet Hava Kuvvetleri pilotlarının test edilmesi amacıyla tasarlanmış özel bir kamera da kullanıldı. Dr. Franklin bu sayede bebeklerin göz hareketlerini takip ederek, aynı anda gösterilen 2 renkten hangisine daha uzun süre baktıklarını saptadı. 
     
     AYNI RENGİN TONLARINI GÖRMEK SIKICI GELİYOR 
     Yapılan gözlemler sırasında bebeklere aynı anda örneğin mavi renk ve bunun tonları da gösterildi, ancak bebekler farklı tonlarda olsalar dahi hepsinin ’mavi’ kategorisinde olduğunu anlayarak sıkılmaya başladı. Bunun ardından yeşil renk gösterildiğinde ise dikkatlerini tekrar renklerin gösterildiği bilgisayar ekranına çevirdiler. 
     Renkler ikişerli gruplar halinde gösterildiğinde de bebeklerin en fazla mavi, kırmızı, mor ve turuncu renklere, en az da kahverengi panele baktığı anlaşıldı. Kahverengi panel diğer renklerle eşleştirilerek gösterildiğinde ise bebeklerin çoğunlukla önce diğer renge baktıkları ortaya çıktı. 
     
</TEXT>
</DOC>
