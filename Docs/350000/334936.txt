<DOC>
<DOCNO> 334936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur47.html </URL>
<DATE> 2005/04/19/ </DATE>
<TIME> 18.18 </TIME>
<AUTHOR>  </AUTHOR>
<HEADLINE>
Çanakkale Valisi boğaz'a köprü veya tüp geçit istiyor 
</HEADLINE>
<TEXT>

     Çanakkale Valisi Süleyman Kamçı, son yıllarda Çanakkale'ye ilginin artması nedeniyle ulaşımda büyük sorunlar yaşandığını belirterek, ''Boğaz geçişi için köprü veya tüp geçit yapılmalıdır'' dedi. 
     Çanakkale Ticaret ve Sanayi Odası'nın aylık toplantısında konuşan Vali Kamçı, Çanakkale'nin tarihi değerleri nedeniyle, üniversite ve tarım kentinden öte turizm kenti olarak benimsenmesi gerektiğini söyledi. 
     Son yıllarda Çanakkale'ye ilginin artması nedeniyle ulaşımda büyük sorunlar yaşandığını ifade eden Kamçı, şunları kaydetti 
     ''Çanakkale ve Gelibolu Yarımadası'na her hafta sonu en az 650 otobüsle toplam 25 bin yerli turist geliyor. Öğrenci ağırlıklı bu turlar, yaz döneminde büyük artış gösterecek. Altyapı olarak bu yoğunluğa hazır değiliz. Çanakkale'de ulaşımın tek alternatifi boğaz geçişi, ancak o da belirli saatlerde yapılıyor. Bu nedenle İskele Meydanı'nda uzun otobüs kuyrukları oluşuyor. Ziyaretçiler, sabaha kadar beklemek zorunda kalıyor. Bu nedenle boğaz geçişi için köprü veya tüp geçit yapılmalıdır.'' 
     
</TEXT>
</DOC>
