<DOC>
<DOCNO> 337354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko16.html </URL>
<DATE> 2005/04/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye, IMF'ye 4 yılda 21.1 milyar dolar geri ödeme yapacak 
</HEADLINE>
<TEXT>

     Türkiye, son 10 yılda IMF’den 32 milyar dolar kaynak kullanırken, 15.5 milyar dolar anapara geri ödemesi ve 3.5 milyar dolar faiz ödemesi gerçekleştirdi. IMF’ye 10 yılda toplam 19 milyar dolar ödeme yapan Türkiye, 2005 yılı dahil olmak üzere 4 yıl içinde 21.1 milyar dolar geri ödeme gerçekleştirecek. IMF’yle mayıs ayında yapılacak yeni anlaşma çerçevesinde kaynak kullanımları söz konusu döneme ilişkin ödeme yükümlülüklerinde de artışa neden olacak. 
     Türkiye, 1984 yılından beri IMF’den toplam 24.6 milyar SDR kullanımı gerçekleştirirken, aynı dönemde 12.9 milyar SDR geri ödeme ve 3.1 milyar SDR faiz ödemesi yaptı. Yıllık ortalama SDR çapraz kurlarına göre 1988 yılından itibaren IMF’den Türkiye’nin 32 milyar dolar kullanım gerçekleştirdiği, buna karşılık 16.2 milyar dolar geri ödeme yaptığı belirlendi. Aynı dönemde Türkiye’nin IMF’ye yaptığı faiz ödeme tutarı ise 3.6 milyar dolar oldu. Buna göre, Türkiye 1988-2005 döneminde net olarak IMF’den 12.2 milyar dolar kullanım gerçekleştirdi. 
     IMF verilerine göre, Türkiye fonla 1 Nisan krizinin yaşandığı 1994 yılından itibaren kesintisiz para hareketleri gerçekleştiriyor. Bu para hareketlerine göre Türkiye, 1996, 1997 ve 1998 yılları dışarıda bırakılırsa IMF’den sürekli 
     kaynak kullanımı gerçekleştirdi. Ancak bu kaynak kullanımlarına karşılık olarak 1997 yılından itibaren de sürekli geri ödeme yaptı. IMF’ye yapılan faiz ödemesi ise hiç kesintiye uğramadan sürdürüldü. IMF’yle para hareketlerinde hiçbir kesintinin olmadığı 1994 yılı baz alınırsa, bugüne kadar 10 yıllık süre içerisinde Türkiye IMF’den yaklaşık 32 milyar dolar kaynak kullanırken, 15.5 milyar dolar geri ödeme ve 3.5 milyar dolar da faiz ödemesi gerçekleştirdi. Böylece son 10 yılda IMF’ye toplam 19 milyar dolar geri ödeme yapan Türkiye’yi, gelecek 4 yıl IMF’ye ödeme yükümlülükleri çerçevesinde zorlu bir dönem bekliyor. Mevcut ödeme planına göre Türkiye’nin 31 Mart 2005’ten 2008 yılı sonuna kadar IMF’ye 20 milyar doları anapara, 1 milyar doları faiz olmak üzere toplam 21 milyar dolar geri ödeme yükümlülüğü bulunuyor. Yani Türkiye, 10 yıl içinde IMF’ye yaptığı ödemenin yüzde 10.5 fazlasını yalnızca 4 yıl içinde ödeme yükümlülüğüyle karşı karşıya bulunuyor. Merkez Bankası verilerine göre 25 Nisan tarihli 1.51673 dolar olan SDR değeri üzerinden IMF’nin geri ödeme yükümlülük tablosu baz alınarak yapılan hesaplamaya göre, 31 Mart 2005-2008 yılları arasında Türkiye, fona faiz dahil toplam 21.1 milyar dolarlık ödeme yapacak. Türkiye’nin IMF verilerine göre 31 Mart itibarıyla geri ödemesi gereken kaynak kullanım tutarı 20 milyar dolar düzeyinde bulunuyor. IMF İcra Kurulu’nun 12 Mayıs günü niyet mektubunu onaylamasıyla Türkiye’ye 3 yıl için 10 milyar dolarlık yeni kaynak kullandırımı ve 2006 yılına ilişkin ödeme yükümlülüğü kapsamındaki yaklaşık 3.7 milyar doların 2007’ye sarkıtılması söz konusu olacak. Ancak bu konsolidasyon, Türkiye’nin önümüzdeki 4 yıla ilişkin anapara ödeme yükümlülüğü açısından bir değişikliğe neden olmayacak. Yeni kaynak kullanımları ise söz konusu döneme ilişkin ödeme yükümlülüğünü artırıcı etki yaratacak. Türkiye, yeni kaynak kullandırımlarıyla söz konusu ödeme yükümlülüğünü hafifletmeyi planlarken, IMF’ye karşı net borç ödeyici konumunu sürdürecek. 
     
     MAYIS AYINDA 2 MİLYAR DOLAR 
     Türkiye, nisan ayında da Merkez Bankası verilerine göre 159 milyon dolarlık IMF’ye geri ödemede bulunurken, mayıs 
     ayında 2 milyar 82 milyon dolarla bu yılın en yüklü ödemesini gerçekleştirecek. Böylece mayıs ayında IMF’den gelecek olan stand-by anlaşmasının ilk kaynak dilimi doğrudan borç geri ödemesine kullanılmış olacak. 

ANKA 
     
</TEXT>
</DOC>
