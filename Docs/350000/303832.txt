<DOC>
<DOCNO> 303832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonyas04.html </URL>
<DATE> 2005/01/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çay, diş için de yararlı... 
</HEADLINE>
<TEXT>

     Ondokuzmayıs Üniversitesi OMÜ Mühendislik Fakültesi Gıda Mühendisliği Bölümü Öğretim Üyesi Yrd. Doç. Dr. İlkay Tosun, çayda bulunan florürün, diş minesini kuvvetlendirdiğini söyledi. 
     Tosun, AA muhabirine yaptığı açıklamada, dünyada sudan sonra en çok tüketilen içecek olan çayın, bazı kanser türlerinden kolesterole, kan basıncından, kalp hastalıklarına kadar birçok hastalığı iyileştirici özelliği olduğunu bildirdi. 
     Çayın bilinen faydalarının dışında diş sağlığı için de yararlı olduğunu belirten Tosun, ''Çay doğal olarak florür içerdiği için, diş minesini kuvvetlendirir'' dedi. 
     İçeriğindeki florür sayesinde çayın ayrıca ağızdaki bakterileri kontrol altında tuttuğunu da ifade eden Tosun, böylece diş yüzeyinde plak oluşumunun azalmasına yardımcı olduğunu kaydetti. 
     Samsun Diş Hekimleri Odası Başkanı Abdullah İlker de diş sağlığı için florürün son derece önemli olduğuna dikkat çekti. 
     Diş macunlarına diş çürümelerini engellemeleri için florür takviye edildiğini belirten İlker, kemik ve diş yapısında bozukluk olan özellikle gelişme çağındaki çocuklara da florür tablet verildiğini söyledi. İlker, ''Florürün doğal yollardan alınması son derece önemlidir. Çayda doğal olarak florür bulunması nedeniyle çayın diş macununun sağladığı etkileri sağladığını söyleyebiliriz'' diye konuştu. 
     Şekerin dişin ara yüzeylerinde birikerek bakteri ürettiğini, bu bakterilerin de dişte çürümeyi hızlandırdığını bildiren İlker, ''Çay şekersiz içilmeli. Bu açıdan özellikle şekersiz yeşil çay tüketimini öneriyoruz'' dedi. 
     
</TEXT>
</DOC>
