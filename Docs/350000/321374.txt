<DOC>
<DOCNO> 321374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/spor/axspo03.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu iş Kadıköy'e gider 
</HEADLINE>
<TEXT>


Galatasaray'a tek golle üç puanı kazandıran Hakan Şükür, şampiyonlukta Fenerbahçe ve Trabzon ile çekiştiklerini söyledi, "Fenerbahçe avantajını sonuna kadar kullanmak isteyecek" diye konuştu 

ERHAN TELLİ 


'Sıradışı bir maçtı' 
TÜRKİYE liglerinde 220. golünü Beşiktaş'a atıp, Galatasaray'ın derbiden üç puanla ayrılmasını sağlayan Hakan Şükür, kendi adına şanssız bir maç yaşadığını söyledi. Bir şutunun direkten döndüğünü, diğer pozisyonda ise kaleci Cordoba'nın iyi bir zamanlamayla topu çıkardığını kaydeden Hakan, "Sıradışı bir maç oldu. Kırmızı kart sonunda 25 dakika 10 kişi oynadık, ama kazanmayı başardık" diye konuştu. 

'İleriye yansıyacak' 
ŞAMPİYONLUK yarışında Fenerbahçe ile birlikte Trabzonspor'un da bulunduğunu ifade eden Hakan Şükür şöyle devam etti "Fenerbahçe'nin puan avantajı var, bunu sonuna kadar kullanmak isteyecekler. Ve bu iş Kadıköy'e kadar sürecek. Derbilerden üç puanı almanın bize ileride güzel bir şekilde yansıyacağını düşünüyorum." Hakan, "Beşiktaş maçından kötü bir sonuçla çıkmış olsaydık bile bu işin peşini bırakmayacaktık" ifadesini kullandı. 

'Hagi'nin katkısı büyük' 
HAGİ ile sadece İnönü Stadı'ndaki derbide berabere kaldıklarını, diğerlerini ise kazandıklarını vurgulayan Kral, "Sakin ve ne istediğini bilen bir takım görüntüsü veriyoruz. Hagi'nin heyecanı ve agresifliği bizlere çok önemli şeyler katıyor. Genç arkadaşlar alınabilirler. Ancak bizler onlara anlatmaya çalışıyoruz" yorumunu yaptı. Cim - Bom'un golcüsü, Ribery'yi de överek, "Sürati nedeniyle biz de onu Ferrari'ye benzetiyoruz" dedi. 

Cim-Bom revire döndü 

RONALDO'NUN darbesiyle sırtını taş bölüme çarpan ve nefes almakta güçlük çeken Ribery'nin dün tomografisi çekildi, yumuşak doku zedelenmesi olduğu belirtildi. Kulüp doktoru Murat Çevik, Ribery'nin ağrılarının devam ettiğini söyledi, antrenmana çıkıp çıkmamasının, bugünkü kontrollerde belli olacağını açıkladı. Çevik şöyle devam etti "Cihan'ın kasığında ağrısı bulunuyor. Orhan'ın boynunda, Conceiçao'nun sağ ayağında darbeye bağlı olarak ağrıları var. Hakan Ünsal'ın da sakatlığı sürüyor." 

Tomas kurtardı 

BEŞİKTAŞ maçının 72. dakikasında Galatasaray'da sarı kart gören futbolcunun Orhan Ak olduğu ortaya çıkınca, Tomas cezadan kurtuldu. Ahmed Hassan'a yaptığı faul sonrasında Orhan'ın arkaya saklanması ve Hırvat oyuncunun araya girerek, hakemle konuşması herkesi yanılttı. Hakem Fırat Aydınus ise Orhan'ı çağırmadan kartını çıkardı, ancak raporuna, "Orhan Ak" yazdı. Böylece gerçek ortaya çıktı. 

Ekstra prim talebi 

HALİL ÖZER 

Hagi söz verdi 
BEŞİKTAŞ'I derbide yenerek şampiyonluk yarışını sürdüren Galatasaraylı futbolcular, maç sonrasında ekstra prim talebinde bulundu. Soyunma odasındaki kutlamalar sırasında Teknik Direktör Hagi ile konuşan Sarı - Kırmızılılar'ın isteğini haklı bulan Rumen hoca, "Söz veriyorum. Başkanla konuşacağım ve prim isteğini ileteceğim" dedi. 

Gürsoy Çözeriz 
PRİM pazarlığı sırasında kapıdan İkinci Başkan Ergün Gürsoy girince, bu kez istek, Sarı - Kırmızılı yöneticiye de iletildi. Gürsoy'un, "Eğer hocanız da bu prim olayını onaylıyorsa sorun yok. Bu işi yönetime getirir, çözeriz" demesi bayram havası yarattı. Oyuncuların galibiyet primi olarak 12'şer bin dolar alacağı belirtildi. 


'İşte Anelka'nın bonusu ' 

Gökşen'den iğneleme 
FUTBOL Şube Sorumlusu Fatih Gökşen, Ribery konusunda Fenerbahçeliler'e göndermede bulundu. Transferi sırasında, Sarı - Lacivertliler'in dalga geçtiğine dikkat çeken Gökşen, "Anelka'nın bonusunu herkes gördü, Ribery, fiyatı da gözönüne alındığında Türkiye'nin en iyi transferi. Allah herkese Ribery gibi bir bonus nasip etsin" dedi. 

'Sahadan sildik' 
RİBERY'Yİ rakiplerin sık sık faulle durdurduğunu vurgulayan Galatasaraylı yönetici, bu konuda da hakemlerden yardım istedi. Çok stratejik bir maçta Beşiktaş'ı yendiklerini söyleyen Fatih Gökşen şöyle devam etti "Rakibimizi sahadan sildik, aynı Fenerbahçe'yi ilk yarıda yendiğimiz gibi. Artık iki derbiyi de kazanıp, kendi yolumuzu kendimiz açacağız." 


</TEXT>
</DOC>
