<DOC>
<DOCNO> 331143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy16.html </URL>
<DATE> 2005/04/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Unakıtan "Vergi uzlaşması herkese eşit ve açık" 
</HEADLINE>
<TEXT>

     Maliye Bakanı Kemal Unakıtan, bir milletvekiline vergi indirimi yapılıp yapılmadığı iddialarına karşılık, ''sırf akıllarda bir takım bulanıklıklar yaratmak için vergi uzlaşma müessesesinin yıpratılmaması'' gerektiğini söyledi. 
     TBMM Plan ve Bütçe Komisyonu'nda, Gelir İdaresi Başkanlığı Kanunu Tasarısı görüşülürken CHP Ordu Milletvekili Kazım Türkmen, bir milletvekilinin vergi borcunda indirime gidildiğini ve bunun tüm kamuoyunun gözü önünde cereyan ettiğini iddia etti. 
     AK Parti Kars Milletvekili Selahattin Beyribey de Maliye Bakanı Unakıtan'dan bir milletvekiline vergi indirimi yapılıp yapılmadığını sordu. 
     Bunun üzerine söz alan Bakan Unakıtan, ''Sanki vergi uzlaşmasının bir milletvekiline özel olarak uygulandığı gibi yanlış kanaatler oluşturulduğunu'' belirterek, uzlaşmanın vergi sistemindeki bir müessese olduğunu söyledi. Uzlaşmanın herkese eşit ve açık olarak uygulandığını belirten Unakıtan, ''Mükelleflerin bir hakkıdır uzlaşmaya gitmek'' dedi. 
     Uzlaşmanın Türkiye'de yıllardır uygulandığını ve kanunlarda yer aldığını anımsatan Unakıtan, şöyle konuştu 
     ''Türkiye'de yıllardır yapılan bir uygulamadır. Uzlaşmada maksat mükellef 'cezam veya vergim çok yüksek, ben bunu ödeyemem, indirirseniz öderim' der ve vergi idaresiyle oturur, pazarlık yapar. Vergilerin ve cezaların daha da arttırıldığı bir uzlaşma şimdiye kadar hiç olmamıştır. Uzlaşmada, cezaların veya vergilerin arttırılması işin mantığına aykırıdır. Mükellefle idare oturur pazarlık ederler, bir noktada anlaşır. Ve bu uzlaşma Türkiye'de binlerce kez uygulanmıştır. Uzlaşma müessesi şimdiye kadar uygulanmıştır. Bundan sonra da uygulanacaktır. Sırf akıllarda bir takım bulanıklıklar yaratmak için uzlaşma müessesesi yıpratılmamalıdır.'' 
     
</TEXT>
</DOC>
