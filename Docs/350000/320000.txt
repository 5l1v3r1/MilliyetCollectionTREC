<DOC>
<DOCNO> 320000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy15.html </URL>
<DATE> 2005/03/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
CHP'li Ersin 'Şike Tahkik Kurulu şikeyi örtbas etmek için kullanılıyor' 
</HEADLINE>
<TEXT>

     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu Başkanvekili CHP İzmir Milletvekili Ahmet Ersin, ''Futbol federasyonu devlet içinde devlet, denetlenebilirliği yok'' dedi. 
     Ersin, komisyonda dinledikleri bazı eski hakemlerin de federasyonun özerkliğe kavuşmasından sonra futbola hem siyasetin girdiğini hem de kirlenmenin arttığını dile getirdiklerini ifade etti. Ahmet Ersin, federasyon yönetimlerinin genel kurullarında aklandıkları gerekçesiyle, yargıdan sonuç çıkmadığını ifade etti. Federasyonun özerkliğinin fazla abartıldığını kaydeden Ersin, ''Müfettişlik kurumları devreye girmeli. Ya Federasyon'un bir müfettişlik birimi olmalı ya da Gençlik ve Spor Genel Müdürlüğü müfettişleri denetim yapmalı'' dedi. 
     Sürekli ve profesyonel bir Şike Tahkik Kurulu bulunmadığını belirten Ersin, herhangi bir şikayet durumunda geçici olarak oluşturulan kurulun olay incelemesi yaptığını, kurulun yetkisinin de ilgililerle konuşarak bir rapor düzenlemekten ibaret olduğunu anlattı. Ahmet Ersin, ''Şike Tahkik Kurulu adeta şikeyi örtbas etme aracı olarak kullanılıyor'' dedi. 
     Ersin, Şike Tahkik Kurulu'nun profesyonel olması, daha geniş yetkilere sahip bulunması ve şike araştırması yaparken gerekirse futbolcuların banka hesaplarını da inceleyebilmesi gerektiğini söyledi. 
     
</TEXT>
</DOC>
