<DOC>
<DOCNO> 318851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonsiy13.html </URL>
<DATE> 2005/02/26/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
Erdoğan "Hastanelerde attığımız adımlar zihniyet değişimidir" 
</HEADLINE>
<TEXT>

     Başbakan Recep Tayyip Erdoğan, SSK ve Sağlık Bakanlığı'na bağlı hastanelerde attıkları adımların bir zihniyet değişiminin ifadesi olduğunu belirterek, ''Şimdi bir soruyu kendi kendime soruyorum Aynı hastaneler, aynı halkım ve vatandaşım... Bu hastanelerde daha önce bu şekilde yığılma yokken bir anda bu yığılmalar neden oldu '' dedi. 
     Başbakan Erdoğan, doğum günü dolayısıyla gazetecileri Üsküdar Emniyet Mahallesi'ndeki konutunda kabul etti. Erdoğan'a çiçek veren gazeteciler, doğum gününü kutladı. 
     ''Yaptığınız sürprize teşekkür ederim'' diyen Erdoğan, yaşamı süresince birçok tecrübeler edindiğini söyledi. Bu tecrübeleri ülke ve millet için ne derece değerlendirebilirse, halka da o derecede faydalı olacağını dile getiren Erdoğan, bu sayede ülkenin şu anda yakaladığı performansı da o kadar ileriye taşıyacağını ifade etti. 
     Erdoğan, bunu milletle birlikte yapacağını, Türkiye'nin şu anda çok ciddi bir sıçrama yakaladığını belirterek, göreve geldiklerinde kişi başına 2160 dolar olan milli geliri 4200 dolara çıkardıklarını, yüzde 34 olan enflasyonu ise yüzde 9'a indirdiklerini hatırlattı. 
     Büyüme hızında OECD ülkeleri arasında ilk sırada yer alan bir Türkiye'nin olduğunu vurgulayan Erdoğan, şunları kaydetti 
     ''Bütün bu parametreler bir ülkenin ekonomisinin nerede olduğunu ifade eder. Bu parametreler çok açık, net ülkemizin nerede olduğunu göstermektedir. Bütün bunları söylerken her şeyin hallolduğunu, bittiğini söylemiyorum. Şüphesiz atmamız gereken adımlar, almamız gereken mesafeler var.'' 
     
     SSK HASTANELERİNİN DEVRİ 
     SSK'ya bağlı hastanelerin Sağlık Bakanlığı'na devredildiğini de hatırlatan Erdoğan, ''Özellikle SSK ve Sağlık Bakanlığı'na bağlı hastanelerde attığımız adımlar bir zihniyet değişiminin ifadesidir'' dedi. 
     Yıllarca ülkede bu hastanelerin birleştirilmesinin konuşulduğunu dile getiren Erdoğan, devlet hastanelerinde yüzde 65 doluluk oranı varken, SSK'ya bağlı hastanelerde bu oranın yüzde 130-140 olduğunu bildirdi. 
     Vatandaşların aylarca yatak bulamadığı SSK hastaneleri bulunduğunu belirten Erdoğan, şöyle devam etti 
     ''Şimdi ise bir soruyu kendi kendime soruyorum Diyorum ki aynı hastaneler, aynı halkım ve vatandaşım... Ve bu hastanelerde daha önce bu şekilde yığılma yokken bir anda bu yığılmalar neden oldu Değişimler pozitif istikamette olmasına rağmen niye oldu Bu soruyu her vatandaşın kendisine özellikle sormasını istiyorum. Çünkü son olarak katkı paylarıyla ilgili sıkıntıdan bahsedildi. Eczanelerle ilgili, provizyonlarla ilgili söylendi. Bu konuda arkadaşlarımız süratle eksiklikleri giderecek. O, hallolacak. Bir diğer atılması gereken adım, eczanelerdeki olay. Burada da aklıselim sahibi her insanın düşünmesi gereken şudur o da daha önce bir hastanenin içerisinde, o hastanenin eczanesi ayakta tedavi görenlere ilaç verirken şimdi bütün eczanelerin bu insanlara ilaç verdiği bir zemin ortaya çıktı. Öyleyse niye burada aksama oluyor Bu katkı payından kaynaklanıyorsa bu hükümet bunu da çözer. Problem değil, hemen çözeriz. Provizyondan kaynaklanıyorsa bunu da çözeriz. Nedir Manuele döneriz. Yani evrakı elinde gelen hastaya evraklarına bakarak onun da yolunu açarız. O da sorun değil. 
     Ben burada bütün sivil toplum örgütlerinin daha duyarlı davranmalarını istiyorum. El ele vereceğiz. Bu, vatandaşımızın daha iyi hizmet alması için attığımız bir adımdır. TTB, Eczacılar Birliği ve sendikalar ile müşterek yapmamız gerekiyor.'' Başbakan Erdoğan, hastanelerin devri konusunun 2-3 aylık bir hazırlığın ürünü olmadığını, 1.5 yıldır bu konuda çalışıldığını ve iktidar olmadan önceki özel ar-ge çalışmasının neticesi olduğunu söyledi. 
     Bunlara dayanarak adım attıklarını ve attıkları adımın çok doğru olduğuna inandıklarını ifade eden Erdoğan, sorunun zaman içinde giderileceğine herkesin şahit olacağını bildirdi. 
     ''Çünkü şu anda arz fazladır, talep de eksilecektir'' diyen Erdoğan, bu konunun el ele, dayanışma içinde aşılacağını, halkın huzurunun her şeyin önünde olduğunu kaydetti. 
     
     BAŞMÜZAKERECİ 
     Erdoğan, Türkiye'nin dış politikada da nereden nereye geldiğinin herkes tarafından görüldüğünü dile getirerek, ''Önümüzdeki günlerde başmüzakerecimizi belirleyerek, bunu açıklayacağız. Beraberce, heyet başkanı bakan arkadaşımızla yeni bir çalışma sürecine dinamik olarak başlayacağız. Zaten uzman arkadaşlarımız çalışmalarını sürdürüyorlar. İnanıyorum ki 2005, 2004'ten çok daha iyi, çok daha performansı yüksek bir yıl olacak'' diye konuştu. 
     Başbakan Erdoğan, daha sonra gazetecilerin kendisi için aldığı doğum günü pastasını kesti. Erdoğan, pastayı kestikten sonra ''Bayanlara ben takdim edeceğim, erkeklere de bayanlar'' diyerek, kestiği pastayı bayan gazetecilere verdi. 
     Bu arada, Başbakan Erdoğan, kaç yaşına girdiğini soran bir gazeteciye, ''Ay itibariyle 51'i bitirdik'' yanıtını verdi. Erdoğan, kısa bir süre düşündükten sonra bu rakamı 52 olarak ifade etti. 
     
</TEXT>
</DOC>
