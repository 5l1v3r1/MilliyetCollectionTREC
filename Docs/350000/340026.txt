<DOC>
<DOCNO> 340026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/siyaset/siy01.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri uyardı İsviçre'ye gitme 
</HEADLINE>
<TEXT>


Hakkında açılan soruşturma kapsamında ifade vermeyeceğini söyleyen Halaçoğlu, "Bu, onların Meclis kararını kabul etmek demektir" dedi 

Önder Yılmaz 


Dışişleri Bakanlığı, Zürih'te "Ermeni soykırımı yoktur" dediği için hakkında soruşturma başlatılan Türk Tarih Kurumu Başkanı Prof. Dr. Yusuf Halaçoğlu'na İsviçre'ye gitmemesi için uyarıda bulundu. 
Halaçoğlu, dün Milliyet'e Türk Dışişleri Bakanlığı'nın da hakkındaki tutuklama kararının derhal kaldırılması için İsviçre'ye nota verdiğini açıkladı. Halaçoğlu, "İsviçre Adalet Bakanlığı'ndan da soruşturma sürecine ilişkin bilgi istendi. İki koldan yazışmalar yapılıyor" dedi. 
Halaçoğlu, Dışişleri Bakanlığı'ndan herhangi bir uyarı alıp almadığı yönündeki soruya, "Bana İsviçre için 'yurtdışına çıkmayın' dediler. Ben de buna uyacağım. Ancak diğer ülkelere yapacağım geziler için de İsviçre'deki gelişmeleri izleyeceğiz" yanıtını verdi. 

'Yaptırım olmaz' 
Hakkında açılan soruşturma kapsamında ifade vermesinin söz konusu olmadığını belirten Halaçoğlu, şöyle devam etti 
"İfade vermem onların soruşturma açmalarına neden olan kararlarını, Meclis kararını kabul etmek demektir. Çünkü burada Halaçoğlu değil, Türk milleti, devleti yargılanıyor. İsviçre'de alınacak karara göre atılacak adımı belirleyeceğiz. Soruşturma sonucunda dava açılmaması, takipsizlik kararı verilmesi halinde her şey normale dönecek. Türk kamuoyunda oluşan tepkiler İsviçre ve dünya kamuoyuna da yansıdı. Yaşananlara bakılırsa, İsviçre'deki gelişmeler yavaş yavaş sürecin mahkeme kararına dönüşmeyeceği yönünde." 




</TEXT>
</DOC>
