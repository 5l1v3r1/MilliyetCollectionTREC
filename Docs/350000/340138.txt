<DOC>
<DOCNO> 340138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun46.html </URL>
<DATE> 2005/05/06/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Uluslararası Ankara Koro Festivali başladı... 
</HEADLINE>
<TEXT>

     Ankara Çok Sesli Müzik Derneği’nin "IV. Uluslararası Ankara Koro Festivali ve Yarışmaları" başladı. 
     Çeşitli ülkelerden 15 koronun katıldığı festivalin açılışında, Yıldız İbrahimova ve Devlet Çok Sesli Korosu birer konser verdi. 
     Büyük Tiyatro Sahnesi’ndeki açılış gecesinde konuşan Ankara Çok Sesli Müzik Derneği Genel Başkanı Nilgün Tuzkaya, festivale Avrupa Komisyonu Türkiye Delegasyonu’nun "Avrupa Ufukları ve Mozaik Programı" kapsamında destek verdiğini bildirdi. 
     Tuzkaya, çok sesli müzik alanında kültürler arası bir paylaşımı hedefleyen festivalin ve yarışmaların, Cumhurbaşkanlığı Senfoni Orkestrası Salonu’nda halka açık ve ücretsiz olarak müzik severlerle buluşacağını belirtti. 
     Festival ve yarışmalarda Türkiye’yi, Alegria Oda, Odeon Oda ve Niğde Anadolu Güzel Sanatlar Lisesi koroları temsil edecek. 
     9 Mayıs’a kadar sürecek festival, Türkiye’de koro müziğinin 
     gelişmesi, ülkeler arası kültür ve sanat alışverişinde bulunulmasını ve böylece dostluk kardeşlik ve barış duygularının pekiştirilmesine katkı sunmayı amaçlıyor. Yarışmanın jürisinde, Devlet sanatçısı Prof. Dr. Muzaffer Arkan, Koro Şefi Elana Puşkova, Şef Bujor Hoinic, Şef Peter Broadbent ile Şef Alessandro Jacues Cortese yer alıyor. Yarışmalarda, kategorisinde birinci olan koroya bin, ikinciye 750, üçüncü olana da 500 avro ödül verilecek. Festival kapsamındaki yarışmalar, "Aynı Ses Korolar", "Karma Korolar" ve "Folklorik" kategorilerde yapılacak. 
     
</TEXT>
</DOC>
