<DOC>
<DOCNO> 310514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/soneko03.html </URL>
<DATE> 2005/01/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Enerjinin üçte biri ısıtmada kullanılıyor... 
</HEADLINE>
<TEXT>

     Elektrik Mühendisleri Odası EMO İzmir Şubesi Müdürü Sedat Gülşen, Türkiye'de tüketilen enerjinin yaklaşık üçte birinin binalarda ''ısıtma, aydınlatma'' ve günlük işler için gerekli olan ''elektrikli cihazların çalıştırılması'' ile harcandığını bildirdi. 
     Gülşen, AA muhabirine yaptığı açıklamada, enerjinin verimli kullanılmasının önemli olduğunu ve çevrenin korunmasına yarar sağlayacağını belirterek, Türkiye'de tüketilen enerjinin ağırlıklı olarak fosil yakıtlardan petrol ve ürünleri, kömür karşılandığını söyledi. 
     Başta petrol olmak üzere fosil yakıtların büyük bölümünün ithal edildiğini, bunun da fiyat artışları nedeniyle aile ve ülke ekonomisini olumsuz yönde etkilediğini kaydeden Gülşen, ev ve işyerlerinde alınacak ''basit önlemlerle'' önemli miktarda enerji tasarrufu yapılabileceğini anlattı. 
     Sedat Gülşen EMO İzmir Şubesi'nin, Makina Mühendisleri Odası İzmir Şubesi ile ortak hazırladığı bilgileri ''Konutlarda Enerjinin Verimli Kullanılması için Öneriler'' adlı bir kitapta topladıklarını, oda üyeleri, okulların yanı sıra isteyen vatandaşlara dağıttıklarını ifade etti. 
     
     ÖNERİLER 
     Evin sıcaktan ve soğuktan korunmasına dikkat edilmesi gerektiğini anlatan Gülşen, yalıtımı iyi sağlanmış pencere ve çatının yüzde 35 oranında enerji tasarrufu sağladığını ifade ederek, diğer dikkat edilecek noktaları şöyle açıkladı 
     -Konutlarda ısıtılmayan mahallere açılan kapılarınızı hol, banyo, Wc, vb sadece kullanacağınız zaman ve kısa süreli açık tutun. 
     -Kış aylarında güneye bakan pencereler dışında kalan diğer pencerelerinizin perdelerini, varsa panjurlarını, kepenklerini kapalı tutun. Güneye bakan pencere camlarınızı temiz tutun. Güneye bakan pencereleriniz, kışın gündüzleri güneşin pasif ısıtmasından yararlanmanızı sağlar , -Eğer pencerelerinizde panjur ve kepenk yoksa şeffaf bir naylon plaka ile içten ya da dışdan koruyucu bir örtü oluşturabilirsiniz. Burada dikkat etmeniz gereken nokta örtü ile cam arasının sızdırmazlığının sağlanmasıdır. Aksi durumda camlarda buhar yoğunlaşması ortaya çıkar. 
     
     DAMLAYA DAMLAYA GÖL OLUR 
     Gülşen, suyun verimli kullanılmasıyla önemli ölçüde tasarruf yapılabileceğini, küçük onarım harcamalarıyla, kabarık su faturalarının önüne geçilebileceğini söyledi. 
     Sedat Gülşen, suyla ilgili tasarrufları da şöyle sıraladı 
     -10 dakikalık bir sürede kahve fincanını dolduracak kadar sızıntı yapan bir musluk, yılda 15 bin metreküp gibi azımsanmayacak bir miktarda su kaybına neden olur. 
     -Küvette yıkanmak yerine duş alın. Ortalama olarak bir küveti doldurmak için 150 litre su gerekir. Dakikada 15 litrelik bir su akış ile 5 dakikada alacağınız bir duş için 75 litre su harcarsınız. Duş şeklinde banyo almak hem sudan hem de suyu ısıtmak için harcayacağınız yakıttan tasarruf etmenizi sağlar. 
     -Açık ve yayvan bir kapta su ısıtmayın. Su ısıtmak için çaydanlık ve kapalı kapları tercih edin. 
     -Bulaşıkları yıkamak için bulaşık makinası kullanıyorsanız, yıkanacak kaplardaki yemek artıklarını ve yağları peçete veya bez kullanarak sıyırınız. 
     
     LAMBALARIN TOZLARINI TEMİZLEYİN 
     Sedat Gülşen, evlerde, elektriğin yüzde 16'sının aydınlama için kullanıldığını söyledi. 
     Aydınlatmanın okuma, çalışma ve güvenlik merdiven gibi gerekli alanlarda yoğunlaştırılmasına dikkat edilmesini öneren Gülşen, eve eşya alırken ya da ev dekorasyonu yapılırken, açık renklerin tercih edilmesini istedi. Kir ve tozların lamba yüzeyine yapışarak ışığı emdiğini, lambanın aydınlatma ve verimini düşürdüğünü ifade eden Gülşen, ''Sık sık lamba veya koruyucularının silinmesinde yarar var'' dedi. 
     Isıtılan mekanların yüzde 50-55 nemlendirilmesi gerektiğine işaret eden Gülşen, nemli havanın daha iyi ısı konforu sağlayacağını savundu. 
     
</TEXT>
</DOC>
