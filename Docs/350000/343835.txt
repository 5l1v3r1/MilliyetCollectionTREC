<DOC>
<DOCNO> 343835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/dunya/axdun02.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslam devleti kuracağız' 
</HEADLINE>
<TEXT>


DIŞ HABERLER SERVİSİ 


Özbekistan'ın Kırgızistan sınırındaki Karasu kasabasının denetimini ele geçirdiğini öne süren isyancıların lideri Bahtiyar Rahimov, amaçlarının İslam devleti kurmak olduğunu söyledi. 
Amerikan AP ajansına at sırtında demeç veren Rahimov, "Halkın kölelikten bıktığını" belirterek, "Kuran - ı Kerim'e uygun İslam devleti kuracağız" dedi. 
Hükümet güçlerinin kendilerine müdahale etmesi halinde, onlara karşı savaşmaya hazır olduklarını kaydeden 42 yaşındaki isyancı lider, kuracakları İslami devlette "Tüm kararların camilerde toplanan halk tarafından alınacağını" ifade etti. Rahimov, yeni hukuk sisteminin de Şeriat hükümlerine göre olacağını söyledi, "Suç işleyenler ve hırsızlar, mağdurlar tarafından yargılanacak" dedi. 
Özbekistan İçişleri Bakanı Zakir Almatov ise Karasu'nun isyancıların kontrolünde olduğunu yalanladı. Almatov, "Orada her şey normal. Bir şeyler olsaydı, ben zaten orada olurdum" diye konuştu. 
Andican'ın 30 kilometre uzağındaki Karasu'da isyancıların ilçe emniyet müdürlüğü ve bazı karakolları yaktığı, bazı kamu binalarını da yağmaladığı haber verilmişti. 


</TEXT>
</DOC>
