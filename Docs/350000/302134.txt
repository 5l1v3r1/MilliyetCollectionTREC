<DOC>
<DOCNO> 302134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun40.html </URL>
<DATE> 2004/12/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Brezilya'da küçük bir kasabada Arafat heykeli 
</HEADLINE>
<TEXT>

     Brezilya'nın güneydoğusundaki Paraiba do Sul kasabasında, Filistin davasına desteğini göstermek için, geçen ay ölen Filistin Devlet Başkanı Yaser Arafat'ın heykeli dikiliyor. 
     Gerçek boyuttaki Arafat heykeli, yarın, gece yarısına saniyeler kala, havai fişek ve ışık gösterileriyle açılacak. 
     Kasabanın Belediye Başkanı Rogerio Onofre, 175 santimetrelik heykelin, 60 metrekarelik, mermerden Filistin haritası ve bayrağının da bulunacağı açık hava anıtının bir parçası olacağını söyledi. 
     Onofre, anıtın, Filistin davasında Filistin halkıyla dayanışma içinde bulunduklarının bir göstergesi olduğunu belirtti. 
     Belediye Başkanı, 37 bin nüfuslu kasabada ayrıca bir spor kompleksine Küba lideri Fidel Castro, bir cadde ve polis gücüne Küba'nın devrimci önderi Ernesto Che Guevara'nın ismini verdi. 
     
</TEXT>
</DOC>
