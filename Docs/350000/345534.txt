<DOC>
<DOCNO> 345534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/siyaset/siy03.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'ye dönüş yok 
</HEADLINE>
<TEXT>


CHP'yi bırakan Tüysüz ile DYP'den ayrılan 4 vekil, birlikte hareket etme kararı aldıklarını belirterek, 'Kimseye söz vermedik' dedi 

AYDIN HASAN Ankara 


Genel İdare Kurulu GİK listesine alınmadıkları gerekçesiyle DYP'den istifa eden 4 milletvekili, CHP'den istifa eden Şanlıurfa Bağımsız Milletvekili Turan Tüysüz'le birlikte 5 kişilik bir transfer ekibi oluşturdu. Ümmet Kandoğan, Reyhan Balandı ve İbrahim Özdoğan'ın ANAP'a katılabilecekleri belirtildi. 
ANAP'ın 4 Haziran'daki tüzük kongresi öncesinde transfer söylentileri gündeme geldi. ANAP Genel Başkanı Erkan Mumcu'nun milletvekili sayısını 10'dan 20'ye çıkararak TBMM'de grup kurmayı hedeflediği belirtildi. Mumcu'nun, DYP ile yollarını ayıran Kandoğan, Dursun Akdemir, Balandı ve Özdoğan'a partisine gelmeleri teklifinde bulunduğu ifade edildi. Kandoğan, Balandı ve Özdoğan, ANAP'a geçmeleri durumunda, Meclis'te üçüncü yıllarını doldurmadan üçüncü bir partinin saflarında yer almış olacak. 
5 milletvekili, teklifler karşısında ortak hareket etme ve diğer bağımsız milletvekilleriyle de görüşerek grubu genişletme kararı aldı. Kandoğan, "DYP'ye dönmeyeceğiz. ANAP'a geçmemiz de şu anda söz konusu değil. 5 milletvekili birlikte karar vereceğiz" dedi. 

'Kapımız açıktır' 
İstifa eden milletvekillerine "Kendilerine parti tabanındaki talepler doğrultusunda kapımız açıktır" diye seslenen DYP Genel Başkanı Mehmet Ağar, geri dönüş konusunda sınırlı çağrıda bulundu. Ağar, Kandoğan ve Akdemir'in dönüşüne sıcak baktığı mesajını verdi. 


</TEXT>
</DOC>
