<DOC>
<DOCNO> 331096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko21.html </URL>
<DATE> 2005/04/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Teknoloji ödülleri başvuru süresi uzatıldı... 
</HEADLINE>
<TEXT>

     Türkiye Bilimsel ve Teknik Araştırma Kurumu TÜBİTAK , Türkiye Teknoloji Geliştirme Vakfı TTGV , Türk Sanayicileri ve İşadamları Derneği TÜSİAD tarafından oluşturulan Teknoloji Ödülleri için başvuru süresi 25 Nisan tarihine uzatıldı. 
     Bu yıl altıncısı gerçekleşecek etkinlikle, ulusal teknolojik birikime katkı sağlayan çalışmaların teşvik edilmesi ve kamuoyuna tanıtılması amaçlanıyor. 
     Teknoloji üretiminin özendirilmesinden yola çıkılan Teknoloji Ödülleri ile Türk girişimcisinin rekabet gücünün ucuz işçilikten fikri mülkiyete doğru kayması teşvik ediliyor. 
     Yaratıcı, yenilikçi, teknik mükemmeliyete ve rekabet özelliklerine sahip ürünlerin ödüllendirileceği proje kapsamında, ''Teknoloji Büyük Ödülü'' ve ''Teknoloji Başarı Ödülleri'' kategorilerinde değerlendirme yapılıyor. 
     Şirket ölçeğine bakılmaksızın, tüm sanayi kuruluşlarının başvurabileceği Teknoloji Büyük Ödülü, yalnız bir şirkete, bir ürünü için verilecek. 
     Yıllık satış cirosu 50 milyon avro ya da yıllık bilanço değeri 43 milyon avro karşılığı Türk Lirası'nı geçmeyen, 250'den az çalışanı olan küçük ve orta ölçekli işletmelerin başvurabileceği Teknoloji Başarı Ödülleri, en çok üç ürüne verilecek. 
     14 Şubat 2005'te başlayan başvurular, 25 Nisan'a kadar kabul edilecek. Başvuru kılavuzu ve daha ayrıntılı bilgi almak isteyenler www.teknoloji.org.tr adresini ziyaret edebilecekler. 
     Finalistlerin 7 Temmuz'da açıklanacağı yarışmada ödüller, 6 Aralık'da düzenlenecek Teknoloji Kongresi kapsamında sahiplerine verilecek. 
     
</TEXT>
</DOC>
