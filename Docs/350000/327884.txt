<DOC>
<DOCNO> 327884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo27.html </URL>
<DATE> 2005/03/28/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
Ümit Milli takım tiflis'te çalıştı... 
</HEADLINE>
<TEXT>

     15. Avrupa Ümitler Futbol Şampiyonası 2. Eleme Grubu'nda yarın Gürcistan ile karşılaşacak olan Ümit Milli Futbol Takımı, hazırlıklarını Tiflis'te yaptığı antrenmanla sürdürdü. 
     Teknik Direktör Raşit Çetiner yönetiminde, maçın yapılacağı Boris Paichadze Stadı'nda gerçekleştirilen ve yaklaşık 1.5 saat süren antrenmanda, futbolcular dar alanda tek pas çalışması ve yarım sahada çift kale maç yaptı. 
     Antrenman öncesi basın mensuplarının sorularını yanıtlayan Teknik Direktör Raşit Çetiner, zeminin çok kötü olduğunu ve bu nedenle karşılaşmanın fizik mücadelesi şeklinde geçeceğini söyledi. 
     Ümit Milli Takım'ın bugünlere kötü futbol oynayarak değil, güzel futbol ve iyi mücadele sergileyerek geldiğini anlatan Çetiner, Gürcistan'a da galibiyet için geldiklerini belirterek, ''Yarınki maçta da fizik kalitemizi ve beynimizi sahaya en iyi şekilde yansıtacağız. Gürcistan ile yaptığımız ilk maçta da kötü futbol oynamamıştık. Çok gol pozisyonuna girmemize rağmen bunları değerlendirememiştik. Bu kez en iyi sonucu alacağımıza inanıyorum'' dedi. 
     Milli Takım'ın forvet oyuncularından Gökhan Kaban'ın Arnavutluk maçındaki başarılı futboluyla şansını iyi kullandığını söyleyen Çetiner, ''Fakat bizim için öncelikle kişilerin değil, takımın performansı önemli'' diye konuştu. 
     Bu arada yarınki maç öncesi Ümit Milli Takım'da Gaziantepsporlu Mehmet Çovum dışında sakat futbolcu bulunmadığı öğrenildi. 
     Türkiye ile Gürcistan Ümit Milli Takımları arasındaki karşılaşma yarın TSİ 15.00'te başlayacak. 
     
</TEXT>
</DOC>
