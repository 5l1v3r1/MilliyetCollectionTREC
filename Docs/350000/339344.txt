<DOC>
<DOCNO> 339344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur47.html </URL>
<DATE> 2005/05/03/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Almanya Başbakanı Schröder Ankara'da... 
</HEADLINE>
<TEXT>

     Başbakan Recep Tayyip Erdoğan, çalışma ziyareti için Ankara’da bulunan Almanya Başbakanı Gerhard Schröder ile akşam yemeğinde biraraya geldi. 
     Başbakanlık resmi konutundaki yemek basına kapalı verildi. 
     Almanya Başbakanı Gerhard Schröder, Türkiye’nin Avrupa Birliği AB sürecinde bugüne kadar verdiği sözleri yerine getirdiğini belirterek, "3 Ekim’e kadar da sözlerini yerine getireceğine inanıyorum" dedi. 
     Başbakan Recep Tayyip Erdoğan, çalışma ziyareti için Türkiye’ye gelen Almanya Başbakanı Gerhard Schröder ile Başbakanlık Resmi Konutu’ndaki akşam yemeğinde bir araya geldi. 
     Yemek, iki lider arasında baş başa gerçekleşti. 
     Almanya Başbakanı Schröder’in yemekte Erdoğan’a, Türkiye ile ekonomik, siyasi, ticari ve kültürel ilişkiler başta olmak üzere AB, Ermenistan, Kıbrıs konularındaki görüşlerini anlattığı öğrenildi. 
     Edinilen bilgiye göre, Schröder, Erdoğan’a özetle şunları söyledi 
     "Türkiye, AB sürecinde bugüne kadar verdiği sözleri yerine getirdi. 3 Ekim’e kadar da sözlerini yerine getireceğine inanıyorum. 
     Türkiye, reformlara devam edecektir. 
     Kıbrıs konusunda Türkiye’nin attığı adımları memnuniyetle karşılıyoruz. Türkiye’nin Ankara Anlaşması Protokolü’nü 3 Ekim’den önce imzalayacağını ümit ediyorum. 
     Ermenistan Başkanı Koçaryan’a yapılan öneriyi memnuniyetle karşılıyoruz. Türkiye ile Ermenistan arasındaki ikili ilişkilerin geliştirilmesi konusunda atılacak her adıma destek vereceğiz. 
     Karşılıklı arşivlerin açılması ve tarihçilerin devreye sokulması önerisini destekliyoruz. Tarihçilerin ortak çalışma yapması önemli bir adım olacaktır." Erdoğan ve Schröder’in yemekte Türkiye ile Almanya arasındaki ilişkilerde dinamik ve pozitif gelişmelerden memnuniyet duyduklarını ifade ettikleri de kaydedildi. 
     İki liderin, bu ilişkilerin, her alanda, özellikle de ticaret ve yatırım konularında, artan işbirliğiyle devam etmesi konusunda görüş birliğinde bulundukları da bildirildi. 
     Öte yandan yemekte, başlangıç olarak enginar karides graten, ara sıcak olarak midye dolma, kalamar, hamsi tava, ana yemek olarak levrek prenses, kalkan tava ve karides paneden oluşan karışık deniz ürünleri tabağı, tatlı olarak da cevizli saray tatlısının ikram edildiği öğrenildi. 
     Erdoğan ve Schröder’in yemeğin ardından Türk Kahvesi içtikleri belirtildi. 
     
</TEXT>
</DOC>
