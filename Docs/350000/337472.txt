<DOC>
<DOCNO> 337472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo49.html </URL>
<DATE> 2005/04/27/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Örs ''Sanki maçı kaybedecekmiş gibi oynadık'' 
</HEADLINE>
<TEXT>

     FIBA Erkekler Avrupa Ligi dörtlü finalinde Ukrayna'nın BC Kiev takımına yenilerek final şansını yitiren Fenerbahçe Basketbol Takımı'nda, antrenör Aydın Örs, gerçek oyunlarını sahaya yansıtamadıklarını söyledi. 
     Örs, maçtan sonra düzenlediği basın toplantısında, bu atmosferi yaratan oyuncularına teşekkür ederken, ''İyi hazırlanmamıza rağmen, üzerimizde büyük baskı vardı. Sanki maçı kaybedecekmişiz gibi oynadık. Oyunun başında çok sayı kaçırdık. Rakibimiz yüksek şut yüzdesiyle oynadı. Son periyotta bir ara yakalar gibi olduk. Ama basit hatalardan fark yine açıldı ve karşılaşmayı kaybettik'' diye konuştu. 
     BC Kiev takımında çok kaliteli oyuncular olduğunu vurgulayan Örs, ''Bizim oyuncuların çoğu böyle bir atmosferi ilk kez yaşıyor. Grup maçlarında rakibimizi iki kez yenmemize rağmen, onların oyuncularının daha kariyerli olduğunu söylemiştim. Hakem hakkında konuşmam ama takdir haklarını hep rakipten yana kullandı'' dedi. 
     Aydın Örs, karşılaşmada kendilerini destekleyen taraftarlara da teşekkür etti. 
     BC Kiev Antrenörü Renato Pasquali de sezonun en iyi maçını oynadıklarını söyledi. 
     Pasquali, ''Dörtlü final Kiev'de olsaydı, oyuncularımın üzerinde büyük baskı olacaktı. İstanbul'a alınınca bu baskı Fenerbahçe'ye yansıdı. Kazanan oyuncularımı kutluyorum'' dedi. 
     
</TEXT>
</DOC>
