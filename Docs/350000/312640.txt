<DOC>
<DOCNO> 312640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun18.html </URL>
<DATE> 2005/02/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
BM Uzmanı Afganistan'da mahkumlara işkence yapılmış olabilir... 
</HEADLINE>
<TEXT>

     BM tarafından Afganistan'daki insan hakları durumunu değerlendirmek üzere görevlendirilen bağımsız bir uzman, ''ülkedeki yabancı askerlerin mahkumlara işkence yapmış olabileceğini'' öne sürdü. 
     Şerif Basyuni adlı BM uzmanı, Kabil'de düzenlediği basın toplantısında, ''medyayı uyarmak istediğini ve bunların raporunda yer alacağını'' belirterek, ''Afganistan'da hukuk düzenini sağlamakla yükümlü yabancı güçlerin tamamen yasadışı bir biçimde insanları gözaltına aldığını, içeride tuttuğunu ve muhtemelen işkence bile yaptığını'' kaydetti. 
     Afganistan'daki insan hakları durumuyla ilgili hazırlayacağı raporu BM İnsan Hakları Komisyonu'nun marttaki toplantısında sunacak olan Basyuni, Afganistan'daki koalisyon güçlerinin tevkif merkezlerinin hiçbir meşru temeli bulunmadığını belirtti. 
     
</TEXT>
</DOC>
