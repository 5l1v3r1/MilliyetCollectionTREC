<DOC>
<DOCNO> 303783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur09.html </URL>
<DATE> 2005/01/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Bir ay önce evlenen ablasının takılarını çaldı 
</HEADLINE>
<TEXT>

     İsmail AKDUMAN DHA 

      SAMSUN'da, bir ay önce evlenen ablasının düğünde takılan, yaklaşık 3 milyar lira değerindeki altınlarını çalan 23 yaşındaki Aslan Kuru yakalandı. Kuru, "Takıları satıp, parasını yılbaşı gecesi arkadaşlarla harcadık'' dedi. 
     Hastane Mahallesi'nde geçen hafta meydana gelen olayda, bir ay önce evlenen 26 yaşındaki Ayşegül Kuru, ailesini ziyarete gittiği sırada, evinden takıları çalındı. Olaydan sonra polisin yaptığı araştırmada, Ayşegül Kuru'nun takılarını, ailesini ziyareti sırasında çantasından anahtarını alıp evine giren kardeşi Aslan Kuru'nun çaldığı ortaya çıktı. 
     Olaydan sonra, düğünde takılan yaklaşık 3 milyar lira değerindeki takılarla birlikte ortadan kaybolan Aslan Kuru dün yakalandı. Gözaltına alınan Kuru, "Çaldığım altınları satıp, parasını yılbaşı akşamı arkadaşlarımla birlikte harcadık'' dedi. 
     Hırsızlık suçundan daha önce de sabıkası olduğu belirlenen Aslan Kuru, çıkarıldığı nöbetçi mahkemede tutuklanarak cezaevine gönderildi. 
     
</TEXT>
</DOC>
