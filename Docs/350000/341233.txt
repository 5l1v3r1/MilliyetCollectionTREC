<DOC>
<DOCNO> 341233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonsiy02.html </URL>
<DATE> 2005/05/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Orman arazisinin golf alanı yapılmasına AKP'li vekilden tepki 
</HEADLINE>
<TEXT>

     AKP Balıkesir Milletvekili Turhan Çömez, orman içi turistik mesire alanı statüsünden çıkarılarak golf ve otel alanı yapılmak üzere bir yatırımcıya tahsis edilen Antalya Sorgun Ormanı’nı Meclis gündemine taşıdı. 
     Turhan Çömez, Kültür ve Turizm Bakanı Atilla Koç tarafından yanıtlanması istemiyle verdiği soru önergesinde, eski Bakan Erkan Mumcu döneminde alınan Antalya’nın Manavgat ilçesi Titreyen göl mevkiindeki Sorgun Ormanı’nın golf ve otel alanı yapılması kararından vazgeçilip geçilmeyeceğini sordu. Alanın kime hangi koşullarda verildiğini soran Çömez, "Bu projenin yerine, çevre dostu bir uygulamanın turizm girdisi olarak daha fazla gelir sağlayacağını düşünüyor musunuz " sorusunu yöneltti. 
     Söz konusu karar alınırken bilim adamlarının görüşüne başvurulup başvurulmadığını, pojenin bitki örtüsü ve ağaçlara zarar verip vermeyeceğini de soran Çömez, "Karaçam ve kızılçam ağaçlarının kesilmesi bölgedeki nesli tükenmekte olan bazı kuş türlerine zarar verecek nitelikte midir " dedi. 
     Çömez, golf ve otel alanı ilan edilen bölgenin genişliğini de sorarken, Bakan Koç’a, "Golf ve otel alanı kararından geri dönmeyi düşünüyor musunuz " sorusunu yöneltti 
     
</TEXT>
</DOC>
