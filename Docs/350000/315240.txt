<DOC>
<DOCNO> 315240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/ekonomi/eko05.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's'ten Denizbank'a güven notu 
</HEADLINE>
<TEXT>


EKONOMİ SERVİSİ 

Uluslararası kredi derecelendirme kuruluşu Moody's, Denizbank'ın TL cinsi mevduatlar için uzun vadede notunu 'BAA3' olarak belirledi. Moody's'ten yapılan açıklamada notun, bankanın gerçek finansal gücüne ve başarılı yönetimine duyulan güvenin göstergesi olduğu belirtildi. Bankaya TL cinsi kısa vadeli Prime - 3 notu verildiğini açıklayan Moody's, her iki kredi notunun görünümünü de durağan olarak teyit etti. Eylül 2004'te bir halka arz gerçekleştiren Denizbank'ın D olan finansal güç notunun güvenilir ve gelişmekte olduğunu gösterdiğini belirten Moody's, bankanın varlıklarına ilişkin indikatörlerin gelişmeye devam ettiğini, sorunlu kredilerdeki yüzde 100'ün üzerindeki karşılık oranının rahatlama yarattığını kaydetti. 
Moody's'in açıklamasında bankanın yüksek serbest sermayesi, gelişmekte olan özkaynakları, istikrarlı karlılık düzeyi ile ticari ve bireysel bankacılıktaki artan pazar payının bankanın sağlam finansal yapısının önemli bileşenleri olduğu vurgulandı. 


</TEXT>
</DOC>
