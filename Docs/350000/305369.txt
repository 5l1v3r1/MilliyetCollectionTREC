<DOC>
<DOCNO> 305369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun14.html </URL>
<DATE> 2005/01/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Haberler kötü... Kimlik tespiti 9 ay sürebilir 
</HEADLINE>
<TEXT>

     Tayland'daki tsunami trajedisinde hayatını kaybedenlerin kimliklerinin belirlenmesi işleminin 9 aydan fazla sürebileceği bildirildi. 
     Tayland'da tarihin en geniş kapsamlı adli tıp operasyonuna katılan 400 kadar uzmandan Avustralyalı adli tıp uzmanı Jeff Emery, felakette hayatını kaybedenlerin kimliklerinin belirlenmesi işleminin 9 aydan fazla sürebileceğini belirterek, vatandaşlarını kaybeden ülkelerin sabırlı olması gerektiğine işaret etti. 
     Tayland'ın turistik bölgesi Puket'te Felaket Kurbanları Kimlik Belirleme Bilgi Merkezi'nin DVI açılışında konuşan Emery, bunun çok büyük bir operasyon olduğunu, kimlik belirleme işleminde hataya izin veremeyeceklerini söyledi. 
     30 ülkeden 400 kadar adli tıp uzmanının katıldığı kimlik belirleme operasyonunda, sadece kurbanlara ait olan değil, mümkünse benzerlikleri tespit amacıyla yakınlarına da ait binlerce genetik bilgi de değerlendirilecek. 
     Kimlik belirleme işlemi temel olarak diş, cesedin bozulma durumuna bağlı olarak parmak izi ile DNA tespitine dayanıyor. 
     Adli tıp uzmanları, özellikle küçük çocukların diş kayıtları bulunmadığı için kimlik kayıt belirleme işleminin çok zor olduğunu belirtiyorlar. 
     Tayland'da resmi açıklamaya göre, 1728'i Taylandlı, 09 ölü bulunuyor. Ölülerin 1240'ının yabancı ve 2341'inin her iki gruptan birine ait olabileceği sanılıyor. Kayıp sayısı 1102'si yabancı 3370 kişi. 
     
     İKÖ'DEN 118 MİLYON DOLAR 
     Bu arada, yardımlar konusunda eleştirilen 57 üyeli İslam Konferansı Örgütü İKÖ , tsunami felaketinden etkilenen Asya ülkelerine 118 milyon dolar yardımda bulunacak. 
     İKÖ Dönem Başkanı Malezya'nın Dışişleri Bakanı Sayid Hamid Albar yaptığı açıklamada, İslam Kalkınma Bankası'nın da ayrıca felaketten etkilenen bölgelerin yeniden imarı için düşük faizli 500 milyon dolar kredi sağlayacağını bildirdi. 
     
     AÇE'DE YENİ HAVAALANI 
     Öte yandan, Endonezya ordusu da felaketten büyük zarar gören Açe bölgesine yardımların ulaştırılmasında kolaylık sağlanması amacıyla bölgede yeni bir havaalanı açılması için çalışıyor. 
     We adasındaki Sabang'da açılacak yeni pist, Banda Açe'deki İskandar Muga havaalanının yükünü hafifletecek. 
     
</TEXT>
</DOC>
