<DOC>
<DOCNO> 319770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonyas06.html </URL>
<DATE> 2005/03/01/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Amerikalılar Oscar'a rağbet göstermedi... 
</HEADLINE>
<TEXT>

     Amerikalı televizyon izleyicilerinin, Golden Globe ve Grammy ödüllerinde olduğu gibi, 77'incisi düzenlenen Oscar ödüllerine de fazla ilgi göstermediği bildirildi. 
     Oscar töreninin canlı yayımlandığı ABC televizyonunu izleyenlerin oranının, 2004 yılına göre yüzde 5'lik bir düşüş kaydettiği bildirildi. 
     Nielsen Medya Araştırma şirketinin verilerine göre, Clint Eastwood'un yönettiği ''Million Dollar Baby'' isimli filmin en büyük altı ödülden dördünü aldığı Oscar törenini sadece 41,5 milyon kişi izledi. Bu rakamla, canlı yayımlanan ödül töreninin yüzde 25,2'lik bir reyting aldığı kaydedildi. 
     Oscar ödüllerinin reytinginin, 55 milyon seyircinin izlediği, ''Titanic''in 11 Oscar aldığı törenden bu yana düşmeye devam ettiği belirtilirken, en büyük düşüşün, 2003 yılında ''Chicago'' filminin en iyi film seçildiği ödül töreninde olduğu ve o yılki törenin sadece 33 milyon kişiyi televizyon başına toplayabildiği kaydedildi. 
     Düşüşe rağmen, bu yılki rakamların Oscar ödül töreninin ABD'de hala en fazla izlenen TV şovu olduğunu ortaya koyduğu belirtilirken, şov sırasında ABC'de yayımlanan 30 saniyelik her reklam için 1,6 milyon dolarlık ödeme yapıldığı belirtildi. 
     Golden Globe ödül törenini geçen yıla göre yüzde 40'lık bir azalmayla bu yıl 16,8 milyon kişi, Grammy ödül törenini ise yüzde 28'lik bir düşüşle 18,8 milyon kişi izlemişti. Emmy ödülleri de 1990 yılından bu yana en düşük izleyici kitlesini çekmişti. 
     
</TEXT>
</DOC>
