<DOC>
<DOCNO> 344138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/spor/spo01.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Youla tamam 
</HEADLINE>
<TEXT>


Cavcav'la dün görüşen Demirören, Gineli futbolcunun işini bitirdi. İki kulüp her konuda anlaşırken, golcü oyuncu önümüzdeki günlerde imza atacak 

NECMİ KEPÇETUTAN 


Beşiktaş, Gençlerbirliği'nin golcü oyuncusu Youla'nın işini bitirdi. Daha önce Gineli futbolcuyla el sıkışan ve transferi konusunda kulübü ile anlaşmaya çalışan Siyah - Beyazlılar beklenen girişimi dün yaptı. Beşiktaş Başkanı Yıldırım Demirören, akşam saatlerinde Başkent ekibinin başkanı İlhan Cavcav'ı arayarak tüm şartları kabul ettiklerini bildirdi. Gençlerbirliği Kulübü'nün bu transferden 1 milyon 500 bin euro alacağı, Youla'nın da önümüzdeki günlerde sözleşme imzalayacağı öğrenildi. 
Gençlerbirliği Başkanı İlhan Cavcav, Beşiktaş kulübünden uzun süredir haber beklediğini belirterek, "Yıldırım Demirören'in rahatsızlığı nedeniyle verdiğim süreyi uzatmıştım. Kendilerini önceki güne kadar bekleyeceğimi söylemiştim. Sürenin bitmesinden bir gün sonra gecikmeli de olsa aradılar. Sayın Başkan, istediğimiz şartlara olumlu baktıklarını söyledi. Bana göre bu transfer bitti. İki tarafa da hayırlı olsun" dedi. 

'Plasil'i istedik, olmadı' 

Teknik Direktör Rıza Çalımbay, Çek oyuncu konusunda yapılan çalışmaların sonuçsuz kaldığını belirterek, "Transfer için çok uğraştık ama kulübü Monaco'da kalmayı tercih etti" diye konuştu 

ORHAN YILDIRIM 

Beşiktaş Teknik Direktörü Rıza Çalımbay yeni sezonda kadroya katmak istediği Çek futbolcu Jaroslaw Plasil'in Monaco'da kaldığını açıkladı. Milliyet Taktik, orta sahada görev yapan yıldız futbolcu için yapılan çalışmaları dün, "Yeni rota Plasil" başlığıyla okurlarına duyururken, Çalımbay, "Plasil'i almak için çok uğraştık, ancak olmadı. Kendisi Monaco'da kalmayı tercih etti" dedi. Siyah - Beyazlı takımın hocası, takımda kalıp kalmayacağı şüpheli olan Sergen Yalçın için de önemli açıklamalar yaptı. Süper solakla önceki gün görüştüğünü belirten Rıza Çalımbay, "Kendisini bu haliyle oynatmam. Kadroya girmesi de mümkün değil. Ondan çalışmasını ve iki sene önceki Sergen gibi olmasını istiyorum. Orta sahaya mutlaka çok iyi bir yabancı oyuncu alacağız. Sağ ve sol kanada da takviye yapmak istiyoruz" ifadesini kullandı. 

Juanfran kaçtı 

Sakatlığı yüzünden uzun süredir takımdan uzak kalan Juanfran, teknik heyetten izin almadan ülkesine döndü. İspanya'ya kulüp aramak için giden tecrübeli futbolcunun tedavisini de yaptıracağı belirtildi. Juanfran'ın, ülkesine gitmeden önce sadece kaptan Tayfur'la görüştüğü ve "Kulüp bulamazsam sezon başında yine buradayım" dediği öğrenildi. İspanyol futbolcunun menajeri ise "Juanfran'ın takımda istenmediğini biliyorum. Haziran ayına kadar kendisine kulüp bulmaya çalışacağız" açıklamasını yaptı. 

Yılın en iyileri 

Beyoğlu Belediyesi, ilçesindeki okullarda düzenlediği ankette kendi branşlarında yılın en iyileri seçilen Galatasaray Kulübü Başkanı Özhan Canaydın ile Beşiktaş Teknik Direktörü Rıza Çalımbay'a ödül verdi. 

Çifte kutlama 

RAHMAN SAĞIROĞLU 

Kayserispor maçı için bugün kampa girecek olan Beşiktaş'ta dün iki doğum günü birden kutlandı. İdman sonrası 27 yaşına giren Koray ile 42 yaşına basan yardımcı antrenör Bülent Albayrak için pasta kesildi. Sakatlıkları süren Ramazan, Juanfran, İbrahim Üzülmez, Ahmet Dursun, Sergen, Mustafa, Tayfun ve Okan'ın Kayserispor maçında da forma giyemeyecekleri açıklandı. 

Akatlar'da 19 Mayıs şöleni 

CENGİZ MALGIR 

Beşiktaş Kulübü, 19 Mayıs Atatürk'ü Anma, Gençlik ve Spor Bayramı'nı BJK Akatlar Spor ve Kültür Kompleksi'nde düzenlenen şölenle kutladı. Yöneticiler, Teknik Direktör Rıza Çalımbay ve futbolcuların yanı sıra 500 kadar taraftarın katıldığı törende bu sezon şampiyon olan A Bayan Basketbol, Süper Genç Futbol, atletizm, kürek ve boks takımları tanıtıldı. Ece Erken'in sunuculuk yaptığı şölene, Ney Grubu danslarıyla, Beşiktaşlı sanatçılar Abidin ve Gülşen ile Kayahan da şarkılarıyla renk kattı. Törende 10. Yıl Marşı hep beraber coşkuyla söylendi. 

Okan'dan mesaj 

Kartal'ın tecrübeli yıldızı Okan, taraftarlara iddialı mesajlar gönderdi. Milli futbolcu, "İlk haftalarda kaybettiğimiz puanlar ligden erken kopmamıza neden oldu. Transferlerle çok iyi takım olacağımıza inanıyorum. Önümüzdeki sezon her şey çok farklı olacak" dedi. 


</TEXT>
</DOC>
