<DOC>
<DOCNO> 328440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun13.html </URL>
<DATE> 2005/03/30/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD, Irak'a ambargo sürecinde Türkiye ve Ürdün'ün konumunu savundu 
</HEADLINE>
<TEXT>

     ABD Dışişleri Bakanlığı sözcüsü Adam Ereli, Irak'a ambargo döneminde Türkiye ve Ürdün'ün bu ülkeden petrol almasına izin verilmesinin, iki ülkenin, Amerikan ulusal çıkarlarını ilgilendiren bir dizi önemli konuda sağladığı katkıya dayandığını söyledi. 
     Ereli, düzenlediği basın toplantısında, ''ABD neden ambargoyu ihlal ederek Irak'ın, Ürdün ve Türkiye'ye petrol ihracına izin verdi '' sorusu üzerine, ''ABD kongresine, ulusal çıkarlarımızın, Türkiye ve Ürdün'e ayrıcalık tanımamızı haklı çıkardığı yönünde bilgi verdik. Çünkü Türkiye, Kuzeyden Keşif Operasyonu'nda destek sağlıyordu ve Ürdün de Amerikan dış politikasına pek çok başka alanda kritik destek sağladı'' dedi. 
     Adam Ereli, Türkiye ve Ürdün'ün Irak'a petrol ambargosundan muaf tutulmasının, ''düşünülerek varılmış bir yargı'' olduğunu belirterek, ''Bu muafiyet, söz konusu iki ülkenin, Amerikan ulusal çıkarlarını ilgilendiren bir dizi önemli konuda ABD ile ilişkileri temeline dayanıyor'' diye konuştu. 
     Türkiye ve Ürdün'e ayrıcalık sağlamanın, ambargo ihlaliyle suçlanan diğer ülkelere karşı savunmayı zayıflattığı yönündeki bir soruya karşılık Ereli, ''İki durum arasında büyük fark var. Türkiye ile Ürdün'de bu düzenlemeler kamuoyunun bilgisine açıktı. Anlaşmayla belirlenmişti ve belli sınırları vardı. Gıda için petrol programında ise bizim gördüğümüz düzensizlikler, gizli, masa altı işler'' dedi. 
     
</TEXT>
</DOC>
