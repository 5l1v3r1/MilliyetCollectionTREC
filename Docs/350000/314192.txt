<DOC>
<DOCNO> 314192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo26.html </URL>
<DATE> 2005/02/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Malatyaspor'dan hakemlere destek 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, hakemlerin çok zor ve özverili bir görevi yerine getirdiklerini söyledi. 
     Tanrıverdi, yaptığı yazılı açılamada, eleştiri yapılırken yapıcı olunmasını ve tüm camiaya zarar verecek davranışlardan kaçınılması gerektiğini bildirdi. 
     Son günlerde Türk futbolunda hakemlere yönelik yaşanan eleştiri ve suçlamaları kaygıyla izlediklerini ifade eden Tanrıverdi, şöyle dedi 
     ''Hakemlerimiz maç yönetirken mutlaka hata yapacaklardır. Ancak bir hakemin bir maçta yaptığı hatadan dolayı istifa etmesini, hakemlik hayatının sona ermesini doğru bulmuyoruz. Hakemler, çok zor ve özverili bir görevi yerine getirmektedirler. İşlerini yerine getirirken yaptıkları hataların gereğinden fazla büyütülüp hakem camiasının üzerine gidilmesini doğru bulmuyoruz. Hakemlerimizin yönettikleri maçlarda yaptıkları hataları doğal karşılamamız gerekiyor. İnsanlar, yaptıkları hatalarla tecrübe kazanır. Hakem hatalarını bu kadar çok gündemde tutmaya ve camiayı baskı altında tutmaya devam edersek bir gün maç yönetecek hakem bulamayabiliriz.'' Tanrıverdi, camiaya zarar verecek, onu yıkacak davranışlardan kaçınılması gerektiğini ve bu değerlendirmeyi iyi niyetle yapılan, insani hatalardan kaynaklanan hakem hataları için yaptıklarını kaydederek, ''Art niyetle yapılan, Türk futbolunun geleceğini tehdit eden hataların da kesinlikle karşısında duracağımızı kamuoyunun dikkatine sunarız'' dedi. 
     
</TEXT>
</DOC>
