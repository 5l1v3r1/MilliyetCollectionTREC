<DOC>
<DOCNO> 311882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/siyaset/axsiy01.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'nın gündemi Kerkük 
</HEADLINE>
<TEXT>


Milli Güvenlik Kurulu'nun şubat toplantısının ana gündem maddesi, Irak seçimleri ve Kerkük olacak. Erdoğan, Irak'la ilgili olarak, "Kimse huzurumuzu kaçırmasın" demişti 

BARKIN ŞIK Ankara 


Milli Güvenlik Kurulu'nun MGK 25 Şubat'ta yapacağı toplantının gündemi, Kerkük ve Irak seçimleri olacak. Cumhurbaşkanı Ahmet Necdet Sezer'in başkanlığında Çankaya Köşkü'nde yapılacak toplantıda, özellikle Kerkük'te ortaya çıkan tablo masaya yatırılacak. Irak Kürdistan Yurtseverler Birliği Lideri Celal Talabani, Kürtlerin Kerkük'te yüzde 68 oy alarak 41 sandalyeli bölgesel konseye 26 üye sokabileceğini açıklamıştı. 1950'li yıllarda yapılan sayıma göre ise Türkmenler, Kerkük'te en büyük nüfusa sahip gruptu. 1991'deki Körfez Savaşı sırasında, aralarında Türkmen, Asuri ve Kürtlerin bulunduğu 100 bin kişi, Kerkük'ü terk etti. IKDP ve IKYB, 30 Ocak seçimleri öncesinde 350 bin Kürt'ü bölgeye yerleştirdi. 
Seçimler öncesi Kerkük'le ilgili uyarılarda bulunan Genelkurmay İkinci Başkanı Orgeneral İlker Başbuğ, Kuzey Irak'taki PKK varlığı için de, "Hiçbir ülke, güvenliğini başka bir ülkeye devretmez" dedi. Başbakan Recep Tayyip Erdoğan ise önceki gün, "Türkiye, akrabalık bağlarıyla bağlı olduğu bu coğrafyanın kargaşaya düşmesine izin vermeyecektir. Kimsenin bizim huzurumuzu kaçırmaya hakkı yoktur" diye konuştu. MGK'da, KKTC'de 20 Şubat'ta yapılacak seçimin sonuçları da masaya yatırılacak. 


</TEXT>
</DOC>
