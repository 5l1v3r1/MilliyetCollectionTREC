<DOC>
<DOCNO> 339492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun30.html </URL>
<DATE> 2005/05/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Bush'un gözaltına alınması başvurusuna red .. 
</HEADLINE>
<TEXT>

     Hollanda’da bazı sivil toplum kuruluşları ve kişilerin, ABD Başkanı George W. Bush’un hafta sonunda Hollanda’ya yapacağı ziyaret sırasında gözaltına alınması yönündeki başvurusu, mahkeme tarafından reddedildi. 
     Lahey’deki mahkemenin bugün açıklanan kararında, Bush’un ziyaretinin siyasi bir konu olması dolayısıyla, gözaltına alınması talebinin yerine getirilmesi yönünde bir karar almanın mümkün olmadığı belirtildi. 
     Kararda, Bush’un gözaltına alınmasının, ikili ilişkilere vereceği zarar dikkate alındığında da, mümkün olamayacağının görüldüğü kaydedildi. 
     Lahey’de bazı barış yanlısı sivil toplum kuruluşları ve bir grup yurttaş, Bush’un Afganistan ve Irak savaşlarında Cenevre Sözleşmesi’ne aykırı davrandığı, bu ülkelerde ölüm ve işkenceye dayalı suçlar işlediği, başta Guantanamo’daki hapishane olmak üzere emrindeki kişi ve örgütlerle sayısız insan hakları ihlallerinde bulunduğu gerekçesiyle, Hollanda topraklarına ayak basar basmaz gözaltına alınması istemiyle geçen ay mahkemeye başvurmuştu. 
     ABD Başkanı Bush, 7 ve 8 Mayıs günleri, Limburg bölgesinde İkinci Dünya Savaşı’nda ölenler anısına düzenlenecek törenlere katılmak üzere Hollanda’yı ziyaret edecek. 
     
</TEXT>
</DOC>
