<DOC>
<DOCNO> 334406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun31.html </URL>
<DATE> 2005/04/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Çin Japonya'yı suçladı Özür dilemesi gereken Japonya 
</HEADLINE>
<TEXT>

     Çin yönetimi, bazı şehirlerinde son günlerde düzenlenen Japonya karşıtı gösterilerle ilgili olarak özür dilemesi gerekenin Japonya olduğunu savundu. 
     Çin Dışişleri Bakan Yardımcısı Vu Davey Wu Dawei , düzenlenen basın toplantısında, ''Özür dilemesi gereken biz değil, Japonya'dır'' diye konuştu. 
     ''Japonya'nın tarihe karşı tutum almadığı'' eleştirisini yineleyen Vu, Çinlilerin çoğunluğunun Japonların Çin'e saldırmaktan gerçekten üzüntü duyduklarına inanmadıklarını belirtti. Vu, Çin-Japonya ilişkilerinde birçok zorluk bulunduğunu ve mevcut zorlukların ikili ilişkilerin normalleştiği 1972'den bu yana en ciddi sorunlar olduğunu kaydetti. 
     Öte yandan, başta Japonya'nın BM Güvenlik Konseyi daimi üyeliğine adaylığı olmak üzere, çeşitli konularda Çin tarafını ikna etmek ve Çin'deki Japonya aleyhtarı ortamın yumuşatılmasını sağlamak için dün Pekin'e gelen Japonya Dışişleri Bakanı Nobutaka Maçimura, bugün de eski dışişleri bakanlarından Çin Devlet Müşaviri Tang Ciaşüen Tang Jiaxuan ile görüştü. Bu görüşmede ikili ilişkiler, tarihten kalan sorunlar, Japonya'da basılan tarih kitapları ve Tayvan sorununun ele alındığı öğrenildi. 
     Tang, Japon Kyodo haber ajansına verdiği demeçte, Japonya'nın son zamanlarda Tayvan ile ilgili politikalarında ''bazı olumsuz eğilimlerden'' ve Japonya ile Tayvan arasındaki güvenlik ilişkilerinden şiddetli hoşnutsuzluk duyduklarını belirtti. Tang, ''Japonya'nın Tayvan boğazındaki mevcut durumun karmaşıklığı ve hassasiyeti ile Tayvan'ın bağımsızlığının ciddi zararlarını iyi anlamasını beklediklerini'' ifade etti. 
     Japonya Dışişleri Bakanlığı sözcüsü Hatsuhisa Takaşima ise Pekin'deki yabancı gazetecilere yaptığı açıklamada, Çin ile Japonya arasındaki ticari ilişkilerin Japonya'nın ABD ile olan ilişkilerin seviyesine geldiğine işaret ederek, Çin ile ilişkilere büyük önem verdiklerini ve mevcut sorunların diyalog yoluyla çözülmesini istediklerini vurguladı. 
     Sözcü, Tayvan'ın bağımsızlığına karşı çıktıklarını ve ''tek Çin'' politikasını izlediklerini yineledi. 
     Takaşima, bir gazetecinin Dışişleri Bakanı Maçimura'nın Pekin'de Çin Devlet Başkanı Hu Cintao ve Başbakan Ven Ciabao ile neden görüşmediği sorusunu, ''Bilmiyorum'' diye yanıtladı. 
     
</TEXT>
</DOC>
