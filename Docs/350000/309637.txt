<DOC>
<DOCNO> 309637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur11.html </URL>
<DATE> 2005/01/26/ </DATE>
<TIME> 04.20 </TIME>
<AUTHOR>  </AUTHOR>
<HEADLINE>
Pepe'nin AKP Zonguldak İl Başkanı olan akrabasının eşi öldü 
</HEADLINE>
<TEXT>

     Zonguldak'taki trafik kazasında eşi ölen AK Parti Zonguldak İl Başkanı Celil Uzun'un kız kardeşiyle evli olan Çevre ve Orman Bakanı Osman Pepe, Uzun'un kazadan yaralı olarak kurtulan oğlunu hastanede ziyaret etti. 
     Kazayı öğrenen Bakan Pepe ve eşi Birgül, İstanbul'dan karayoluyla geldikleri Zonguldak'ta, AK Parti İl Başkanı Uzun'un kazadan yaralı olarak kurtulan oğlu Ensar'ı, tedavi gördüğü Zonguldak Karaelmas Üniversitesi ZKÜ Tıp Fakültesi'nde ziyaret etti. 
     Bakan Pepe, daha sonra dinlenmek üzere Polisevi'ne gitti. 
     ZKÜ Rektörü Prof. Dr. Bektaş Açıkgöz, gazetecilere yaptığı açıklamada, Uzun'un eşinin hastanelerine ölü olarak getirildiğini söyledi. 
     Ancak Uzun'un eşini ameliyata aldıklarını belirten Prof. Dr. Açıkgöz, kalbi tekrar çalıştırdıklarını ve Gülizar Uzun'a 8 ünite kan nakli yaptıklarını belirtti. 
     Uzun'un kalbini çalıştırmalarına rağmen dalak, karaciğer ve sağ böbrekte çok ciddi zedelenmeler bulunduğunu anlatan Prof. Dr. Açıkgöz, Gülizar Uzun'un karın içi kanamadan yaşamını yitirdiğini bildirdi. 
     Prof. Dr. Açıkgöz, ''Kazada aracın ön koltuğunda oturan Celil Uzun'un oğlu Ensar, şu anda kontrol altında. Karın bölgesinde hassasiyeti var. Çünkü, karında nadiren bağırsak yaralanmaları sırasında sızma tarzında kanamalar çıkabilir. Ancak, şu an öyle bir olgu yok'' diye konuştu. 
     Prof. Dr. Açıkgöz, Ensar Uzun'un şuurunun açık olduğunu ve konuşabildiğini ifade etti. 
     Bu arada, Uzun'un eşinin Alaplı İlçesi'nde öğleyin kılınacak cenaze namazının ardından, defnedilmek üzere memleketi Trabzon'a götürüleceği bildirildi. 
     Celil Uzun'un şoförlüğünü yapan Refik Gürsel'in kullandığı 67 AS 666 plakalı otomobil, Zonguldak-Ereğli Karayolu'nda Mehmet Sürü idaresindeki 67 DT 447 plakalı minibüsle çarpışmıştı. Kaza sonucu ZKÜ Tıp Fakültesi'ne kaldırılan Uzun'un eşi ile şoförü Refik Gürsel ölmüş, Ensar Uzun ile minibüs sürücüsü Mehmet Sürü ise yaralanmıştı. 
     
</TEXT>
</DOC>
