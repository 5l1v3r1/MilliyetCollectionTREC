<DOC>
<DOCNO> 312169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonyas04.html </URL>
<DATE> 2005/02/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bob Marley'in 60. doğum yıldönümü kutlanıyor... 
</HEADLINE>
<TEXT>

     Reggae kralı efsanevi müzisyen Bob Marley'in 60. doğum yıldönümü şenliklerine katılmak için hayranları Etiyopya'nın başkenti Addis Ababa'ya akın ediyor. 
     Şenlikler çerçevesinde Pazar günü yapılacak dev konseri izlemek için şimdiden yüzlerce Bob Marley hayranı ve turist, Addis Ababa'daki otelleri doldurdu. 
     Kutlamaları organize edenlerden BM Çocuklara Yardım Fonu Unicef basın ataşesi Dianne Regisford, şimdiden yüzlerce turistin yanı sıra 200 kadar gazetecinin kente geldiğini belirterek, Pazar günkü konseri yaklaşık 400 bin kişinin izlemesini beklediklerini söyledi. 
     1981'de kanserden ölen ve ''Afrika'nın Birliği''ni savunan Bob Marley'in 60. doğum yıldönümü dolayısıyla Addis Ababa'nın en büyük meydanı Meskel'de düzenlenecek ücretsiz açık hava konserine, Senegalli Babaa Maal ve Youssou N'Dour, Beninli Angelique Kidjo, Etiyopyalı Teddy Afro ile Shaggy ve İndia Arie gibi Afrika müziğinin önde gelen isimleri katılacak. Konserde ayrıca Bob Marley'in ailesi de yer alacak. 
     Kutlamalar nedeniyle üyeli Afrika Birliği örgütünün merkezinin bulunduğu kentte otel fiyatları iki katına çıkarken, ay sonuna kadar sürecek etkinlikler çerçevesinde ''Bob Marley'in felsefesi''nin tartışılacağı konferans ve paneller düzenlenecek. 
     Reggae yıldızının doğum yıldönümü sebebiyle ilk kez doğum yeri olan Jamaika'nın dışında bir ülkede kutlama düzenleniyor. 
     
     JAMAİKA'DAN ETİYOPYA'YA... 
     Ayrıca, Bob Marley'in kemiklerinin de Jamaika'daki mezarından çıkarılıp yakıldıktan sonra Etiyopya'ya yeniden gömülmesi planlanıyor. 
     Efsanevi yıldızın eşi Rita Marley, daha önce yaptığı açıklamada, Etiyopya'da hem kilise hem de hükümet yetkililerinin bu projeyi desteklediklerini söylemişti. 
     Marley'in The Wailers adlı grubunun eski vokalisti Rita, kocasının küllerinin Addis Ababa'nın 250 kilometre güneyindeki Şaşmene'ye gömülmesinin planlandığını kaydetmişti. 
     Şaşmene, Etiyopya'nın son imparatoru Haile Selasiye'nin toprak verdiği yüzlerce ''rastafari''nin yaşadığı yer olarak biliniyor. 
     ''Rastafariler'', Batı Hint adaları yerlilerinin bir gün Afrika'ya geri dönecekleri öğretisine dayanan Jamaika kaynaklı bir inancın üyeleri. 
     Rita Marley'in bu kararının Bob Marley'in sanat ve siyasete damgasını vurduğu Jamaika'da olumsuz tepkilerle karşılaştığı belirtiliyor. 
     
</TEXT>
</DOC>
