<DOC>
<DOCNO> 308894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonsiy04.html </URL>
<DATE> 2005/01/24/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Talabani "Kerkük için yazılı güvence aldık" 
</HEADLINE>
<TEXT>

     ANKARA Milliyet 

Kürdistan Yurtseverler Birliği IKYB lideri Celal Talabani, Kerkük'ün "Eski statüsüne dönülmesi" konusunda Irak geçici yönetimi, ABD ve İngiltere büyükelçilerinden yazılı güvence aldıklarını söyledi. 
     Talabani, Erbil'deki bölge parlamentosunda yaptığı konuşmada, Irak Devlet Başkanı Gazi El Yaver, Başbakan İyad Allavi ve Irak'taki İngiliz ve Amerikan büyükelçilerinden Kerkük konusunda yazılı güvence aldığını söyledi. "Kurdistan Observer" adlı internet sitesinde yayınlanan habere göre Talabani şunları söyledi 
     "Kerkük'ü asla unutmayacağız. Geçici Anayasa'nın 58'inci maddesinin uygulamaya geçirilmesi ve bu çerçevede Kerkük'ün eski statüsüne kavuşturularak sürgündekilerin Kürtlerin dönmeleri ve Saddam Hüseyin döneminde gelen Arapların da eski yerleşim yerlerine gönderilmesi konusunda anlaşmaya vardık. Bu amaçla bir komite oluşturulacak." Talabani, oluşturulacak komitenin çalışmalarına 30 Ocak seçimlerinden sonra başlayacağını ve Kerkük'ün bölünmüş parçalarının bir araya getirileceğini kaydetti. 
     
     İl meclisinde denge bozulacak 
     Ankara ise, Irak'ta 30 Ocak'ta yapılacak seçimlerde Kerkük il meclisinin dengesinin bozulabileceği endişesini taşıyor. ABD'nin desteğiyle çok sayıda Kürt göçmenin seçimlerde oy kullanması, 41 kişilik Kerkük il meclisinin dengesini bozacak. Kürt göçmenlerle birlikte toplam seçmen sayısının 450 binden 500 binin üzerine çıktığı Kerkük'te, Kürtlerin seçimlere katılımının yüzde 85-90 arasında olması beklenirken, bu oranın seçimi boykot etmeleri sebebiyle Sünni Araplarda yüzde 60, Türkmenlerde ise yüzde 65'de kalabileceği belirtiliyor. Kerkük il meclisi için yapılacak seçimlerde ise Kürtlerin 23 üyeyle ağırlık kazanacağı ifade ediliyor. Bu hesaplamalara göre, il meclisine Türkmenlerin 10-11 kişiyi, Arapların 6-7 kişiyi, Kürtlerin de 23-24 kişiyi sokmaları bekleniyor. 
     
</TEXT>
</DOC>
