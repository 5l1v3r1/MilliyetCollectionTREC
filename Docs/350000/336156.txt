<DOC>
<DOCNO> 336156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun01.html </URL>
<DATE> 2005/04/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
11 Eylül saldırılarının tek tutuklu sanığından itiraf 
</HEADLINE>
<TEXT>

     ABD'de düzenlenen 11 Eylül terör saldırılarının tek tutuklu zanlısı Zekeriya Musavi, Beyaz Saray'a çarpmak için uçuş eğitimi aldığını kabul etti. 
     Virginia eyaletinin Alexandria kentinde mahkeme çıkarılan Musavi, kendisine yönelik tüm suçlamaları kabul ederken, uçakları kitle imha silahı olarak kulanmak ve uçakla Beyaz Saray'a çarpmak gibi ABD'ye yönelik büyük bir tezgahın parçası olduğunu bildirdi. 
     Fas asıllı 36 yaşındaki Fransız vatandaşı Musavi, kaçırılan uçaklarla Amerikan binalarına çarpma operasyonu için bizzat El Kaide lideri Usame Bin Ladin tarafından seçildiğini de itiraf etti. Musavi, mahkeme kayıtlarına geçen ifadesinde Bin Ladin'in kendisine ''rüyalarını hatırla'' dediğini de söyledi. 
     Musavi, 11 Eylül kurbanlarının ailelerinin de bulunduğu kalabalık mahkeme salonunda El Kaide'nin ABD'deki amacıyla ilgili ayrıntılı bilgiler verdi. 
     Beyaz Saray'a çarpmak için Boeing 747 tipi uçağı kullanma eğitimi aldığını itiraf eden Musavi, amacının 11 Eylül saldırılarından önce ABD'de terör suçundan hapse atılan kör imam Şeyh Ömer Abdürrahman'ın serbest bırakılması olduğunu söyledi. 
     Şeyh Ömer, New York'ta 1993 yılında Dünya Ticaret Merkezi'ne düzenlenen bombalı saldırının ve diğer bazı bombalama eylemlerinin sorumlusu olarak ABD'de ömür boyu hapse mahkum olmuştu. 
     Amerikan Adalet Bakanı Alberto Gonzales, hükümetin Musavi'nin ölüm cezası alması için çabalayacağını açıkladı. Adli makamlar da Musavi'ye yöneltilen ilk dört suçlamanın ölüm cezası alması için yeterli olduğunu belirttiler. 
     11 Eylül saldırılarından kısa süre önce gözaltına alınan Musavi'nin, 2001 yılında Oklahoma ve Minnesota eyaletlerinde El Kaide'nin maddi desteğiyle uçuş eğitimi aldığı belirlenmişti. 
     Musavi, saldırılardan birkaç hafta önce uçuş öğretmeninin Amerikan Federal Soruşturma Bürosu'na FBI öğrencisinin hareketlerinden şüphelendiğini bildirmesi üzerine göçmen yasalarını ihlal ettiği gerekçesiyle tutuklanmaştı. 
     
</TEXT>
</DOC>
