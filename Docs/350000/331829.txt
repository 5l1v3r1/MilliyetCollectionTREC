<DOC>
<DOCNO> 331829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/dunya/adun.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiiler, 'Go Home' dedi 
</HEADLINE>
<TEXT>


2 yıl önce Saddam heykelinin devrildiği meydanda toplanan on binlerce Şii, ABD askerlerinin en kısa sürede Irak'ı terk etmesini istedi 

CAN HASASU Bağdat DHA 


Irak'ın başkenti Bağdat'ta Saddam Hüseyin rejiminin devrilişinin 2. yıldönümünde on binlerce kişinin katıldığı dev bir gösteri düzenlendi. Sertlik yanlısı genç Şii lider Mukteda El Sadr'ın çağrısı ve 1 milyon kişi hedefiyle düzenlenen gösteride, başta ABD olmak üzere işgal güçlerinden Irak'ı en kısa sürede terk etmesi istendi. 
2 yıl önce Saddam heykelinin devrildiği Firdevs Meydanı'ndaki dünkü gösteri, 1 milyon kişi hedefi tutmasa da, son ayların en kalabalık protestosu olarak kayıtlara geçti. Sadr'ın çağrısıyla sabah saatlerinden itibaren Firdevs Meydanı'nı doldurmaya başlayan Şiiler, işgal güçlerinin Irak'a barış yerine terör getirdiğini savundu. ABD'yi Irak'ı terk etmeye çağıran göstericiler, "Amerika'ya hayır, işgale hayır", "Amerika'ya hayır, Saddam'a hayır, İslama evet", "Teröre geçit yok" sloganları attı. 
Saddam heykelinin bulunduğu alana da önde gelen Şii liderlerinin resimleri asıldı. Bush ve Saddam kuklalarını önce asan, sonra yakan göstericiler, Ebu Gıreyb Cezaevi'nde işkence gören Iraklı tutukluların fotoğraflarının yer aldığı posterler de taşıdı. 
Gösteriye diğer kentlerden de katılım oldu. Şii lider Mukteda El Sadr'ın gösteride Arapça ve İngilizce olarak okunan bildirisinde, yabancı güçlerden Irak'ı terk etmeleri istendi. Bildiride, Türkmenlerin ve Asurilerin haklarının yendiğini belirten Sadr, "Onlara azınlık gözüyle bakmak yanlıştır. Türkmenler ve Asuriler Irak'ın bütünlüğünden yana olan çoğunluktandırlar" dedi. 

31 ölü 
Öte yandan Saddam'ın devrilişinin 2. yıldönümünde isyancıların, Iraklı asker güvenlik güçleri ve sivillere karşı düzenlediği saldırılarda biri polis şefi, 15'i asker toplam 31 kişi yaşamını yitirdi, çok sayıda yaralanan oldu. 


</TEXT>
</DOC>
