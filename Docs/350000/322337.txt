<DOC>
<DOCNO> 322337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/dunya/dun01.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'nın tercihi normalleşmek... 
</HEADLINE>
<TEXT>


TAKİ BERBERAKİS Atina 


Yunanistan Başbakanı Kostas Karamanlis, Atina'nın stratejik tercihinin, Türkiye ile ilişkilerin tamamen normalleştirilmesi olduğunu söyledi. 
Önceki gün Yunanistan Yabancı Gazeteciler Cemiyeti tarafından düzenlenen basın toplantısında, Türk - Yunan ilişkileri ve Kıbrıs konusuna değinen Karamanlis, "Stratejik tercihimiz, Türkiye ile ilişkilerimizin tamamen normalleşmesi yönünde. Son yıllarda Türkiye ile aramızdaki atmosfer iyileşti. Biz cesur bir karar aldık ve Türkiye'nin AB sürecine destek verdik. Türk- Yunan ilişkilerinin gidişatı ve sorunların çözümü konusunda ne iyimserim ne de kötümser. Avrupa perspektifinin, Türkiye'nin uluslararası standartlara, Avrupa değerlerine uyumuna yardımcı olacağı kanısındayım" dedi. 
Türkiye'nin AB ile üyelik müzakerelerine başlayacağı 3 Ekim 2005 tarihine kadar Gümrük Birliği Protokolü'nü, Kıbrıs Rum Kesimi'ni kapsayacak şekilde genişleterek imzalamaması olasılığıyla ilgili soruları da yanıtlayan Karamanlis, Türkiye'nin 17 Aralık Zirvesi'nde yerine getirmek durumunda olduğu birçok yükümlülük aldığını, bunlardan birinin de bu protokolün imzalanması olduğunu belirtti. 


</TEXT>
</DOC>
