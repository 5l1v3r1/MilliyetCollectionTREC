<DOC>
<DOCNO> 304749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonyas06.html </URL>
<DATE> 2005/01/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
'Ozon'lu tedavi gençleştiriyor... 
</HEADLINE>
<TEXT>

     Bağışıklık sistemini güçlendiren ve hastalıklara karşı direnç veren ''ozon terapi'' yönteminin, hücrelerde oksijeni artırarak ''yaşlanmayı geciktirdiği'' ve kronik yorgunluk sendromuna iyi geldiği bildirildi. Genel Cerrahi Üroloji Uzmanı Opr. Dr. Asım Çiloğlu, AA muhabirine yaptığa açıklamada, bağışıklık sistemini güçlendiren ve hastalıklara karşı direnç veren ''ozon terapi'' yönteminin, bakteri öldürücü ve virüs çoğalmasını önleyici özelliği olduğunu belirtti. 
     Dünyanın çeşitli ülkelerinde 50-60 yıldır ''ozon terapi'' yönteminin başarıyla uygulandığını, bu tedavinin hem organ, hem de hayat kurtarıcı etkisi olduğunu savunan Dr. Çiloğlu, bu yöntemle tedavi süresinin kişiye göre değiştiğini söyledi. 
     Hasta bölgeye oksijen vererek dolaşımın düzelmesini sağladıklarını anlatan Dr. Çiloğlu, şunları söyledi 
     ''Ozon tedavisi herkese uygulanabiliyor. Yan etkisi yok. İnsan sağlığını koruma ve hastalıklarla mücadelede doğal tedavi yöntemlerinden olan ozon terapiyi hastanemizde uyguluyoruz. Geçen yıl başladığımız ozon terapi yöntemini, şu ana kadar 75 hastamıza uyguladık.'' Ozon gazının normal oda ortamında 30 dakikada parçalanırken, vücutta kanla karıştığı zaman 2-3 saniyede, iki atomlu ve tek atomlu oksijen olarak bölündüğüne dikkat çeken Çiloğlu, şu bilgileri verdi 
     ''İki atomlu oksijeni alyuvarlar hemen emiyor. Madeni para gibi birbirine yapışık hareket eden alyuvarlar, ozon gazıyla yüklenince hemen ayrılıyor ve şekil değiştiriyor. Dolayısıyla yüzey genişlediğinden yüksek derecede oksijen alan alyuvarlar, vücudun ihtiyacı olan bölgeye hızla gidiyor. Örneğin karaciğerde iltihap varsa, ozon gazıyla oksijen oranı artan alyuvarlar, hastalıklı dokuya ulaşıp tedaviyi hızlandırıyor. Sağlıklı insanların performanslarını artırma ve vücudu gençleştirmede de etkin rol üstleniyor.'' Dr. Asım Çiloğlu, ozon terapi yönteminin, dolaşım bozuklukları, alerji ve romatizmal hastalıklar, kanser, kronik yorgunluk sendromu, karaciğer ve cilt hastalıkları, kozmetik nedeniyle yaşlanma ve yaşa bağlı görme bozuklukları, şekere bağlı ülserler, yanıklar ve cinsel fonksiyon bozuklarında kullanıldığını dile getirdi. 
     Ozon terapi yönteminin 12 seans olduğunu, her yıl tekrarlanması gerektiğini kaydeden Dr. Çiloğlu, kanser hastalıklarında tedavi süresinin 18-20 seansa kadar yükseldiğini ifade etti. 
     
</TEXT>
</DOC>
