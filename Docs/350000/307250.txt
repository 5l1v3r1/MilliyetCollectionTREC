<DOC>
<DOCNO> 307250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur13.html </URL>
<DATE> 2005/01/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Son 25 bayramda trafik kazası bilançosu 8 bin ölü, 20 bin yaralı 
</HEADLINE>
<TEXT>

     Bayram tatillerindeki trafik kazalarında 1980 yılından bu yana ölenlerin sayısı 8 bini, yaralananların sayısı ise 20 bini geçti. 
     Emniyet Genel Müdürlüğü Trafik Hizmetleri Başkanlığı verilerine göre, 1980'den bu yana Ramazan bayramlarında 199 gün, Kurban bayramlarında ise 212 gün olmak üzere toplam 411 gün tatil yapıldı. Söz konusu sürede şehiriçi ve şehirdışında 10 bin 392 trafik kazası yaşandı. Bu kazalarda 8004 kişi hayatını kaybederken, 20 bin 131 kişi yaralanarak hastanelerde tedavi altına alındı. 
     
     KURBAN BAYRAMLARINDAKİ KAZALAR 
     Kurban bayramlarında son 25 yılda 212 gün tatil yapıldı. 212 günlük sürede 5830 trafik kazası meydana geldi. Kazalarda 4375 kişi hayatını kaybetti, 11 bin 555 kişi ise yaralandı. 
     Kurban bayramlarında en az ölümün meydana geldiği yıl 2002 yılı oldu. 2002 yılındaki 5 günlük bayram tatilinde 52 trafik kazası meydana gelirken, bu kazalarda 58 kişi öldü, 101 kişi yaralandı. 
     Kurban bayramı tatillerinde en çok ölüm 1987 yılında gerçekleşti. Söz konusu yılda 9 günlük tatilde 351 trafik kazası meydana geldi. Kazalarda 304 kişinin hayatını kaybettiği, 764 kişinin yaralandığı tespit edildi. 
     
     RAMAZAN BAYRAMLARINDAKİ KAZALAR 
     Ramazan bayramlarında 1980 yılından bu yana 199 gün tatil yapıldı. Bu sürede 4592 trafik kazası meydana geldi. Kazalarda 3629 kişi öldü, 8576 kişi ise yaralandı. 
     Ramazan bayramlarındaki kazalarda en az ölümün meydana geldiği yıl 1997 yılı oldu. Söz konusu yıldaki 4 günlük tatilde 41 ölümlü trafik kazası meydana geldi. Bu kazalarda 59 kişi hayatını kaybetti, 77 kişi yaralanarak hastanelerde tedavi altına alındı. 
     Ramazan bayramlarında en çok ölümün meydana geldiği yıl 1999 yılı oldu. Söz konusu yıldaki 9 günlük tatilde meydana gelen 1 trafik kazasında 239 kişi öldü, 318 kişi ise yaralandı. 
     Yetkililer, önümüzdeki bayram tatilinde yeni acıların yaşanmaması için, sürücüleri trafik kurallarına eksiksiz uymaları, kış koşullarını dikkate alarak, araçlarında zincir, takoz ve çekme halatı bulundurmaları konusunda uyardı. 
     
</TEXT>
</DOC>
