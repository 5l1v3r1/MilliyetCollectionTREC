<DOC>
<DOCNO> 336715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo10.html </URL>
<DATE> 2005/04/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Miami Heat, Nets'i 116-98 yenerek play-off serisinde 1-0 öne geçti 
</HEADLINE>
<TEXT>

     ABD Profesyonel Basketbol Ligi'nde Play-off Grubu'na, TSİ bu sabaha karşı yapılan 4 maçla devam edildi. 
     Doğu Konferansı'nda ilk sırada play-off'lara katılan Miami Heat, sahasında konferansın son sırasından seriye giren New Jersey Nets'i 116-98 yendi ve 1-0 öne geçti. 
     Miami'de, 32 sayı, 5 ribaunt ve 8 asistle Dwayne Wade ile 30 sayı, 2 ribaunt ve 4 asistle Damon Jones, play-off kariyerlerindeki en yüksek rakama ulaşarak takımlarını galibiyete taşıdılar. Miami'nin tarihinde ilk kez 2 oyuncu birden play off maçında 30 sayıya ulaşarak bir rekora da imza attı. Shaquille O'Neal, 17 sayı ve 11 ribauntla, Udonis Haslem ise 11 sayı ve 11 ribauntla ''double double'' yaparak takımının galibiyetine katkı sağladı. 
     New Jersey Nets'te Vince Carter 27 sayı, 10 ribaunt ve 8 asistle oynamasına karşın yenilgiyi engelleyemedi. Jason Kidd'in 18 sayı ve 9 ribauntluk performansı galibiyet için yetmedi. 
     
     SUNS, GRIZZLIES'İ 114-103 YENDİ 
     Batı Konferansı'nda en iyi galibiyet yüzdesiyle play-off'lara katılan Phoenix Suns, sahasında Memphis Grizzlies'i 114-103 yenmeyi başardı ve seride 1-0 öne geçti. 
     Bu sezon şampiyonluğun en güçlü adayları arasında gösterilen Suns, Grizzlies karşısında Shawn Marion ve Quentin Richardson'ın iyi oyunuyla galip geldi. 
     Shawn Marion'un 26 sayı ve 13 ribauntla takımının en skoreri olduğu karşılaşmada Quentin Richardson 22 sayı attı ve 5 ribaunt aldı. 5 oyuncusunun çift haneli rakamlara ulaştığı Phoenix Suns'ta 16'şar sayıyla oynayan Joe Johnson ve Steven Hunter skora katkı sağladı. 
     Memphis Grizzlies'te Mike Miller 19 sayıyla, Jason Williams ise 17 sayıyla oynadı, ancak çabaları galibiyet için yeterli olmadı. 
     
     SPURS EVİNDE KAYIP 
     Ligde play-off serisinin diğer önemli maçında ligin güçlü ekiplerinden San Antonio Spurs, sahasında Denver Nuggets'a 93-87 yenilerek taraftarlarını üzdü. Nuggets'ta Andre Miller 31 sayıyla takımının en skoreri oldu. 
     Spurs'ta ise Arjantinli Emmanuel Ginobili'nin 23 sayısı ve Tim Duncan'ın 18 sayısı yeterli olmayınca 7 maçlık serinin ilkini kaybetmiş oldu. 
     Chicago Bulls ise sahasında Washington Wizards'ı 103-94 yendi. 
     
</TEXT>
</DOC>
