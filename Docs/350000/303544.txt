<DOC>
<DOCNO> 303544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/spor/axspo01.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Takiye yapmam 
</HEADLINE>
<TEXT>


Yıldırım Demirören'e karşı seçimi kaybeden Affan Keçeci, oy kaygısıyla gruplara taviz vermediğini söyledi, "Seçim öncesinde eski futbolculara umut dağıtmadım. Beşiktaş'ı sonuna kadar desteklerim, ama yönetimi de eleştiririm" dedi 

BİLAL MEŞE 


'Hata payı yok' 
BEŞİKTAŞ'TA 6 ay önce yapılan seçimlerde Başkan Yıldırım Demirören'in karşısına çıkan Affan Keçeci, kulübün bugünkü durumundan ve yönetimin icraatlarından mutlu olmadığını söyledi, ancak Beşiktaş için her zaman desteğini sürdüreceğini ifade etti. Demirören'in iyi niyetine inandığını vurgulayan Keçeci, "Ancak Beşiktaş gibi büyük bir camianın başına geçmek, kolay bir iş değil. Büyük sorumluluk ister. O bakımdan bu makamda oturan insanın hata payı yoktur" dedi. 

'Seba'dan feyz aldım' 
DEMİRÖREN yönetiminin 2007'e kadar devam etmesi gerektiğine inanan Affan Keçeci, "Ancak yanlışları söylemediğimiz taktirde Beşiktaş'a ihanet ederiz. Onun için ben Beşiktaşımız'a ihanet etme lüksüne sahip olamam" ifadesini kullandı. Efsane başkan Süleyman Seba'dan yöneticilik konusunda feyz aldığını da vurgulayan Keçeci, "Kulüp içindeki 6 yıllık tecrübeme ve iyi işler yapacağıma inandığım için yeniden aday olacağım. Kulübü de en iyi ben yönetirim" diye konuştu. 

'Bosque 13. sıradaydı' 
FUTBOLDAKİ yanlışları da sıralayan Affan Keçeci, özellikle Del Bosque'ye eleştiriler getirdi. Kendilerinin Le Quen ile anlaştıklarını hatırlatan Siyah - Beyazlılar'ın etkili ismi, şöyle devam etti "İspanyol hoca bizim listemizde 13. sıradaydı. Del Bosque çok efendi bir adam. Başarılıydı ama Beşiktaş'ta tutmadı. Şimdi başarılı bir işadamı olan Başkan Yıldırım Demirören'e sormak istiyorum, bu kadar başarısız bir genel müdüre holdinginde bu kadar dayanır mıydı Çok dayandı bence " 

'Faizler cepten mi ' 
TRANSFER harcamaları konusunda da tenkitte bulunan Keçeci, "Alınan kredilerin faizini başkan cebinden mi ödüyor. Ödüyorsa onu bir kat daha severim" dedi. İnönü Stadı'ndaki olayların tavizlerden kaynaklandığını belirten Affan Keçeci, seçim döneminde oy için hiçbir gruba taviz vermediğini ifade etti, "Eski Futbolcular Derneği'nde bile yabancı bir çalıştırıcı getireceğimi söyledim" dedi. Keçeci, yine takiye yapmadan yoluna devam edeceğini vurguladı. 

Kartal işbaşı yaptı 

Beşiktaş, 12 günlük iznin ardından, ligin ikinci yarı hazırlıklarına dün başladı. Siyah - Beyazlı futbolcular kondisyon çalışmasının ardından yarı sahada çift kale maç oynadı. Sağ ayak bileğinde ağrı olan Serdar Özkan idmanı yarıda bıraktı. Antrenman sonrası Mustafa Doğan, Serdar Özkan ve İbrahim Akın, kendileri için hazırlanan pastayı keserek, doğum günlerini arkadaşlarıyla birlikte kutladı. Bu arada tatilini ülkesinde geçiren John Carew dün döndü. 

Oktay Tekliflere açığız 

BEŞİKTAŞ Asbaşkanı ve Futbol Şube Sorumlusu Kıvanç Oktay, Ronaldo ile Juanfran'ın antrenmanlara katılmalarının normal olduğunu ifade etti. İki oyuncunun da sözleşmelerinin bulunduğunu hatırlatan Oktay, "Biz ikisi için gelecek teklifleri değerlendireceğimizi söylemiştik. Takımdan ilişkilerinin kesildiğini söylemedik. Takım bulmaları durumunda gidecekler" diye konuştu. 
DENİZLİSPORLU Ersen Martin ile ilgilenmediklerini açıklayan Beşiktaşlı yönetici, Teknik Direktör Bosque'nin kadroyu yeterli gördüğünü vurguladı. Yönetim olarak futbolculara güvendiklerini söyleyen Kıvanç Oktay, "Gelecek için bir takım transfer çalışmalarını sürdürüyoruz" dedi. Siyah - Beyazlı idareci, Sinan Engin'in kulüple resmi bir bağının olmadığını da yineledi. 

Suleymanou deneniyor 

Avusturya'nın Salzburg takımında forma giyen, Nijerya Ümit Milli Takımı'nın kaptanlığını yapan 19 yaşındaki Muhammed Süleymanou dün Beşiktaş ile idmana çıktı. Oyun kurucu olarak görev alan futbolcunun kampa götürülüp deneneceği ifade edildi. 


</TEXT>
</DOC>
