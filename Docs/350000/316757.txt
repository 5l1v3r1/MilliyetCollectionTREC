<DOC>
<DOCNO> 316757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonspo28.html </URL>
<DATE> 2005/02/19/ </DATE>
<TIME> 22.22 </TIME>
<AUTHOR>  </AUTHOR>
<HEADLINE>
Canaydın "Bu tip zor maçlarımız çok olacak" 
</HEADLINE>
<TEXT>

     Galatasaray Kulübü Başkanı Özhan Canaydın, 1-0 kazandıkları Sakaryaspor maçının kendilerini şampiyonluğa bir adım daha yaklaştırdığını söyledi. 
     Canaydın, maçtan sonra yaptığı açıklamada, ligde zorlu bir mücadele verdiklerini ifade ederek, ''Şampiyonluk yolunda bu tip zor maçlarımız olacak. Tabii ki hedefimize ulaşmak için kazanacağız. Bugün takım çok iyiydi. Taraftarımız da çok iyiydi'' dedi. 
     Başkan Canaydın, Fransız futbolcu Ribery'nin performansıyla ilgili sorular üzerine de ''Söylememe gerek yok, hepiniz sahada gördünüz'' diye konuştu. 
     Galatasaraylı yöneticilerin medyaya konuşmama kararının sürdüğü gözlenirken, başkan Canaydın dışındaki yöneticiler herhangi bir açıklama yapmaktan kaçındı. 
     
     SAKARYASPOR BAŞKANI AYDIN 
     Sakaryaspor Kulübü Başkanı Selahattin Aydın, sarı-kırmızılı ekiple yaptıkları maçta takımlarının sergilediği futboldan memnun olduklarını ifade ederek, ''Onlar şampiyonluk yolunda, biz ise ligde kalmak için puana ihtiyaç duyuyoruz. Elimizden gelen mücadeleyi ortaya koyduk ama olmadı. Futbolcularımızın performansı bizi gelecek haftalar için ümitlendirdi'' dedi. 
     
     ''PENALTI ORTADA BİR POZİSYONDU'' 
     Maçtaki tek golün atıldığı penaltıyı yaratan Galatasaraylı futbolcu Hakan Ünsal, yaptığı açıklamada, ''Hakem penaltı kararını verdi. Vermeseydi de çok fazla şey söylenemezdi. Ortada bir pozisyondu'' dedi. 
     Sarı-kırmızılıların Fransız futbolcusu Ribery ise taraftar desteğinin önemini vurgulayarak, ''Benim performansımı yükseltmem açısından onların desteği çok önemli'' ifadelerini kullandı. 
     Galatasaray'ın golcü futbolcusu Hakan Şükür ise futbola başladığı ilk takım olan Sakaryaspor'un Birinci Süper Lig'de kalmayı hak eden bir takım olduğunu kaydetti. 
     
</TEXT>
</DOC>
