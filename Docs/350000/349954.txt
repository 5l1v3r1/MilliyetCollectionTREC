<DOC>
<DOCNO> 349954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun55.html </URL>
<DATE> 2005/06/08/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Cemil Çiçek Yunanistan'da, "Ara Güler fotoğraf sergisi" açılışını yaptı 
</HEADLINE>
<TEXT>

     Adalet Bakanı Cemil Çiçek, Yunanistan Fotoğrafçılar Cemiyeti tarafından düzenlenen "Ara Güler fotoğraf sergisinin" açılışını yaptı. 
     Resmi ziyaret için Atina’da bulunan Çiçek, yaptığı açılış konuşmasında, Ara Güler’in Türkiye’nin değerli bir sanatçısı olduğunu vurguladı. 
     Serginin bir zaman tünelinde seyahate vesile olduğunu söyleyen Çiçek, "Burada sergilenen 50 yıl öncesinin İstanbul fotoğraflarıyla tarihimizde bir gezi yapmış olduk. Ben üniversiteyi İstanbul’da okudum ama kenti bu boyutta görme imkanım olmamıştı. Gönül, sanatçımız Ara Güler’in de burada olmasını isterdi" dedi. 
     Çiçek, başka Türk sanatçıların eserlerinin de Atina’da sergilenmesi imkanı doğmasını umduğunu da belirtti. 
     Ara Güler’in programının yoğunluğu nedeniyle açılışına katılamadığı belirtilen fotoğraf sergisi, 14 Haziran’a kadar açık kalacak. 
     Atina’daki temasları çerçevesinde yarın Yunanistan Parlamento Başkanı Anna Psaruda-Benaki ile bir araya gelecek olan Adalet Bakanı Çiçek, akşam Türkiye’ye dönecek. 
     
</TEXT>
</DOC>
