<DOC>
<DOCNO> 333342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko48.html </URL>
<DATE> 2005/04/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
MÜSİAD, Genel Kurul'a hazırlanıyor... 
</HEADLINE>
<TEXT>

     Müstakil Sanayici ve İşadamları Derneği'nin MÜSİAD 16 Nisan Cumartesi günü yapılacak seçimli genel kurulunda, Genel Başkan Ömer Bolat, yeniden aday olacak. 
     MÜSİAD'dan yapılan yazılı açıklamada, MÜSİAD'ın 14. Olağan Genel Kurul toplantısının Başbakan Recep Tayyip Erdoğan'ın katılımı ile gerçekleştirileceği kaydedildi. 
     Açıklamada, siyasi parti başkanları, milletvekilleri, bürokrasi ve iş dünyası mensuplarının yanı sıra MÜSİAD'ın 27 şubesinin yöneticileri ve bine yakın üyenin katılımı ile gerçekleştirilecek toplantının geleneksel şekilde Kuran okunması ve İstiklal Marşı ile başlayacağı belirtildi. 
     MÜSİAD'ın 15. kuruluş yıldönümü dolayısıyla hazırlanan ve derneğin gelişim sürecini ele alan sinevizyon gösterisinin sunulacağı genel kurulda, aralarında MÜSİAD'ın Kurucu Genel Başkanı Erol Yarar ve ikinci Genel Başkanı Ali Bayramoğlu'nun da bulunduğu kurucu üyelere şükran plaketi verileceği kaydedildi. 
     MÜSİAD Genel Başkanı Ömer Bolat, 14. Olağan Genel Kurul'un 15. kuruluş yıldönümü olması nedeniyle ayrı bir önem taşıdığını belirterek, seçime tek listeyle gidileceğini ve yönetim kurulunun yüzde 25 oranında yenileceğini bildirdi. 
     Bolat, ''MÜSİAD'ın yeni hedeflerini açıklayacağımız 14. Olağan Genel Kurul toplantısı 15 yıllık mazimizde bizleri yalnız bırakmayan ve MÜSİAD'ı bugünlere taşıyan üyelerimiz ile siyaset, bürokrasi ve iş dünyasının buluşma noktası olacak'' dedi. 
     
</TEXT>
</DOC>
