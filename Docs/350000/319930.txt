<DOC>
<DOCNO> 319930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun36.html </URL>
<DATE> 2005/03/02/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Teröristleri taşıyan şoföre 42 yıl hapis 
</HEADLINE>
<TEXT>

     İsrail'in Tel Aviv kentinde 2003 Ocak ayında 23 kişinin ölümüne yol açan, eski otobüs terminali yakınındaki çifte intihar saldırısında iki teröristi Tel Aviv'e getiren İsrailli Arap, 42 yıl hapis cezasına mahkum edildi. 
     Nasıra Bölge Mahkemesi, Muafık İruk 60 adlı İsrailli Arabı, cinayete yardımdan 23 kez mahkum etti. 
     Muafık İruk hakkındaki iddianamede, eylem yapacaklarını bilmesine rağmen teröristleri taşımayı kabul ettiği belirtiliyordu. 
     Tel Aviv'e gelirken, yolda intihar komandolarının kendisine ''karpuzu patlatacaklarını'' ve ''tekrar cennette buluşacaklarını'' söylediği de iddianamede bildirildi. 
     Tel Aviv'de, 2003 Ocak ayındaki intihar saldırısında, 15 İsrailliyle 8 yabancı uyruklu kişi ölmüş, 120 kişi yaralanmıştı. 
     İntihar komandoları, otobüs terminali yanındaki alışveriş merkezinde birkaç saniye arayla kendilerini patlatmışlardı. 
     
</TEXT>
</DOC>
