<DOC>
<DOCNO> 309932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy18.html </URL>
<DATE> 2005/01/27/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Erdoğan Davos'a geldi 
</HEADLINE>
<TEXT>

     Başbakan Recep Tayyip Erdoğan, Dünya Ekonomik Forumu'na katılmak ve çeşitli temaslarda bulunmak üzere İsviçre'nin Davos kasabasına geldi. 
     Başbakan Erdoğan, İstanbul'dan Zürih Havaalanı'na özel uçakla geldikten sonra TSİ 18.00'da helikopterle Davos'a geçti. 
     Başbakan Erdoğan, daha önce konaklayacağı belirtilen Zinaldi Oteli yerine güvenlik bölgesi içerisinde bulunan See-hof Oteli'nde geceyi geçirecek. 
     Erdoğan ile birlikte, Maliye Bakanı Kemal Unakıtan ile bazı milletvekili ve bürokratlar da Davos'a geldi. 
     Erdoğan, terörizmle ortak bir mücadele platformunun oluşturulması gerektiğini söyledi. 
     Temaslarda bulunmak üzere İsviçre'nin Davos kasabasına gelen Erdoğan, yabancı bir gazetecinin Davos'ta dünya liderlerine ne tür bir mesaj vermek istediğini sorması üzerine, terörizm ile ortak bir mücadele programının oluşturulması gerektiğini belirtti. 
     Erdoğan, ''Şu anda Irak'taki son gelişmeler noktasında bir tavrın belirlenmesi gerekiyor. Ortadoğu barışına ortak bir katkının görüşülmesi, bunun yanında 21. asrı bir dayanışma asrı olarak göreceksek, ortak bir dayanışma anlayışını geliştirmemiz gerekir'' dedi. 
     Davos'taki temaslarına ilişkin bir soruya karşılık Başbakan Erdoğan, İngiltere Başbakanı Tony Blair ile görüşmeyeceklerini, Ukrayna Başbakanı Viktor Yuşçenko, Almanya Başbakanı Gerhard Schröder ile Pakistan ve Mısır Başbakanlarının yanı sıra İsrail Başbakan Yardımcısı ile ikili temaslarda bulanacağını kaydetti. 
     Kıbrıs konusundaki görüşmelerin sorulması üzerine Erdoğan, ''onları her görüşmeden sonra sizlere sunarız'' dedi. 
     
</TEXT>
</DOC>
