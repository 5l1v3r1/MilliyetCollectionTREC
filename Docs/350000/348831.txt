<DOC>
<DOCNO> 348831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/ydemirkol.html </URL>
<DATE> 2005/06/04/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Farkı yaratan Samaras 
</HEADLINE>
<TEXT>



Alt takımlarda heyecan verici büyük yıldız adayları bulmak, onların yakın gelecekte üst düzey futbola katılacağını bilmek, bu oyunun en keyif verici yanlarından biri. 17 yaş altında seyrettiğim Dortmund'lu Nuri misal. Başka türlü bir oyuncu. Yetenekleri Zidane izleri taşıyor. Dün bu oyunculardan birini seyrettim ama ne yazık ki üzerinde mavi forma vardı Georgios Samaras. 10 numarayı sırtına geçirmiş bu 20 yaşındaki 1.93'lük futbolcu sahadaki herkesten farklı bir oyun oynuyordu. Uzun adım mesafesi, toplu topsuz müthiş hızı, topa ve oyuna hakimiyetiyle göz kamaştırıcıydı. Yeni bir Zlatan İbrahimoviç, belki de kim bilir yeni bir Marco Van Basten. 

Heyecan verici 
80 dakika oyunda kalan Heraklion'da yetişmiş bu büyük umut 3 senedir Hollanda'da Heerenveen'de forma giyiyor. Biten sezonda 11 gol atarak takımın en fazla gol atan ikinci oyuncusu oldu. Ve gerçekten çok ama çok heyecan verici bir oyun olgunluğuna sahip. Gelecek yıllarda onu seyretmeye hazır olun. 
Bizde ise malesef çok bir şey yoktu. Rakip eksik kaldıktan sonra bile. Çetiner ilk yarıda sorunun forvetteki tek oyuncudan kaynaklandığını düşünmüş olmalı ki, ikinci yarıya Umut'u alarak iki santrforla başladı ama bu da çözüm getirmedi. Yunanistan da benzer sorunlar yaşıyordu ama onların fark yaratan bir oyuncuları vardı. Georgios Samaras asisti ve ekstra oyunuyla maçı alıp götürdü. 



</TEXT>
</DOC>
