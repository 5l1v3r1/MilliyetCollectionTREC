<DOC>
<DOCNO> 328055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun01.html </URL>
<DATE> 2005/03/29/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Fransa'da Ermeniler belediyelerin himayesinde 'soykırım' atağına kalktı 
</HEADLINE>
<TEXT>

     Saadet ORUÇ - PARİS DHA 

      FRANSA'da başta başkent Paris olmak üzere çeşitli il ve ilçelerinin belediyeleri sözde Ermeni soykırımının 90'ıncı yıldönümü nedeniyle harekete geçti. Nisan ayının ilk günlerinden başlayarak 24 Nisan gününe kadar düzenlenecek etkinliklerin büyük bir kısmının belediyelerin himayesinde gerçekleştirilecek olması dikkat çekiyor. 
     Paris Belediye Başkanı Bertrand Delanoe, 23 Nisan'da Ermeni topluluğuna bir resepsiyon verecek. Fransa'nın güneyinde bulunan Villeurbanne Belediyesi de Ermeni etkinliklerinde başı çeken belediyelerden. Paris'te Lilas Belediyesi ve Paris yakınlarında bulunan Bagneux belediyesi de Ermeni diasporasının programlarına yoğun bir şekilde evsahipliği yapacak. 
     
     YAHUDİ-ERMENİ SOYKIRIMI MUKAYESESİ 
     23 Nisan'da Paris'teki Ermeni Büyükelçi Nalbandiyan, Zafer Anıtı'na çelenk koyacak. 24 Nisan'da Komitas anıtının önünden Türk Büyükelçiliği'ne yürünecek. Ermeniler tarafından yapılan duyurulara göre, bu yürüyüşe Fransız siyasetinden isimler de katılacak. 
     Bu gösteriden önce, konser, panel ve sergilerle konu 24 Nisan'a kadar iyiçe ısıtılmış olacak. Bu yılki panellerin tartışma konularında dikkat çeken unsur ise Yahudi soykırımı ile sözde Ermeni soykırımını mukayese etme çabası. Geçtiğimiz aylarda toplama kamplarının boşaltılmasının 60'ıncı yılı nedeniyle Yahudiler tarafından açılan Shoah anıtında paneller düzenlenecek. Bu organizasyon, Ermenilerin Yahudi soykırımı ile kendi tezlerini benzeştirme çabasının ürünü. 
     
</TEXT>
</DOC>
