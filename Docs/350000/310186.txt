<DOC>
<DOCNO> 310186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun26.html </URL>
<DATE> 2005/01/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Anatomi dersinde Filistinlilerin cesetleri mi kullanıldı 
</HEADLINE>
<TEXT>

     İsrail ordusunda görev yapan bazı askeri hekimlerin, askerlere verdikleri anatomi derslerinde, çatışmalarda öldürülen Filistinlilerin cesetlerini kullandığı öne sürüldü. 
     İsrail ordusu, bu konuda bilgisinin bulunmadığını belirterek, iddialarla ilgili soruşturma açılacağını kaydetti. 
     Filistinlilerin cesetlerinin anatomi derslerinde kullanıldığı iddiası, insan hakları örgütü ''Sessizliği Bozalım''dan geldi. Örgüt, iddialarını orduda görev yapan bazı askerlerin açıklamalarına dayandırdı. 
     
     YAŞADIKLARINI ANLATTI 

     Ramallah bölgesinde 2 yıl kadar önce görev yapan askeri bir sağlık görevlisi, Haaretz gazetesine yaptığı açıklamada, dersin silahlı bir Filistinli ile İsrail ordusu askerleri arasındaki çatışmadan hemen sonra yapıldığını anlattı. 
     Filistinlinin ''kurşunlarla delik deşik'' cesedinden bazı iç organlarının dışarı çıkmış halde olduğunu anlatan eski askeri sağlık görevlisi, doktorun Filistinlinin öldüğünü belirterek, bıçağını alıp, kesmeye başladığını ve vücut parçalarını tek tek ayrıntılarıyla anlattığını söyledi. 
     ''Bir şey demedim, çünkü orduda çok yeniydim'' diye konuşan eski asker, her şeyin çok vahşice yapıldığını belirtti. Görev yaptığı yerde, Filistinlilere ait başka cesetlerin de bulunduğunu anlatan asker, başka hiçbir doktorun böyle davranmadığını kaydetti. 
     

     
</TEXT>
</DOC>
