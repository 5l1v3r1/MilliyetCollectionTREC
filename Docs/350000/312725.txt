<DOC>
<DOCNO> 312725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur22.html </URL>
<DATE> 2005/02/05/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Diyarbakır'da TEDAŞ protestosu... 
</HEADLINE>
<TEXT>

     Diyarbakır'da bir grup kadın, elektrik kesintisi nedeniyle TEDAŞ'ı protesto etti. 
     Bağlar Semti Koşuyolu Caddesi'nde çocuklarıyla yolu trafiğe kapatan kadınlar, elektrik kesintisi nedeniyle mağdur edildiklerini öne sürerek, TEDAŞ'ı protesto ettiler. 
     Yaklaşık 7 gündür elektriklerinin kesik olduğunu, bu nedenle temel ihtiyaçlarını karşılayamaz duruma düştüklerini ifade eden kadınlar, sokakların karanlık olması nedeniyle mahallede kapkaç ve hırsızlık olaylarında artış olduğunu söylediler. 
     Çocukların akşam okul dönüşlerinde karanlık nedeniyle korktuğunu ileri süren kadınlar, şöyle dediler 
     ''Elektrik kesintisi artık canımıza yetti. TEDAŞ yetkililerine defalarca başvuruda bulunmamıza karşın bir çözüm üretilemedi. Elektrik olmayınca su da yok. Karanlığı fırsat bilen kapkaççılar ve hırsızlar burayı mekan tuttu. Bir ay önce yine böyle eylem yaptık. Onun sonucunda bir hafta elektrik verildi. Ama sonra sonre yine kesinti oldu. Her seferinde sesimizi duyurmak için yolu mu kesmemiz lazım.'' TEDAŞ aleyhinde slogan atan grup, daha sonra polisin uyarısı üzerine yolu trafiğe açtıktan sonra dağıldı. 
     
</TEXT>
</DOC>
