<DOC>
<DOCNO> 312973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonyas01.html </URL>
<DATE> 2005/02/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Atıl Kutoğlu'nun ''Bizans'' temalı defilesi modaseverleri büyüledi... 
</HEADLINE>
<TEXT>

     Modacı Atıl Kutoğlu'nun 2005 06 Sonbahar-Kış modasına yönelik hazırladığı ''Bizans'' temalı koleksiyonunu tanıtmak için ABD'nin New York kentinde düzenlediği defile moda çevrelerinden büyük beğeni topladı. 
     New York Moda Haftası kapsamında Bryant Park'ta kurulan dev çadırda düzenlenen defile uluslararası medya ve moda otoritelerinden oluşan bine yakın davetlinin akınına uğradı. Tıklım tıklım dolan salonda zaman zaman izdiham yaşandığı gözlendi. 
     Türk müziği eşliğinde, 27 ünlü mankenin tanıttığı Kutoğlu'nun Osmanlı ve Bizans esintileri taşıyan koleksiyonu davetlilerden büyük ilgi gördü. Özellikle 1950'lerin ünlü Amerikalı caz sanatçısı Martha Kitt'in sesinden sunulan ''Katibim'' şarkısı eşliğinde moda çadırında sunulan kıyafetler İstanbul havası estirdi. 
     ''Turqualite'' projesi çerçevesinde Sabancı Grubu'nun desteğiyle düzenlenen ve Bossa'nın özel olarak ürettiği kumaşlardan dikilen yaklaşık 60 parça giysinin sergilendiği Kutoğlu defilesi, önceki defileleri gibi dünya ve Türkiye sosyetesinin buluşma yerine dönüştü. 
     
     YEĞEN BUSH DA İZLEYİCİLER ARASINDAYDI 

     Top model Karolina Kurkova'nın açılışını yaptığı ve 3 kıyafet sunduğu defilede ünlü top modeller tarafından 60'a yakın kıyafet tanıtıldı. Çek asıllı Kurkova finalde Atıl Kutoğlu ile elele podyuma çıkarak tüm izleyenlerle birlikte modacımızı uzun uzun alkışladı. 
     ABD Başkanı George Bush'un, fotomodellik de yapan güzel yeğeni Lauren Bush da modacımızın defilesinde en ön sırada yer aldı. Uzun zamandır Kutoğlu hayranı olduğunu belirten Lauren Bush, koleksiyondaki her kıyafeti hayranlıkla izledi. Defile bittikten sonra da kuliste modacıya tebriklerini ileterek bir süre sohbet etti. 
     Çok sayıda gazetecinin takip etmek için izdiham yarattığı defileyi izlemek için Bryant Park'taki salonu dolduran konukların arasında Lauren Bush'un yanı sıra Prenses Ira Von Furstenberg, aktris Tatum O'Neal ve Ender Mermerci başta olmak üzere Amerika ve Avrupa sosyetesinin ünlü simaları yer aldı. 
     Defilenin yapılmasına büyük katkı sağlayan Sabancı Holding Yönetim Kurulu Başkanı Güler Sabancı ile BOSSA Yönetim Kurulu Başkan Yardımcısı Demet Çetindoğan Sabancı da izleyiciler arasındaydı. 
     Türkiye'nin Birleşmiş Milletler Daimi Temsilcisi Büyükelçi Baki İlkin, New York Başkonsolosu Ömer Önhon'un yanı sıra konsoloslukta ve Türkiye'nin BM Daimi Temsilciliği'nde görevli çok sayıda diplomat da defileyi izleyenler arasında yer aldı. 
     Bossa yetkilileri, Türkiye'deki tesislerini bir laboratuar gibi modacımızın hizmetine açtıklarını ve sonuçtan çok memnun olduklarını belirttiler. 
     Defilede ay-yıldız işlemeli elbiseler ve yine ay şeklinde tıraşlanmış kürk paltolar izleyicilerde hayranlık uyandırdı. Ünlü model Kurkova ise defilede giydiği, göğsünde ay-yıldız bulunan kırmızı-mor ipek sifon elbiseyi Atıl Kutoğlu'ndan kendisi için sipariş etti. 
     
     ''KADINLAR BENDEN HEP YENİ ŞEYLER İSTİYOR'' 

     Defileden sonra AA muhabirinin sorularını yanıtlayan Atıl Kutoğlu, New York'ta üç senedir düzenlediği defilelerle koleksiyonlarını sergilediğini, ancak bu son defilenin diğerlerine göre çok daha başarılı ve heyecan verici olduğunu söyledi. 
     Her altı ayda yeni bir koleksiyon hazırladığını belirten Kutoğlu, ''Bu sefer Bizans'tan etkilendim. Kültürümüzün bir parçası olan Bizans'tan esinlenerek modern kıyafetler oluşturdum'' dedi. 
     Amerikalı kadınların ve tüm dünya kadınlarının hazırladığı kıyafetleri çok beğenerek giydiklerini kaydeden Kutoğlu, ''Kadınlar benden hep değişiklik istiyorlar. Yeni fikirleri onlarla paylaşmak gerçekten bana da heyecan veriyor. Kreasyonlarıma bizden bir şeyler katmak, bizim sıcaklığımızı, renklerimizi, kumaşlarımızı, kültürümüzü, zenginliğimizi dünyaya yansıtmak ise bana ayrı bir gurur ve mutluluk veriyor'' diye konuştu. 
     Defileyi çok önemli konukların izlediğini ifade eden Kutoğlu, ''Bu konuklar moda dünyası için gerçekten çok önemli isimler. Bu hem kendi adıma hem de Türk konfeksiyon sektörü ve modası adına büyük bir reklam imkanı'' dedi. 
     Lauren Bush'un da moda dünyasının çok önemli bir ismi olduğunu söyleyen Kutoğlu, bütün modacıların Lauren Bush'un defilelerini izlemesini sağlamak ya da ona koleksiyonlarını gösterebilmek için yarıştığını belirterek, ''Beni tercih etmesi bana hakikaten büyük gurur ve mutluluk veriyor. Kendisini İstanbul'a davet ettim. İstanbul'da buluşacağız inşallah'' diye konuştu. 
     
     ''AY-YILDIZ''IN CAZİBESİ 

     Son koleksiyonunda yine bolca ''ay-yıldız' kullandığını söyleyen Kutoğlu şunları söyledi 
     ''Ay-yıldızsız yapamıyorum. Çünkü ay-yıldızın bizim bir simgemiz olduğu kadar, beni de temsil ettiğini düşünüyorum. Ayrıca ay-yıldız büyük ilgi de görüyor. Ünlü top model Karolina Kurkova ve Lauren Bush dahi koleksiyonda bulunan ay-yıldızlı kıyafetlerimden sipariş verdi.'' Kullandığı ''Bizans'' temasını koleksiyonuna çok ağır bir şekilde yansıtmadığını belirten Kutoğlu, ''Bu temayı dünya kadınının, İstanbul'daki, New York'taki kozmopolit kadının seveceği şekilde kullandım. Aslında koleksiyonda yer yer Osmanlı estetiği de vardı. Uzun kaftanlar, kenarları kürklü deri kaftanlar, kadifeler, kırmızılar, morlar, yeşiller biraz da Osmanlı saraylarını anımsatıyordu. Dünya kadınlarının buram buram Türkiye kokan giysileri severek giyeceklerini umuyor ve öyle olacağına inanıyorum'' dedi. 
     4 Şubat'ta başlayan ve dünyanın en ünlü modacılarının düzenledikleri defilelerle son kreasyonlarını sundukları New York Moda Haftası 11 Şubat'a kadar devam edecek. 
     
</TEXT>
</DOC>
