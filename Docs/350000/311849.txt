<DOC>
<DOCNO> 311849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/ekonomi/eko03.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine 0.25 arttı, devamı gelecek 
</HEADLINE>
<TEXT>


ABD Merkez Bankası, faiz oranlarını 0.25 puan artırdı. Ekonomistler faizlerin yüzde 3 ile 4.5 arasında bir seviyeye çıkartılacağı görüşünde 

EKONOMİ SERVİSİ 

ABD Merkez Bankası FED faiz oranlarını 0.25 puan artırarak yüzde 2.5'e çıkardı. Böylelikle FED geçen yılın haziran ayından bu yana altıncı kez faiz artışına gitmiş oldu. FED daha önce belirtmiş olduğu 'ölçülü artırım' tanımlaması ile faizleri kademeli olarak artırarak muhtemel enflasyonist baskıları kontrol etmeyi planlıyor. 
FED'den yapılan açıklamada ekonominin dengeli bir büyüme içinde olduğu ve fiyat artışlarının ılımlı bir seyir izlediği belirtildi. Açıklamada ayrıca para politikasının ekonomi için özendirici olmaya devam ettiği de ifade edildi. 

'Doğal oran' yorumu 
FED, faiz oranlarını 'doğal oran' olarak nitelendirilen seviyeye çıkartmak istiyor. Ekonomistler bu oranın yüzde 3 ile 4.5 arasında bir seviyede olabileceği yorumlarını yapıyor. Doğal oran ne ekonomik büyümeyi engelleyecek ne de enflasyonu tetikleyecek bir seviye olarak ifade ediliyor. 
ABD'deki kısa vadeli faiz oranları dünkü artırım ile Avrupa Merkez Bankası'nın uyguladığı faiz oranlarının yüzde 0.5 üzerine çıktı. Euro bölgesi faiz oranları halen yüzde 2 düzeyinde bulunuyor. ABD ekonomisi geçen yılın son çeyreğinde beklentilerin altında yüzde 3.1 büyüdü. Buna karşın geçen yılı son beş yılın en yüksek büyüme oranı olan yüzde 4.4 ile tamamladı. ABD'de, 2003 yılında yüzde 1.9 olan enflasyon, geçen yıl yüzde 3.3'e yükselmişti. 

Borsadan olumlu tepki 
Bu arada, FED'in faiz oranlarını yükseltmesine ABD Menkul Kıymetler Borsası olumlu tepki verdi. Dow Jones yüzde 0.40 yükseliş gösterirken The Standard and Poor's 500 endeksi yüzde 0.27, Nasdaq Bileşik Endeksi ise yüzde 0.26 oranında yükseliş gösterdiler. 


</TEXT>
</DOC>
