<DOC>
<DOCNO> 315802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy43.html </URL>
<DATE> 2005/02/16/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
TBMM'de çalışan emeklilerin durumu görüşülecek 
</HEADLINE>
<TEXT>

     Emeklilerin kamu kurum ve kuruluşlarında çalıştırılmalarına sınırlama getirilmesini de öngören Bazı Kanun ve Kanun Hükmünde Kararnamelerde KHK Değişiklik Yapılmasına Dair Kanun Tasarısı, yarın, TBMM Plan ve Bütçe Komisyonu'nda görüşülecek. 
     Tasarının tümü üzerindeki görüşmeleri tamamladıktan sonra alt komisyona sevk eden komisyon, alt komisyon raporu üzerinden görüşmelerini sürdürecek. 
     Alt komisyon, Türk Telekom'a bağlı Kablo TV'nin, Türksat A.Ş'ye devrini öngören hükmü de tasarıya ekledi. Buna göre, Türk Telekom'un ortak yerleşim alanları ve kablo tv şebekesinin içinden geçtiği ortak altyapı tesisleri hariç, kablo tv hizmet ve altyapısıyla ilgili, tüm taşınır, taşınmazları, her türlü teçhizat, araç, gereç, malzeme, yazılım ve donanımları, her türlü fikri ve sınai hakları ile sair hak, alacak ve borçları, her türlü sözleşmeleri ve kredi anlaşmaları ile lehte ve aleyhte açılmış ve açılacak davaları, icra takipleri ve halen yürütülen veya sonuçlandırılan tüm idari inceleme ve soruşturmaları, bütün hak, borç, alacak, yetki ve yükümlülükleri ile Türksat A.Ş'ye devredilecek. 
     Alt komisyon, yetim aylığı bağlanmasına ilişkin esaslarda değişiklik yapılmasına ilişkin hükmü de tasarı metninden çıkardı. Buna göre, herhangi bir sosyal güvenlik kuruluşundan emekli olanlar ile dul aylığı alan kız evlatlara yetim aylığı bağlanması uygulamasına aynen devam edilecek. 
     Tasarı uyarınca, emekli aylığı hesabında 30 fiili hizmet yılından fazla süreler nazara alınmayacak. 
     
     EMEKLİLERİN KAMUDA ÇALIŞMASI 
     Tasarıda ayrıca, istisnalar dışında, herhangi bir sosyal güvenlik kurumundan emeklilik ya da yaşlılık aylığı alanların, belirlenen kurum ve kuruluşların kadrolarına açıktan atanamaması ve herhangi bir sosyal güvenlik kurumundan emeklilik veya yaşlılık aylığı alanların, bu aylıkları kesilmeksizin kamuda görev alamamasına ilişkin bütçe hükmü de ilgili kanuna gönderiliyor. 
     Buna göre, Cumhurbaşkanı tarafından atananlar, Bakanlar Kurulu kararı veya müşterek kararnameyle atanan veya görevlendirilenler, TBMM tarafından yapılan seçimler sonucunda görev verilenler ile yükseköğretim kurumlarının öğretim üyeliklerine yapılacak atamalar hariç olmak üzere herhangi bir sosyal güvenlik kurumundan emeklilik veya yaşlılık aylığı alanlar genel bütçeye dahil dairelerin, katma bütçeli idarelerin, döner sermayelerin, kefalet sandıklarının, sosyal güvenlik kurumlarının ve bütçeden yardım alan kuruluşların kadrolarına açıktan atanamayacak. 
     Herhangi bir sosyal güvenlik kurumundan emeklilik veya yaşlılık aylığı alanlar bu aylıkları kesilmeksizin genel bütçeye dahil idareler, katma bütçeli idareler, döner sermayeler, fonlar, belediyeler, il özel idareleri, belediyeler ve il özel idareleri tarafından kurulan birlik ve işletmeler, sosyal güvenlik kurumları, bütçeden yardım alan kuruluşlar ile özel kanunla kurulmuş kamu kurum, kurul, üst kurul ve kuruluşları, KİT ve bunların bağlı ortaklıkları ile müessese ve işletmelerinde, sermayesinin yüzde 50'sinden fazlası kamuya ait olan diğer ortaklıklarda herhangi bir kadro, pozisyon ve görevde çalıştırılamayacak ve görev alamayacak. 
     Alt Komisyon, bu hükmün istisnaları arasına TÜBİTAK Bilim Kurulu üyeliğine seçilenleri de ekledi. 
     Tasarıyla, 0-6 yaş grubundaki çocuklar için aile yardımı ödeneği ile doğum yardımı ödeneği de artırılıyor. 
     
     YAŞ HADDİ 
     Tasarı, Anayasa Mahkemesi'nin iptal ettiği yaş haddi ile ilgili maddeyi yeniden düzenliyor. Buna göre, belediye başkanlığına ve illerin daimi komisyonu üyeliklerine seçilen veya seçilecekler hariç yaş haddi 65 olacak. 65 yaşını dolduranların açıktan veya naklen atamaları yapılmayacak. Ancak, 61 yaşını dolduranlar hakkında da kurumlarında yaş haddi uygulanabilecek. Üniversite öğretim üyelerinin görevleri ile ilişkilerinin kesilmesini gerektiren yaş haddi 67 olacak. Üniversitelerde ders ücreti karşılığı görevi verilenler hakkında, yaş haddini aşmamış olmaları koşulu aranmayacak. 
     Tasarı ile kimlerin muhtaç sayılacağına da açıklık getiriliyor. Buna göre, İş Kanunu uyarınca 16 yaşından büyük işçiler için tespit edilen asgari ücretin net tutarından az aylık geliri olup, kendisini ve Türk Medeni Kanunu hükümlerine göre bakmaya mecbur olduğu aile fertlerini geçindirmeye yetecek kadar malı olmayanlar da muhtaç sayılacak. 
     
     DÖNER SERMAYE KAPSAMI GENİŞLİYOR 
     Tasarıyla, birinci basamak sağlık hizmeti sunan kuruluşlar dahil olmak üzere Sağlık Bakanlığı kurum ve kuruluşları ile bağlı kuruluşlarına Hudut ve Sahiller Sağlık Genel Müdürlüğü hariç verilen döner sermaye miktarının 3 katrilyon liraya çıkarılması öngörüldü. Tasarıyla döner sermayenin kapsamı da genişletildi ve döner sermayeli işletmelerin birbirinden hizmet satın alması, il sınırları içindeki döner sermayeli işletmelerin birbirine ödünç mal vermeleri imkanı da sağlandı. 
     Ekonomik olmayan taşıtların ekonomik olanlarıyla değiştirilmesi ile kamu görevlilerinden hangilerine resmi taşıt tahsis edileceğine ilişkin esas ve usulleri Bakanlar Kurulu belirleyecek. 
     Şeref aylığı alanların eşleri, eşlerinden ayrı olarak seyahat ettiklerinde de bazı toplu taşıma araçlarından ücretsiz yararlanabilecek. 
     Muhtarların aylıklarını, muhtarlıkların yerleşim yerinin idari yapısı ya da nüfusu gibi kriterleri de birlikte ya da ayrı ayrı dikkate alarak bir katına kadar farklı belirleme konusunda da Bakanlar Kurulu'na yetki verilecek. 
     Tasarıya göre, Devlet Hava Meydanları İşletmesi DHMİ Genel Müdürlüğü personeline en yüksek devlet memuru aylığının brüt tutarının yüzde 200'ünü geçmemek üzere ''havacılık tazminatı'' ödenecek. 
     Tasarı, Devlet Demiryolları İşletmesi Genel Müdürlüğü mülkiyetindeki işlemecilik fazlası taşınmazların satılarak veya devredilerek satış veya devir bedellerinin yeni demiryolu inşaatı ve mevcut demiryollarının bakım ve onarımı ile iyileştirilmesinde kullanılması kaydıyla taşınmazların satış ve devrine Devlet Demiryolları Genel Müdürlüğü Yönetim Kurulu'nu yetkili kılıyor. 
     
     TMO VE TFŞAŞ'NİN GÖREV ZARARI 
     2002 yılından sonraki alım kampanyalarında TMO'nun görev zararları içinde önemli yer tutan yurtiçi hububat satışlarından dolayı oluşan 500 milyon Euro tutarındaki kredi borcu, görev zararı alacakları ve ödenmemiş sermaye alacakları ile mahsup edilecek. 
     Türkiye Şeker Fabrikaları TŞFAŞ A.Ş Genel Müdürlüğü'nün kendi kaynakları ile ödemesi mümkün olmayan 275 milyon Euro tutarındaki kredi borcunun da görev zararı alacakları ve ödenmemiş sermaye alacakları ile mahsup edilmesi yoluna gidiliyor. 
     Bu amaçla Hazine Müsteşarlığı'nın bağlı olduğu Bakan ve Maliye Bakanı'na yetki veriliyor. TMO ve TŞFAŞ'nin nominal sermayeleri bu mahsuba konu olan miktar kadar artırılmış sayılacak. 
     Başbakanlık müfettiş ve müfettiş yardımcılarına en yüksek devlet memuru aylığının ek gösterge dahil yüzde 200'ünü geçmemek üzere Başbakanlık makamınca belirlenen oranda ek ödeme yapılabilecek. 
     
     TCDD'NİN BORCU 
     Devlet Demiryolları İşletmesi Genel Müdürlüğü'nün ilgili yıllar yatırım programında yer alan ve Hazine Müsteşarlığı tarafından dış finansman sağlanmasına izin verilmiş, ancak henüz finansman temin çalışmaları sonuçlandırılmamış projeler ile 2005 yılı yatırım programında yer alan projelerin finansmanı amacıyla yurtdışından sağlanacak krediler hakkında, genel ve katma bütçeli idarelerin tabi olduğu esaslar uygulanacak. 
     Ulaştırma Bakanlığı, savaş, iç savaş, terör, kargaşa ve benzeri olağanüstü koşullara sahip ülkelerde uluslararası taşıma yaparken saldırıya uğrayıp hayatını kaybeden şoför ve beraberindeki Türk vatandaşlarının varislerine, 40 bin YTL'ye kadar ödeme yapabilecek. 
     
     TEKEL'İN VERGİ BORCU 
     Tekel'in 31 Aralık 2002 tarihi itibariyle ödenmemiş borçları ile bu borçlarına ilişkin gecikme zammı ve faizlerine karşılık mülkiyeti genel müdürlüğe ait taşınmazlardan genel bütçeye dahil daireler ile katma bütçeli kuruluşlarca ihtiyaç duyulanlar, oluşturulacak komisyon tarafından takdir edilecek rayiç bedel üzerinden ve borçlu kurumun da uygun görüşü alınarak Maliye Bakanlığınca satın alınabilecek. 
     Ilısu ve Yusufeli Baraj ve HES projelerinde kullanılmak üzere temin edilen krediler ile diğer her türlü imkan, avans mahsubunu müteakiben bütçeleştirilecek. 
     Genel bütçeye dahil daireler, katma bütçeli idareler ve Devlet Demir Yolları Genel Müdürlüğü tarafından, kamulaştırılan taşınmazların sahiplerine, kabul etmeleri halinde kamulaştırma bedeli yerine Hazine'ye ait taşınmazların satış işlemlerinde ödeme aracı olarak kullanılmak üzere, taşınmazın bedelini gösteren üçüncü kişilere devredilebilen bir belge verilecek. 
     Tasarıda, Toplu Konut İdaresi Başkanlığı ile Savunma Sanayii Müsteşarlığı'nda kadro karşılığı gösterilmeksizin çalıştırılan personel ile ilgili de düzenleme getiriliyor. 
     Bu statüde çalışan sözleşmeli personel sosyal güvenlik açısından Sosyal Sigortalar Kanunu'na tabi olanlar, bu maddenin yürürlüğe girdiği tarihten itibaren 3 ay içinde yazılı olarak idareye başvurmaları halinde Emekli Sandığı Kanunu ile ilişkilendirilecek. Bu süre içinde Emekli Sandığı Kanunu ile ilişkilendirilme talebinde bulunmayanlar ise Sosyal Sigortalar Kanunu ile ilişkilerine devam edecekler. 
     
     KANUNİ FAİZ VE TEMERRÜT FAİZİ ORANLARI 
     Tasarıda, kanuni faiz ve temerrüt faiz oranları yeniden düzenlendi. Borçlar Kanunu ve Türk Ticaret Kanunu'na göre faiz ödenmesi gereken hallerde, miktarı sözleşme ile tespit edilmemişse bu ödeme, yıllık yüzde 12 oranında yapılacak. 
     Bakanlar Kurulu, bu oranı aylık olarak belirlemeye, bu oranı yüzde 10 kadar indirmeye veya bir katına kadar artırmaya yetkili olacak. 
     Tasarıya göre, Bakanlar Kurulu, Yap-İşlet-Devret sözleşmesi çerçevesinde ortaya çıkabilecek ödeme yükümlülükleri, sözleşme hükümleri gereği mali yükümlülük altına giren kamu kurum ve kuruluşları ile fonlar lehine de garanti verecek. 
     
     OTOYOLLARIN YAPIMI VE İŞLETMESİ 
     Özel şirketler, otoyolların yapımı, bakımı ve işletilmesi ile görevlendirilebilecek. Tespit edilen görev yerinde bütün tesisleri ile otoyolun veya yolculukla ilgili hizmet tesislerinin projelendirilerek veya projesine göre yapımı, bakımı ve işletilmesini kapsayabilecek. 
     Ayrıca, mevcut otoyolların, işletme ve bakım tesislerinin veya yolculukla ilgili hizmet tesislerinin bakımı, iyileştirilmesi, genişletilmesi veya işletme kararının devri şeklinde olabilecek. 
     
     DEVLET İÇ BORÇLANMA SENEDİ 
     Hazine Müsteşarlığı'nca ihraç edilen Devlet İç Borçlanma Senetleri DİBS ve bu senetlerin yerine düzenlenen belgeler, satılacak Hazine taşınmazlarının bedellerinin ödenmesinde nominal değerleri üzerinden ödeme aracı olarak kabul edilecek. 
     Söz konusu senet ve belgelerin nominal bedele faiz dahil edilerek ihraç edilmiş olması halinde, bu işlemlerde anaparaya tekabül eden satış değerleri esas alınacak. 
     Dışarıda yerleşik kişiler ile geçimini yurtdışında temin eden Türk vatandaşlarından, taşınmaz satışı ihalelerinde, Merkez Bankası'nca belirlenen konvertibl döviz, teminat olarak alınabilecek. 
     Özel tertip DSİB, ikrazen ihraç edilmesi durumunda düzenlenecek ikraz anlaşmasının vade, faiz ve diğer şartları ilgili Bakan tarafından belirlenecek. 
     
     HAZİNE'NİN TMSF'DEN ALACAKLARININ DURUMU 
     İkrazen verilen senetlerden kaynaklanan Hazine alacaklarının ilgili mevzuat çerçevesinde silinmesi halinde bu tutarlar, yıl bütçesine ödenek konulmak kaydıyla bütçeye gider olarak kaydedilecek ancak Hazine Müsteşarlığı'nın TMSF'deki alacakları için bu hükümler uygulanmayacak. 
     Türkiye Tarım Kredi Kooperatifleri'ne olan borçlarının yeniden yapılandırılması çerçevesinde ilk peşinatı eksiksiz yatıran çiftçiler, borçlarını ödemeleri gereken vadeden sonraki 90 gün içinde ilgili her ay için bir önceki ay DİE tarafından ilan edilen tarımsal TEFE artış oranlarının yıllık beş puan fazlası ile ödeyebilecekler. 
     
     UZMAN ÖDENEKLERİ 
     Tasarı uyarınca, Hazine uzmanlarına ödenen makam ve görev tazminatlarına ilişkin hükümler, Hazine Müsteşarlığı Sigorta Denetleme Uzmanları ve Aktüerleri, Devlet Bütçe Uzmanları, Devlet Muhasebe Uzmanları, Devlet Gelir Uzmanları, Mali Suçları Araştırma Uzmanları, Maliye Uzmanları ve Devlet Personel Uzmanları hakkında da uygulanacak. Muhtaç Çiftçilere Ödünç Tohumluk Verilmesi Hakkında Kanun ve ilgili Bakanlar Kurulu uyarınca dağıtılan tohumlukların karşılığı olarak kullandırılan ancak, süresinde tahsil edilemeyen kredi alacaklarından, bu kanunun yürürlüğe girmesinden itibaren 3 ay içinde başvurulması koşuluyla vadesinde ödenmeyen alacak asıllarının ilk taksiti Ekim 2005'te, ikincisi Ekim 2006'da üçüncüsü de Ekim 2007'de olmak üzere 3 eşit taksitte ödenmesi, dava açılmaması ve açılan davalardan vazgeçilmesi koşuluyla, bu alacaklara uygulanan gecikme zammı ve diğer fer'i alacakların tamamının tahsilinden vazgeçilecek. 
     Adli ve idari para cezalarının hesaplanmasında ve ödenmesinde bir Yeni Türk Lirası'nın YTL altında kalan tutar dikkate alınmayacak. 
     
</TEXT>
</DOC>
