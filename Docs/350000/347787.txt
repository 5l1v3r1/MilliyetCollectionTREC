<DOC>
<DOCNO> 347787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun50.html </URL>
<DATE> 2005/06/01/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Mayı ayında 670 Irak'lı hayatını kaybetti... 
</HEADLINE>
<TEXT>

     Yeni geçiş hükümetinin kurulmasıyla şiddet olaylarının tırmanışa geçtiği Irak’ta, resmi rakamlara göre yalnızca Mayıs ayında 434’ü sivil, 151’i polis, 85’i asker olmak üzere 670 Iraklı hayatını kaybetti. 
     Irak İçişleri Bakanlığı’ndan bir yetkili, Mayıs ayında toplam 151 polisin öldüğünü, 325’inin yaralandığını söyledi. Nisan ayında öldürülen polis sayısının 86 olduğunu hatırlatan yetkili, artış oranının yüzde 75 olmasına dikkat çekti. 
     Sağlık Bakanlığı’ndan Dr. Sabah El Araci de, Nisan ayında 299 olan sivil can kaybının Mayıs ayında 434’e yükseldiğini açıkladı. El Araci yaralı sivil sayısının ise Nisan’da 598, Mayıs’ta 775 olduğunu kaydetti. 
     Savunma Bakanlığı’nın verdiği askeri kayıp sayısında ise, Nisan ayında 40, Mayıs ayında 85 Iraklı askerin öldüğü görülüyor. Ayrıca Nisan ayında 63, Mayıs ayında 79 Iraklı asker yaralandı. 
     Iraklı yetkililerinin bu rakamlarında Amerikan ve İngiliz askeri kayıpları yer almadı. 
     Bu arada, Associated Press haber ajansı, Mayıs ayında 66’sı Amerikan askeri, 2’si İngiliz askeri, 2’si Amerikalı personel, 261’i direnişçi olmak üzere tüm sivil ve askeri kayıpların toplam sayısının 765 olduğunu duyurdu. 
     Irak’ta Başbakan İyad Allavi liderliğindeki geçiş hükümeti 28 Nisan’da kurulmuş, ardından bombalama ve saldırı eylemleri hızla artmıştı. 
     
</TEXT>
</DOC>
