<DOC>
<DOCNO> 307627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonyas13.html </URL>
<DATE> 2005/01/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kurban etini nasıl pişirmeli 
</HEADLINE>
<TEXT>

     Sağlık Bakanlığı, yaklaşan Kurban Bayramı öncesi vatandaşları beslenme konusunda uyardı. 
     Temel Sağlık Hizmetleri Genel Müdürlüğü'nce yapılan açıklamada, Kurban Bayramı'nda, şeker ve şekerli besin tüketiminin yanı sıra et tüketiminin de artacağı belirtilerek, özellikle şişmanlık, yüksek tansiyon, kalp-damar, mide ve şeker hastalığı olanların beslenmelerine dikkat etmeleri istendi. 
     Kurban etlerinin sebzelerle birlikte pişirilmesi veya tüketilmesinin, sağlıklı beslenme açısından önemli olduğu vurgulanan açıklamada, şunlar kaydedildi 
     ''Etler sindirimi zor besinlerdir. Yeni kesilmiş hayvanların etlerindeki sertlik, hem pişirmede hem de sindirimde zorluğa yol açar. Bu nedenle özellikle mide-bağırsak hastalığı olan kişiler, kurban etlerini hemen tüketmemeli, buzdolabında birkaç gün beklettikten sonra, haşlama veya ızgarada pişirme yöntemiyle tüketmeli. 
     Yağlı etlerin doymuş yağ ve kolesterol içeriği daha yüksek olduğu için kalp-damar, şeker hastalığı ve yüksek tansiyonu olanlar, Kurban Bayramı'nda yağsız veya az yağlı etleri tercih etmeli, kısıtlı miktarlarda tüketmeli, aşırıya kaçmamalı.'' 
     
     PİŞİRME 
     Etin tüketim miktarı kadar pişirme yönteminin de önemli olduğu belirtilen açıklamada, etlerin pişirilmesinde haşlama, ızgara gibi yöntemlerin tercih edilmesi, kızartmalardan kaçınılması önerildi. 
     Etlerin sebzelerle birlikte pişirilmesi veya tüketilmesinin besin çeşitliliğinin sağlanması açısından sağlıklı bir yöntem olduğu kaydedilen açıklamada, etle yapılan yemeklerin kendi yağıyla pişirilmesi, ilave yağ eklenmemesi gerektiği ifade edildi. 
     Etler ızgarada pişirilirken, etle ateş arasındaki uzaklığın eti yakmayacak, kömürleşme sağlamayacak şekilde ayarlanmasının önemli olduğu belirtilen açıklamada, yüksek ateşin, yüzeydeki proteinleri birdenbire katılaştıracağı ve ısının etin iç kısmına ulaşamayacağı belirtildi. 
     Açıklamada, etlerin, çiğ veya az pişmiş tüketilmesinin, önemli sağlık sorunlarına yol açacağına işaret edildi. 
     
     SAKLAMA KOŞULLARI 
     Kesilen etlerin korunması ve saklanmasının, insan sağlığı açısından önemli olduğu belirtilen açıklamada, etlerin, büyük parçalar değil, birer yemeklik olacak şekilde küçük parçalara ayrılarak, buzdolabı poşetine veya yağlı kağıda sarılması ve buzdolabının buzluk kısmında veya derin dondurucuda saklanması önerildi. 
     Açıklamada, etlerin kolaylıkla bozulabileceği belirtilerek, şu uyarılarda bulunuldu 
     ''Çözdürülen eti hemen pişirin, tekrar dondurmayın. 
     Çözdürülmek istenen eti, oda ısısında açıkta bırakılacak şekilde değil, buzdolabının alt bölmesinde çözdürün. 
     Etin çabuk çözünmesi amacıyla uygulanan kalorifer, soba üzerinde çözdürme, oda sıcaklığında bekletme gibi yöntemler, insan sağlığı açısından tehlikeli sonuçları da beraberinde getirir.'' 
     
</TEXT>
</DOC>
