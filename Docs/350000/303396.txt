<DOC>
<DOCNO> 303396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy13.html </URL>
<DATE> 2005/01/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Rahşan Ecevit vazgeçmiyor Bir müslüman olarak rahatsızım 
</HEADLINE>
<TEXT>

     Dışişleri Bakanı Abdullah Gül'e yanıt veren DSP'nin eski Genel Başkan Yardımcısı Rahşan Ecevit, Ecevit Hükümetleri döneminde İmam Hatip Liseleri'nin kapatılmadığını, yenilerinin açıldığını bildirdi. 
     "Din elden gidiyor" açıklamasıyla gündeme gelen DSP eski Genel Başkan Yardımcısı Rahşan Ecevit, Dışişleri Bakanı Abdullah Gül'ün, İmam Hatip Liseleri'nin Ecevit Hükümeti döneminde kapatıldığı iddiasına, yanıt verdi. SKY Türk'te haber programına katılan Rahşan Ecevit, "Ecevit hükümetleri zamanında İmam Hatip Liseleri kapatılmadı. Kapatılmak şöyle dursun yenileri de açıldı. Bu yenileri açılırken gayet tabii ihtiyaçlar göz önünde bulundurularak açıldı ve onların da siyasete karışmamaları için çok büyük özen gösterildi" diye konuştu. 
     
     KUR'AN KURSLARI 

     Ecevit, Kur'an kurslarıyla ilgili olarak da şunları söyledi 
     "Kur'an kursları çok önemliydi. Kur'an kurslarının tabii ki olması gerekirdi, tabii ki dinimizin öğretilmesi gerekir. Özellikle yanlış öğretilmemesi gerekli. Ama bu Kur'an kursları kah tavan aralarında, kah bodrum katlarında, merdiven altlarında bile oluşmaya başladı ve buralarda kimler ders veriyor, kimler ne söylüyor, ne öğretmeye çalışıyor, ne gibi telkinlerde bulunuyor, bunlar bilinemez bir duruma geldi ve zannediyorum bunların denetim altına alınması bir huzursuzluk yarattı bazı kesimler arasında. " 
     
     MİSYONERLİK ÇALIŞMALARI HIZ KAZANDI 

     Ecevit, son yıllarda Türkiye'de misyonerlik çalışmalarının hız kazandığını belirtirken, "Ama son günlerde de artık çok daha fazla hızlandı bu. Zannediyorum bunda AB'ye girmek isteyişimizin önemli bir rolü var" dedi. 
     
     "MÜSLÜMANLAR HRİSTİYANLAŞTIRILMAYA ÇALIŞILIYOR" 

     Türkiye'de kiliselerin arttığını söyleyen Rahşan Ecevit, özellikle İstanbul'da apartman kiliselerin yaygınlaştığına işaret ederek, şunları söyledi 
     "Sanki gizli kapaklı yerlerde kurulmuş gibi, çalışıyor ve faaliyet gösteriyor gibi. Ama ayrıca turistik yerlerimizde, yabancıların yoğunlaştığı yerlerde özellikle buralarda kiliseler inşa edilmeye başladı. Birçoğu da faaliyete geçti. Bunlar bu haliyle kalsalar gayet iyi tabii de ama bir çok Müslüman vatandaşımız üzerinde de Hristiyanlık çalışmaları yapılmaya başladı. İşte beni rahatsız eden bu oldu. Birçok Müslüman vatandaşımız kendisine ya ikna yoluyla ya da bir çıkar sağlanma yoluyla kendileri Hristiyan yapılmaya başlandı. Bundan tabii olarak rahatsız oldum Müslüman olarak." 

     
</TEXT>
</DOC>
