<DOC>
<DOCNO> 349001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/ekonomi/eko02.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum yatlarına talep yağıyor 
</HEADLINE>
<TEXT>


Yelkenli ahşap yat yarışmaları büyük ilgi görünce, kapanma noktasındaki Bodrum yat tersaneleri, siparişlere yetişemiyor 

YAŞAR ANTER Bodrum DHA 

Bodrum'da 17 yıldır düzenlenen yelkenli ahşap yat yarışmaları, batma noktasına gelen ahşap yat sektörünü yeniden canlandırdı. Bodrum'da imal edilen ahşap yatlara dünyanın her yerinden talep yağmaya başlayınca, sektörde çalışan sayısı 15 bine yükseldi. Ahşap yat üreticileri, gelen siparişlere iki yıl sonrasına gün verdiklerini belirterek, artan talebi karşılayabilmek için Organize Yat Bölgesi kurulmasını istiyor. 

'Dağda bile üretiriz' 
Bodrum tersanelerinde yapılan gulet, tirhandil ve ahşap yatlara Yunanistan'dan Yeni Zelanda'ya, İspanya'dan Maldiv Adaları'na kadar birçok ülkeden sipariş geliyor. Sekiz büyük tersanede yılda 300'ün üzerinde ahşap yat imal ediliyor. Dünya denizlerine yelken açan Bodrum yatlarının sayısının 10 bin 500'ün üzerine çıktığı bildiriliyor. 15 yıl önce sadece 400 kişinin çalıştığı Bodrum tersanelerinde bugün 15 bin kişi çalışıyor. 
Era Yat Kulübü Başkanı ve yat yarışlarının organizatörü Erman Aras, yat yarışmaları sayesinde fiyatları 500 bin eurodan başlayıp 4 milyon euroya kadar çıkan yatlara talep patlaması olduğunu belirterek şunları söyledi 
"Bir günde yat ısmarlayıp gidecek olanlar sıra beklemeye, yatçılar ise yeni üretim yerleri için izin beklemeye başladı. Bodrumlu yatçı, Bodrum yöresinde yer gösterilmediği için 80 kilometre uzaklıktaki Ören beldesinde yer aramaya başladı. Kültür ve Turizm Bakanlığı Bodrum'un turizm bölgesi ilan edilmesi nedeniyle yer göstermiyor. Tersanelerin deniz kenarında olması şart değil. Denizden 10-15 kilometre içeride, dağların arasında dahi üretime razıyız. Bir an önce Organize Yat Sanayi Bölgesi kurulmalı." 

Övgüyle söz ettiler 
Middle East Millionaire Dubai Türk teknelerine geniş yer ayırdı.Classic Bot İngiltere "Yarışmalar dünya yatçılarını biraraya getiriyor." Yacht Capital İtalya "Motor yatların yerini Bodrum ahşap yatları alacak." 

</TEXT>
</DOC>
