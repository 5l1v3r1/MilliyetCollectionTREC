<DOC>
<DOCNO> 315276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/siyaset/siy03.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Af genişlesin' tartışması 
</HEADLINE>
<TEXT>


ABDULLAH KARAKUŞ Ankara 


AKP'li milletvekilleri, yarın TBMM Milli Eğitim Komisyonu'nda görüşülecek "üniversite öğrencilerine af" düzenlemesinin 2000 yılı öncesini de kapsayacak şekilde genişletilmesini istedi. Başbakan Recep Tayyip Erdoğan başkanlığında dün akşam toplanan AKP Merkez Yürütme Kurulu MYK toplantısında, üniversite affının kapsamının genişletilip genişletilmemesi tartışıldı. Toplantıda, milletvekillerinin 2000 öncesinin de af kapsamına dahil edilmesi yönündeki talepleri, AKP'de sıkıntı yarattı. Bazı MYK üyeleri, buna gerek olmadığını, bazı üyeler de 1999'da çıkarılan affa ekonomik nedenlerden dolayı başvuramayanların olduğunu vurguladı. Bunun, yarın yapılacak komisyon toplantısında da tartışılması üzerinde durulurken, buna göre bir karar verilmesi benimsendi. Ancak üyelerin büyük çoğunluğu 2000 yılı öncesine sıcak bakmadı. Toplantıya katılmayan Milli Eğitim Komisyonu Başkanı Tayyar Altıkulaç da, kapsamın genişletilmesine karşı çıkıyor. 


</TEXT>
</DOC>
