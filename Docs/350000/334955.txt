<DOC>
<DOCNO> 334955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonyas13.html </URL>
<DATE> 2005/04/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ucuz tatil için erken rezarvasyon önerisi... 
</HEADLINE>
<TEXT>

     Türkiye Otelciler Birliği TÜROB Başkanı Ahmet Barut, yerli turistlere daha ucuz tatil için erken rezervasyon önerisinde bulundu. 
     Barut, yaptığı yazılı açıklamada, tatilini erken planlayanların kazançlı olacaklarını kaydederek, Türkiye turizm pazarında iç tüketiciyi erken rezervasyon yapmaya teşvik edeceklerini bildirdi. 
     Tatilcilerin bu şekilde elde edecekleri avantajlar konusunda bilgilendirilmeleri gerektiğini ifade eden Barut, şöyle dedi 
     ''Erken rezervasyonun avantajlarından yabancılar yararlanıyor ve tatillerini bu sayede yüzde 10 civarında daha ucuza getiriyorlar. Türkler ise tatil kararlarını otellerin en dolu, dolayısıyla da mevsimin en pahalı olduğu yaz ortasını bekleyerek uyguluyorlar. Bu yüzden da zararlı çıkıyorlar. '6 ay öncesinden rezervasyon yapın' demiyoruz, ama yerli turist tatil planını hiç olmazsa 45 gün öncesinden yaparak bu fırsattan yararlanabilir.'' Almanlar başta olmak üzere daha çok Avrupalı turistlerin rağbet ettiği erken rezervasyon yönteminin, otelcisinden havayolu şirketine kadar turizm sektörünün tüm aktörlerinin önlerini daha net görmelerine yol açarak riskleri azalttığını belirten Barut, Türkiye'nin geçen yıl yurtdışından kaynaklanan erken rezervasyonlarda bir önceki yıla oranla sağlanan yüzde 15'lik artışla Akdenizli rakiplerine göre ilerleme sağladığını vurguladı. 
     TÜROB Başkanı Barut, erken rezervasyonu sağlayan unsurların başında uluslararası fuar tanıtımlarının geldiğini de kaydederek, Türk tatilcilerin erken rezervasyon kültürünün ise henüz başlangıç evresinde olduğunu, iyi geçeceği tahmin edilen 2005 yaz sezonunda yer bulmak zor olacağı için tüm yerli tüketicilerin erkenden tatillerini planlamalarını tavsiye ettiklerini sözlerine ekledi. 
     
</TEXT>
</DOC>
