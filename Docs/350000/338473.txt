<DOC>
<DOCNO> 338473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo29.html </URL>
<DATE> 2005/04/30/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Galatasaray ikinci başkanı Gürsoy ''Her sonuç bize yarayacak'' 
</HEADLINE>
<TEXT>

     Galatasaray, ligde yarın Malatyaspor ile yapacağı karşılaşma için özel bir uçakla Malatya'ya gitti. 
     Kulüp ikinci başkanı Ergun Gürsoy, Atatürk Havalimanı'nda yaptığı açıklamada, Fenerbahçe ile Trabzonspor'un bugün yaptıkları karşılaşmanın her açıdan kendilerine yarayacağını söyledi. 
     Malatyaspor ile her deplasman maçı gibi zorlu bir karşılaşma yapacaklarını kaydeden Gürsoy, ''Kazanmak istiyoruz. Tabii ki Fenerbahçe-Trabzonspor maçı dolaylı olarak bizi ilgilendiriyor. Bu maçta olabilecek 3 ihtimal de bize yarıyor'' dedi. 
     Saidou'nun yarınki maçta kendilerine karşı oynatılmamasını istediklerini kaydeden Gürsoy, transfer zamanında eski teknik direktör Aykut Kocaman ile bu konuda konuştuklarını hatırlattı. 
     Gürsoy, Saidou'yu bedelsiz olarak Malatyaspor'a verdiklerini vurgulayarak, ''Diğer takımlar da böyle uygulamalar yapıyor. Saidou, bizim oyuncumuz, bizim evimizde oturuyor, bizim arabamızı kullanıyor. Bunun için ücretsiz verdik. Bize karşı oynaması, rakibin bizi yenmesinden dolayı değil de ileride kendisi ve bizim açımızdan sıkıntı olmaması için oynamamasından yana tavır koyduk. Böyle anlaşmıştık, her halde gereğini yaparlar'' diye konuştu. 
     Türkiye Kupası finalinde Atatürk Olimpiyat Stadı'nda tribünlerin paylaşımında elde edilecek gelir olarak bir farkın olmadığını kaydeden Gürsoy, seçilen iki tribünün de aynı olduğunu kaydetti. 
     Gürsoy, sözlerini şöyle tamamladı 
     ''Ben de olsam bize verilen yeri alırdım. Çünkü protokol tribünü bu bölümde. Seremoni bu tribüne doğru yapılacak. Kazandığınız zaman seyircinle kucaklaşacaksın. Bence taraftarlar tamamen doldurduğunda iki taraf da aynı, farketmez.'' Bu arada Galatasaray'ın daha önce 16.30'da Malatya'ya gideceği açıklanırken, sarı-kırmızılı kafileyi taşıyacak uçağın gecikmesi nedeniyle uçuş yaklaşık 2.5 saat gecikmeyle gerçekleşebildi. Daha önce gecikmeyi öğrenen Galatasaray kafilesi, uçağın İstanbul'a inmesinin ardından havalimanına geldi. 
     
</TEXT>
</DOC>
