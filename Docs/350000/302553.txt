<DOC>
<DOCNO> 302553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun06.html </URL>
<DATE> 2005/12/18/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
İsrail Gazze Şeridi'ni bombaladı, askerler 1 Filistinliyi öldürdü 
</HEADLINE>
<TEXT>

     İsrail savaş uçaklarının, Gazze Şeridi’ndeki hedefleri bombalamaya bugün de devam ettiği bildirildi. 
     İsrail ordusunun açıklamasında, uçakların, Filistinlilerin İsraillilere yönelik füze saldırısına misilleme olarak Gazze Şeridi’ndeki hedefleri bombaladığı belirtildi. 
     Açıklamada, Filistinlilerin saldırısında ev yapımı füzelerle havan toplarının kullanıldığı, bölgeye bağlanan 8 yol ile bir köprünün bombalandığı, ölen veya yaralanan olmadığı kaydedildi. 
     İsrail, dünkü hava saldırısında, Gazze Şeridi’nin güneyinde giden bir araca füze fırlatmış ve bir kişinin öldüğü, 3 kişinin yaralandığı bildirilmişti. 
     Filistinli militanlar, Gazze yakınlarındaki bir İsrail çiftliğine roket atmış, İsrail ordusu da bu saldırıya Gazze’nin kuzeyindeki açık arazilere top mermisi atarak karşılık vermişti. 
     
     İSRAİL'E GEÇMEYE ÇALIŞAN FİLİSTİNLİ VURULDU 

     Bu arada, İsrail askerlerinin, Gazze Şeridi'nden İsrail'e geçmeye çalışan bir Filistinliyi öldürdüğü bildirildi. 
     İsrail ordusunun açıklamasında, askerlerin, güvenlik bariyerini geçmeye çalışan Filistinliyi ateş açarak öldürdüğü belirtildi. 
     Filistinli sağlık görevlileri, öldürülen Filistinlinin kimliğini Muhammed Ebu Dikri olarak açıkladı. 
     Dikri'nin, herhangi bir örgüte mensup olup olmadığı hakkında bilgi edinilemedi. 
     
</TEXT>
</DOC>
