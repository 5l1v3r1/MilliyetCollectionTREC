<DOC>
<DOCNO> 344732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/siyaset/siy05.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çakıcı dinlenebilir' 
</HEADLINE>
<TEXT>


Milletvekili lojmanlarında ölü bulunan Güngör'ün ölüm nedenini araştıran Meclis Komisyonu, lojman cinayetinden söz eden Çakıcı'nın tekrar dinlenmesini düşünüyor 

SALİHA ÇOLAK Ankara 


Lojman cinayetinde, dönemin polis şeflerini dinleyen ancak yeni bir ipucuna ulaşamayan TBMM Araştırma Komisyonu'nda Mustafa Güngör'ü ölü bulan kız arkadaşı Ç.T.'nin yanı sıra, cinayetle ilgili yıllar önce Meclis'e kayıtdışı konuşan Alaattin Çakıcı'nın da dinlenmesi gündeme geldi. Milletvekili lojmanlarında 14 yıl önce işlenen cinayetin üzerindeki sır perdesini kaldırmaya çalışan komisyon üyeleri, hazırlık soruşturması aşamasında kalan dosya üzerinden yeni bir bilgiye ulaşmaya çalışıyor. Güngör'ü 23 Haziran 1991'de gerçekleşen cinayetin ardından lojmana geldiğinde kanlar içinde bulunca telaşlanıp evine dönen, sonra da ihbarda bulunan Ç.T. gözaltına alınmış, bek ret kontrolü de dahil bir dizi soruşturma ve kontrole tabi tutulmuştu. Polis, genç kızın bakire olduğunu ve yalan makinesine de alındıktan sonra ifadesinde çelişki olmadığını tespit ederek serbest bırakmıştı. Çakıcı'nın eski bakanlar hakkında kurulan soruşturma komisyonuna verdiği ifadede kayıtları kapattırarak lojman cinayetinden söz etmesi nedeniyle dinlenmesine gerek olup olmadığı tartışılıyor. Ancak Çakıcı'nın, kayıtdışı konuşmasında, "Cinayetin nasıl ve kimler tarafından işlendiğine ilişkin bir bilgi vermediği, sadece lojman cinayetinin çözümsüz kalmasını vurguladığı" iddia ediliyor. 


</TEXT>
</DOC>
