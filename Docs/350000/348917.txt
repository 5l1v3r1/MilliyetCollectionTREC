<DOC>
<DOCNO> 348917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo02.html </URL>
<DATE> 2005/06/04/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Fenerbahçe milli maçtan sonra Emre bombasını patlatacak 
</HEADLINE>
<TEXT>

     Yönetim, Interli Emre Belözoğlu'nu Sarı-Lacivertli renklere katmak için girişimlerini yoğunlaştırdı. 
     
     Her şey yolunda gidiyor 
     Teknik direktör Christoph Daum’un yönetime verdiği listede baş sıralarda yer alan Emre Belözoğlu transferinde önemli gelişmelerin yaşandığı belirtiliyor. Son iki gündür Inter Kulübü yöneticileriyle temaslarını artıran Sarı - Lacivertliler, Emre dışında adeta başka bir laf etmiyor. İtalyan Kulübü’yle bonservis konusunda büyük gelişme sağlayan yöneticilerin, milli maçlardan sonra camiaya beklenen müjdeyi vereceği ifade ediliyor. 
     
     Aziz Yıldırım İtalya’da 
     Bu transferin gerçekleşmesinde menacer Celalettin Bilgiç’in İtalyanlar’la olan yakınlığının kullanıldığı konuşulurken, Başkan Aziz Yıldırım’ın şu sıralarda tatilini geçirdiği gerekçesiyle İtalya’da bulunması da, Sarı-Lacivertli camianın bu işin bitirilmesi yolundaki umutlarını artırıyor. Yeni sezonda üç kulvarda birden başa güreşmeyi hedefleyen, özellikle Avrupa Şampiyonlar Ligi’nde başarı bekleyen Kanarya’nın bir diğer hedefi de Nihat... 
     
     Diariovasco’nun iddiası 
     Real Sociedad’da 3,5 yıldır başarıyla oynayan ancak geçen sezon sakatlanarak futboldan uzak kalan milli futbolcu için Rus petrol zengini Roman Abramowich’in sponsor ortağı olduğu CSKA Moskova ile kapışan Sarı - Lacivertliler, bu işin peşini de bırakmıyor. Ancak Bask bölgesi gazetelerinden Diariovasco, CSKA’nın Nihat’ı mutlaka alacağını ve futbolcunun da bu transfere sıcak baktığı iddiasında bulundu. 
     
</TEXT>
</DOC>
