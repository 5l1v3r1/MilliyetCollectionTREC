<DOC>
<DOCNO> 341280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo28.html </URL>
<DATE> 2005/05/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ribery Fenerbahçe'nin hata yapmasını bekleyeceğiz... 
</HEADLINE>
<TEXT>

     Galatasaraylı futbolcular Ergün Penbe, Rigobert Song ve Franck Ribery, Özel Avrupa Koleji’nde düzenlenen panelde, yarın Fenerbahçe ile yapacakları Türkiye Kupası final maçı için hazır olduklarını söylediler. 
     Song, büyük hedefleri olan bir kulüpte oynadığını ve bu nedenle sezon başında bazı hedefler koyduklarını belirterek, şöyle konuştu 
     "Bu hedeflere ulaşmak için elimizden geleni yapıyoruz. Türkiye Kupası ile birlikte alabileceğimiz bütün başarıları almak istiyoruz. 
     Öte yandan, şampiyon olma şansımız devam ediyor. Şampiyon olamazsak herkes çok üzülür. Ama böyle bir ihtimal de söz konusu. Bunun için biz şampiyon olmak için elimizden geleni yapacağız." Tomas ile iyi bir defans oluşturmalarını sağlayan en büyük etkenin iyi bir hücuma sahip olmalarına bağlayan Kamerunlu futbolcu, "Tomas ile oynamak bana büyük zevk veriyor. Çok akıllı bir oyuncu, onunla birbirimizin eksikliklerini iyi tamamlıyoruz" diye konuştu. 
     Song, Türkiye’de çok iyi hücum oyuncuları olduğunu ifade ederek, "Tranbzonsporlu Fatih bence Türkiye’nin en iyi forvetlerinden birisi. 
     Alex de çok iyi bir oyuncu. Bir maçın sonucunu çok kolay değiştirebilecek bireysel yeteneklere sahip" dedi. 
     
     RİBERY "FENERBAHÇE’NİN HATA YAPMASINI BEKLEYECEĞİZ" 

     Sarı-kırmızılı takımın Fransız futbolcusu Ribery, yarınki kupa maçı için hazır olduklarını, kazanmak için de ellerinden geleni yapacaklarını belirterek, bunu başardıkları takdirde de çok mutlu olacaklarını söyledi. 
     Ribery, kupa maçı ile lig maçının birbirlerinden çok farklı olduğunu belirterek, şunları kaydetti 
     "Ligde yapmamız gereken karşılaşmalardan galibiyetle ayrılarak, Fenerbahçe’nin hata yapmasını beklemektir. Tabii bunun için Fenerbahçe’yi de lig maçında kesin olarak yenmemiz gerekiyor. Bu nedenle lig maçı bizim için çok önemli, orada daha hırslı olacağız, çünkü biz şampiyonluğu daha çok istiyoruz." 
     
     ERGÜN "YARINKİ KARŞILAŞMA İÇİN HAZIRIZ" 

     Ergün, yarınki karşılaşma için hazır olduklarını ve kupayı alacak güce sahip olduklarını söyledi. 
     Bir soru üzerine Ergün, teknik direktörleri Gheorghe Hagi ile hala takım arkadaşı gibi olduklarını belirterek, "Aynı takımın başarısı için mücadele ediyoruz. Onunla oynadığımız zaman saha içinde bizi nasıl yönlendiriyorsa şimdi kulübede bizi aynı şekilde yönlendiriyor. 
     Takımı çok iyi tanıyor" diye konuştu. 
     Son zamanlarda futbol müsabakalarında yaşanan olayların üzücü olduğunu dile getiren Ergün, "İnşallah bunları aşarız. Öte yandan biz kaybettiğimiz zaman seyircilerden daha çok üzülüyoruz. Çünkü bizim işimiz bu, biz buradan ekmek yiyiyoruz. Bu nedenle herkes sağduyulu olmalı" dedi. 
     Panele Galatasaray’ın eski futbolcularından Suat Kaya da katılırken, Avrupa Koleji Yönetim Kurulu Başkanı Talip Emiroğlu futbolculara birer plaket verdi. 

     
</TEXT>
</DOC>
