<DOC>
<DOCNO> 303078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonsiy07.html </URL>
<DATE> 2005/01/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Armitage "Kürtler ve Türkmenler aynı kategoride" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül ile Ankara'da temaslarda bulunan ABD Dışişleri Bakan Yardımcısı Richard Armitage'ın görüşmesi sona erdi. 
     Dışişleri Bakanlığı'nda yaklaşık bir saat süren görüşmeden sonra basının sorularını yanıtlayan Armitage, görüşmede öncelikle Gül'ü 17 Aralık AB zirvesinin sonuçlarından ve uygulanan başarılı diplomasiden ötürü tebrik ettiğini söyledi. 
     Armitage, görüşmede ''ABD'nin PKK terör örgütüne karşı silahlı mücadeleye girip girmeyeceğinin'' sorulması üzerine, konunun görüşmede gündeme geldiğini, yakın zaman içinde güvenlik konulu üçlü bir görüşmenin yapılmasının söz konusu olduğunu ve PKK konusunun da bu toplantıda ele alınabileceğini kaydetti. 
     Irak'ta Kürt grupların Kerkük'ün demografik yapısını değiştirdiklerine ve Türkiye'nin bu konudaki endişelerine yönelik bir soru üzerine de Armitage, geçmişte yalnızca Kerkük'ün değil, tüm Irak'ın nüfus yapısının güç kullanılarak değiştirildiğini, Kürtlerin ve Türkmenlerin aynı kategoride yer aldıklarını söyledi. Armitage, geçici yasalarda, bu şekilde etkilenmiş, evlerinden ayrılmak zorunda kalan herkesin durumunun düzeltilmesi konusuna değinildiğini belirtti. 
     Armitage, Gül'ün Ortadoğu ziyareti çerçevesinde İsrail-Filistin sorununda Türkiye'nin arabuluculuğunun söz konusu olup olamayacağının sorulması üzerine de, arabuluculuk konusunun görüşmede gündeme gelmediğini söyledi. 
     Türkiye'nin İsrail ve Suriye ile yakın ilişkileri bulunduğunu ifade eden Armitage, Filistin'deki seçim sürecini ele aldıklarını belirtti. Armitage, yeni Filistin yönetiminin, barış sürecinin yeniden canlandırılması konusunda destekleyici olması gerektiği belirtti. 
     
</TEXT>
</DOC>
