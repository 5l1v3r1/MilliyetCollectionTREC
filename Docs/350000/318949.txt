<DOC>
<DOCNO> 318949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/guncel/gun02.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroinciler, AB fonu peşinde 
</HEADLINE>
<TEXT>


Şanlıurfa'da bir besihanede eroin imal edenler, 'tarıma destek' kredisi için AB'ye başvurmuş 

TOLGA ŞARDAN Ankara 

Şanlıurfa'nın Suriye sınırındaki Şen mezrasında yapılan operasyonda ortaya çıkarılan uyuşturucu imalathanesinin, köylülerin "besihane" olarak kurdukları kooperatif olduğu anlaşıldı. Gözaltına alınan kişilerin, besihane için AB fonundan kredi talep ettikleri de ortaya çıktı. 

Köylü bilmiyor 
Sınıra yakın Şen mezrasında bölgenin ileri gelenleri arasında yer alan Mustafa A.'nın uyuşturucu imal ettiği bilgisi üzerine polis ve jandarma operasyon başlattı. Köy girişindeki besihanede hayvan besleme bölümüne gizlenmiş bir araçta zulada 16 paket halinde 15 kilo eroin bulundu. 
15 kiloluk ikinci parti paketler kilerde, tencere içindeydi. Operasyonda çeşitli kimyasal maddeler de bulundu. Polis, A.'nın yanı sıra, 2 oğlu ve 3 adamını gözaltına aldı. 
Köy kooperatifi kapsamında besihane olarak kurulan binanın köylülerle ortak yapıldığı belirlendi. Köylülerin eroin imalatından habersiz olduğu anlaşıldı. İmalatı yapan A.'nın, hayvancılık ve tarıma destek için verilen AB fonundan yararlanmak için başvuru yaptığı saptandı. 


</TEXT>
</DOC>
