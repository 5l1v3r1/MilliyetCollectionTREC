<DOC>
<DOCNO> 333194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/spo09.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hep aynı ifadeler 
</HEADLINE>
<TEXT>


Ankara'da yargılanmasına devam edilen eski Bayan Halter Milli Takımı Antrenörü Mustafa Üstündağ'ı, eski milli sporcu İncinur Şahin de suçladı. Şahin, "Şikayetlerim dikkate alınmadı" dedi 

İLHAN GÜLER 


Bayan haltercileri taciz iddiasıyla yargılanmasına devam edilen Milli Takım eski antrenörü Mehmet Üstündağ'a bir suçlama da, eski milli sporcu İncinur Şahin'den geldi. Dün yapılan duruşmada tanık olarak dinlenen Şahin, "Üstündağ, beni taciz ettiği için federasyona yıllar önce dilekçe vermiştim. Ancak şikayetim işleme konulmadı ve susturuldum "dedi. 
Ankara 7. Asliye Ceza Mahkemesi'nde görülen davada ifade veren Şahin şunları söyledi "Mehmet Üstündağ sporculara bizzat kendi eliyle doping için iğne vururdu. İğneyi yaparken de, elle sarkıntılıkta bulunurdu. Doping yapıldıktan sonra vücutta kıllanma olur. Aylin Daşdelen'i sarışın olması nedeniyle takıma aldı. Çünkü çevresinde başka sarışın sporcu yoktu. Sporculara tek tek odasına çağırır saatlerce orada kalırlardı. Daha sonra odadan çıkanlar Üstündağ'ın kendisini sıkıştırdığı, taciz ettiği için ağlayarak şikayet ederlerdi. Bakireliğimizi bozmadan bizlerle ilişki kurmak istedi. Benim pavyonda çalıştığımla ilgili açıklama yaptığı için maddi ve manevi dava açtım" dedi. 
Mahkemeye yurtdışında olduğu için katılamayan, ancak noterden ibraz edilmiş beyanında ise Nurcihan Gönül şu ifadeleri kullandı "Üstündağ beni de taciz ederdi, dövdüğü zamanlar da oldu. Şule Şahbaz'ı odaya hapsetti. Daha sonra ölü gibi baygın şekilde yattığını görünce ambulans çağırdık." 

İzmir'e büyük gözaltı 

23. Dünya Üniversite Yaz Spor Oyunları UNIVERSIADE 2005 Delege Başkanları Toplantısı, 49 ülkeden 135 yöneticinin katılımıyla İzmir'de başladı. Uluslararası Üniversiteler Spor Federasyonu FISU heyeti, toplantı öncesinde Kültürpark Fuar Alanı'ndaki UNIVERSIADE Merkezi'ni gezdi. 
UNIVERSIADE 2005 İcra Kurulu Başkanı Taha Aksoy, yapacakları toplantıda, şu ana dek gerçekleştirilen çalışmalar hakkında bilgi vereceklerini söyledi. Aksoy, oyunların 11 - 21 Ağustos tarihleri arasında yapılacağını hatırlattı, "Şu an bu heyeti iyi ağırlamak ara hedef. Asıl hedefimiz 22 Ağustos'ta heyet ve sporcuları ülkelerine memnun göndermek" diye konuştu. 

Ürgüp'te bisiklet 

Ayhan Şahenk Vakfı, Bisiklet Federasyonu ve Ürgüp Belediyesi işbirliği ile gerçekleştirilecek Uluslararası 6. Kapadokya Dağ Bisikleti Yarışması 24-26 Haziran arasında Nevşehir'in Ürgüp ilçesinde gerçekleştirilecek. Dünyada, Dağ Bisikleti yarışlarının yapılmasına en uygun bölgelerden biri olan Kapadokya bölgesinde festival coşkusu içerisinde gerçekleştirilecek yarışmalara 20 ülkeden 200'e yakın bisikletçinin katılması bekleniyor. Kapadokya bölgesinde gerçekleştirilecek Dağ Bisikleti Yarışmasının startı Niğde'de verilecek ve Ürgüp'de sona erecek. 

ALMANYA 

Kocaömer ödülünü aldı 
Türkiye Engelliler Spor Yardım ve Eğitim Vakfı'nun kurucusu, yazarımız Yavuz Kocaömer, Almanya'da ödül aldı. Alman Spor Teşkilatı'nın her yıl düzenlediği spor ödülleri kapsamında, 2004 yılı "Fahri Göreve Evet" jüri ödülüne değer bulunan Kocaömer'e ödülü dün verildi. 

TEKVANDO 

Kötü başladık 
İspanya'nın Madrid kentinde yapılan Dünya Tekvando Şampiyonası'nın ilk gününde mindere çıkan iki sporcumuz da elendi. 127 ülkeden 357'si bayan toplam 918 sporcunun katıldığı şampiyonada bayanlar 63 kiloda Azize Tanrıkulu, çeyrek finalde Avusturyalı rakibine 7-5 yenilerek, veda etti. Erkekler 72 kiloda da Abdullah Sertçelik ikinci turda Rus rakibine 10-9'a boyun eğdi. 

YILDÖNÜMÜ 

TSYD'nin 42. yılı 
TÜRKİYE Spor Yazarları Derneği'nin TSYD 42. kuruluş yıldönümü bugün kutlanacak. Etkinlikler çerçevesinde saat 11.00'de derneğin Levent'teki genel merkezi önündeki Atatürk büstüne TSYD yöneticileri tarafından çelenk konacak. Ayrıca akşam da TSYD Levent Tesisleri'nde ödül töreni ve kokteyl düzenlenecek. 



</TEXT>
</DOC>
