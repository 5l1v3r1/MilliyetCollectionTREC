<DOC>
<DOCNO> 305866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur02.html </URL>
<DATE> 2005/01/12/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
İstanbul Boğazı, yoğun sis nedeniyle transit gemi geçişlerine kapatıldı 
</HEADLINE>
<TEXT>

     İstanbul Boğazı, kentte etkisini sürdüren yoğun sis nedeniyle transit gemi geçişlerine kapalı tutuluyor. 
     A.A muhabirinin edindiği bilgiye göre, görüş mesafesini düşüren sisten dolayı dün saat 23.10'dan itibaren trafiğe kapatılan İstanbul Boğazı'ndan, sisin etkisini kaybetmemesi yüzünden transit gemi geçişlerine izin verilmiyor. 
     Türkiye Denizcilik İşletmeleri'ne TDİ bağlı Şehir Hatları İşletmesi yetkilileri ise sis nedeniyle iptal edilen vapur seferi olmadığını belirterek, sadece birkaç seferin gecikmeli yapıldığını bildirdiler. 
     Bu arada gece saatlerinde Avrupa Yakası'nda sisin yoğunluğunu artırması nedeniyle Atatürk Havalimanı'nda pas geçen bazı uçaklar, Sabiha Gökçen Uluslararası Havaalanı'na iniş yaptı. 
     Öte yandan İstanbul'da karayolu ulaşımı da sisten olumsuz etkilenirken, görüş mesafesinin azalmasından ötürü trafik akışı yavaşladı ve hasarlı trafik kazaları meydana geldi. 
     
     ÇANAKKALE'DE SİS 

     Çanakkale'de dünden bu yana etkisini sürdüren yoğun sis, yaşamı olumsuz etkiliyor. 
     AA muhabirinin Türkiye Denizcilik İşletmeleri TDİ yetkililerinden aldığı bilgiye göre, dün gece durdurulan Çanakkale- Eceabat ve Gelibolu-Lapseki arasındaki araba vapuru seferleri, etkili sis nedeniyle halen yapılamıyor. 
     Çanakkale Emniyet Müdürlüğü Şehiriçi ve Bölge Trafik Müdürlüğü ekipleri, araba vapuru seferlerinin durdurulması nedeniyle Gelibolu, Lapseki, Eceabat ve Çanakkale'de oluşabilecek yoğunluğa karşı, araçları bölgelerin dışındaki benzin istasyonlarında bekletiyor. 
     Gemi Trafik Hizmetleri yetkilileri ise dün saat 16.00'dan itibaren kapatılan Çanakkale Boğazı'nda, görüş mesafesinin düşük olması nedeniyle transit gemi geçişlerine izin verilmediğini kaydettiler. 
     
</TEXT>
</DOC>
