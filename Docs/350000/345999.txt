<DOC>
<DOCNO> 345999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun36.html </URL>
<DATE> 2005/05/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Mısır halkı, referandumda anayasa değişikliğine 'evet' dedi 
</HEADLINE>
<TEXT>

     Mısır’da, cumhurbaşkanlığı seçiminde birden fazla adayın yarışabilmesine olanak tanıyan anayasa değişikliği için yapılan referandumda, seçmenlerin yüzde 83’ünün "Evet" oyu kullandığı bildirildi. 
     İçişleri Bakanı Habib El Adli, düzenlediği basın toplantısında, dün yapılan referanduma katılım oranının yüzde ,6 olduğunu açıklarken, aralarında Müslüman Kardeşler’in de bulunduğu 6 muhalif grubun boykot çağrısına rağmen, bu oranın son parlamento seçimine göre daha yüksek olduğunu söyledi. 
     Değişiklikle, Mübarek’in Ulusal Demokratik Parti’sinin çoğunlukta olduğu parlamentonun seçtiği tek cumhurbaşkanı adayı için halkoylaması yapılan eski sistem terk ediliyor. 
     Mübarek, 24 yıl boyunca tek aday olarak girdiği halkoylamalarıyla seçilmişti. 
     Hüsnü Mübarek, Şubat ayında, birden fazla adayın cumhurbaşkanlığı seçiminde yarışmasına olanak tanıyacak anayasa değişikliğinin yapılması talimatını vermişti. Anayasa değişikliği teklifi, 10 Mayıs’ta meclisten geçtikten sonra nihai onay için dün halkoyuna sunulmuştu. 
     Muhalefet, adayların seçim yarışına girmeden önce, Ulusal Demokratik Parti’nin hakim olduğu parlamentodan ve yerel meclisler tarafından önerilmesinin öngörülmesi nedeniyle anayasa değişikliğini yeterli bulmuyor. Bu koşullarda herhangi bir bağımsız adayın, iktidar partisinin onayını almadan Mübarek’in karşısında yarışamayacağı eleştirisi getiriliyor. 
     
</TEXT>
</DOC>
