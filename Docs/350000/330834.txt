<DOC>
<DOCNO> 330834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur19.html </URL>
<DATE> 2005/04/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Meslektaşının yumrukladığı öğretmen kör oldu 
</HEADLINE>
<TEXT>

     Eraydın AYTEKİN- Halife YALÇINKAYA DHA 

      SİVAS Kongre Lisesi'nde şubat ayında iki coğrafya öğretmeni arasında çıkan kavgada, yüzüne yumruk darbesi alan 19 yıllık öğretmen Muttalip Mercan'ın sağ közü kör oldu. Yumruk atan öğretmen Salih Erhan Avcu görevine devam ederken, meslektaşlarının duyarsızlığından yakınan Muttalip Mercan, "Olayı yaşadığım gün insanlığın öldüğünü anladım'' dedi. 
     Kongre Lisesi'nde 8 yıldan beri Coğrafya öğretmeni olarak görev yapan Salih Erhan Avcu, 16 şubat günü tartıştığı meslektaşı Muttalip Mercan'ın gözüne yumrukla vurdu. Yumruğun etkisiyle kırılan gözlük camı gözüne batan 19 yıllık öğretmen Muttalip Mercan'ın sağ gözü kör oldu. Olay sonrasında adli ve idari soruşturma başlatılırken, mağdur öğretmen Mercan, meslektaşlarının duyarsızlığından yakındı. Kongre Lisesi'nde 6 ay önce göreve başladığını söyleyen Muttalip Mercan olayı şöyle anlattı 
     "Okul Müdür Yardımcısı Nami Kurt'un kızının da bulunduğu 9 B sınıfına ders veriyordum. Kızına zayıf not verdiğim için müdür yardımcısı bu sınıfı benden almak istedi. Diğer Coğrafya öğretmeni Salim Erhan Avcu ile benim ders programım arasında değişiklikler yapıldı. Ben buna itiraz ettim. Diğer öğretmene bu durumu farklı lanse ederek benim okulu karıştırdığımı söylemişler. Olay günü Erhan Avcu öğretmenler odasından beni dışarı çağırdı. Kapı önünde bana Sen burayı karıştırmaya mı geldin. Seni döverim öldürürüm' dedi. Ben ne olduğunu anlamaya çalışırken, birden gözüme yumruk attı. Gözlük camım kırıldı ve gözümden kanlar gelmeye başladı. Tartışma sırasında yanımızda bulunan öğretmenler bir anda kayboldular. Yapayanlız kaldım. Müdür ve yardımcılarını yerlerinde bulamadım. O an insanlığın öldüğünü anladım. Eşimi telefonla arayıp, "Gözümü kör ettiler, yetiş' diyebildim. Hastaneye kaldırdılar. Cumhuriyet Üniversitesi Hastanesinde 4 saat süren bir ameliyat geçirdim. Sağ gözüm görme yeteneğini kaybetti.'' Olay sonrasında 15 gün işgöremez ve uzuv tatili' raporları alan, tedavi için izne ayrılarak okula gitmeyen Muttalip Mercan, "O günden sonra okuldaki meslekdaşlarımdan da arayan soran olmadı. Bana bu saldırıyı yapan Erhan Avcu halen okulda görev yapıyor ve derslere girip çıkıyor. Hiçbir cezai işlem uygulanmadı. Yaşadığım bu olay nedeni ile bunalıma girdim. Suçluların cezalandırılmasını istiyorum'' dedi. 
     Telekom'dan emekli eşi Sabiha ve kızları 14 yaşındaki Cansu ve 11 yaşındaki Ceren ile yaşadığı olayın şokunu üzerinden atmaya çalışan Muttalip Mercan, bir daha Kongre Lisesi'ne dönmek istemediğini belirtti. Mercan, hakkını mahkemede arayacağını vurguladı. Saldırıya uğradığı gün kırılan gözlüğünü camsız olarak kullanmaya devam eden Muttalip Mercan, gözlüğü bu haliyle mahkemeye sunacağını dile getirdi. 
     
     DİĞER ÖĞRETMEN KONUŞMADI 
     Attığı yumrukla meslektaşının bir gözünün kör olmasına neden olduğu iddia edilen Coğrafya öğretmeni Salih Erhan Avcu, DHA ekibinin görüşme talebini reddetti. Kongre Lisesi Müdürü Nihat Malatyalı ise olay hakkında hem adli hem de idari soruşturma başlatıldığını belirterek, Milli Eğitim Müdürlüğü müfettişlerinin yapacağı soruşturmanın ardından karar alınacağını söyledi. Müfettiş raporlarına göre, her iki öğretmenin ayrı okullara gönderilmesi ve yumruk atan Salih Erhan Avcu'ya ceza verilmesi bekleniyor. 
     
</TEXT>
</DOC>
