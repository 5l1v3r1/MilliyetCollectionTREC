<DOC>
<DOCNO> 310084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/guncel/axgun02.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakk ri'nin sabrı taştı 
</HEADLINE>
<TEXT>


Depremden sonra kente gerekli yardımın ulaşmadığını söyleyen 500 kişi valiliğe yürüdü. Polis ve göstericiler arasında arbede yaşandı. Sloganlar atan grup, ancak cop ve biber gazıyla dağıtıldı 

OSMAN BEKLEYEN, FEYAT ERDEMİR, BEHÇET DALMAZ Hakk ri DHA 

Hakk ri'de, salı akşamı meydana gelen depremin ardından geceyi sokakta geçiren vatandaşlar dün gerekli yardım yapılmadığı gerekçesiyle valiliğe yürüdü. Vali Erdoğan Gürbüz'ün konuşmasının ardından dağılmayan ve AKP il binasının camlarını kıran bir grup, cop ve biber gazı kullanılıp havaya ateş edilerek dağıtıldı. Olayda, 15 kişi gözaltına alındı. Depremden sonra kendilerine yardım yapılmadığını söyleyen 500 kişi valilik önünde toplandı. Gruptan bazıları "Devlet nerede", "Vali istifa", "Çadır nerede" diye slogan attı. Valilik balkonundan vatandaşlara seslenen Gürbüz "Deprem olduğu günden beri hem çadır, hem de acil ihtiyaçlar konusunda gerekenleri yapmaya çalıştık" dedi. Gürbüz, her mahalleden bir temsilciyi dinleyeceğini belirtti. 

AKP binasına saldırı 
Gürbüz'ün ardından kalabalık dağılırken 70 kişilik grup AKP il binası önüne geldi. Slogan atıp taş, sopa ve buz parçalarıyla binanın camlarını kıran gruba polisin müdahalesi sonucu arbede yaşandı. Güvenlik güçleri havaya ateş açtı, biber gazı sıktı. Kar maskeli Özel Harek t Timi'nin gelmesi ve kariyerlerle önlemlerin artırılması üzerine göstericiler sokaklara kaçarak dağılırken, 15 kişi gözaltına alındı. 
Olayları yatıştırmak isteyen SHP'li Belediye Başkanı Metin Tekçe de biber gazından etkilendi. Tekçe şunları söyledi 
"Olaylar devletin duyarsızlığından kaynaklandı. Devlet 'Evler yıkılmadı' diye çadır yardımında bulunmuyor. 3 gündür yardım ulaşmadı. Bu devletin parçası değilsek söylesinler de başımızın çaresine bakalım." 


</TEXT>
</DOC>
