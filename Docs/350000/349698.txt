<DOC>
<DOCNO> 349698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko38.html </URL>
<DATE> 2005/06/07/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Serdengeçti Büyümeye en çok katkı, verimlilik artışından geliyor 
</HEADLINE>
<TEXT>

     Merkez Bankası Başkanı Süreyya Serdengeçti, büyümeye en çok katkının verimlilik artışından geldiğini vurgularken, ''ihracat da büyümeye giderek artan oranda katkıda bulunuyor'' dedi. 
     Başkan Serdengeçti'nin, Galatasaraylı Yöneticiler ve İşadamları Derneği'nde dün akşam yaptığı ''Büyüme'den, Sürdürülebilir Büyüme'ye'' konulu sunum, Banka'nın internet sitesinde yer aldı. 
     Serdengeçti konuşmasında, enflasyon, büyüme, maliye politikası, para politikası, Merkez Bankası'nın bağımsızlığı gibi konulara değindi. 
     Serdengeçti, Türkiye'de 35 yıl sonra tek haneli enflasyon yaşandığını 2002 yılı Ocak ayında yüzde 73.2 olan enflasyonun 2005 Mayıs ayı itibarıyla yüzde 8.7 oranına gerilediğini belirtti. 
     Enflasyonla mücadelenin devam edeceğini, fiyat istikrarının henüz sağlanamadığını ifade eden Serdengeçti, Türkiye'de enflasyon düşerken yüksek büyüme hızlarına ulaşıldığını da kaydetti. Serdengeçti, şöyle devam etti 
     ''Sürdürülebilir büyüme konusunda bugün artık tartışmaların, sadece kısa vadeli bir bakış açısı ile yükseldi-düştü şeklinde yapılan ve kısır bir döngüye dönüşen borsa-kur-faiz üçgeninin dışına çıkması gerekmektedir. Bunun yerine orta ve uzun vadeli bir bakış açısı ile fiyat istikrarı-sürdürülebilir istihdam artışı-sürdürülebilir büyüme çerçevesinde, bu süreçlerde hangi noktada olduğumuz ve bundan sonra neler yapılması gerektiğine odaklanması gerekmektedir.'' Serdengeçti, reel sektöre kaynak aktarımının daha etkin çalışmasını sağlamak için bankacılık sektörü reform sürecinin kesintisiz devam etmesinin şart olduğunu da vurgularken, bu alanda reel sektöre önemli roller düştüğünü söyledi. 
     Konuşmasında vergi reformu, sosyal güvenlik reformu, yatırım ortamının iyileştirilmesi, verimlilik artışlarının sürdürülebilir kılınması, istihdam konularına da değinen Serdengeçti, 2003 yılının başından itibaren kamuda istihdamın belirgin şekilde azaldığını ve istihdamın artık özel sektör kaynaklı olduğunu kaydetti. 
     Serdengeçti, sürdürülebilir istihdam artışı için yapılması gerekenleri ise şöyle sıraladı 
     ''İstihdam yaratacak politikalar izlenmeli, üretim süreci uluslararası piyasalarda rekabet edebilecek düzeye çıkarılmalı, istihdam vergileri azaltılmalı, kayıtdışı kayıt altına alınmalı, verimlilik artışları sürdürülmeli, Avrupa İstihdam Stratejisine uyumlu politikalar izlenmeli.'' 
     
</TEXT>
</DOC>
