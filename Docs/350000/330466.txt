<DOC>
<DOCNO> 330466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo30.html </URL>
<DATE> 2005/04/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ankaragücü Sakaryaspor maçının yinelenmesi için federasyona başvurdu 
</HEADLINE>
<TEXT>

     Ankaragücü, Birinci Süper Lig'de 7-2 yitirdiği Sakaryaspor maçında kural hatası yapıldığı gerekçesiyle maçın yinelenmesi için Futbol Federasyonu'na başvuruda bulundu. 
     Kulüp basın sözcüsü Mümtaz Karakaya, konuyla ilgili yaptığı açıklamada, Sakaryaspor maçının 52. dakikasında Adem Dursun ve Effa'nın atılmasıyla ilgili olarak Merkez Hakem Komitesi MHK Başkanı Sabri Çelik ve hakem Cüneyt Çakır'ın açıklamalarıyla televizyonlardaki görüntüler arasında çelişkiler bulunduğunu söyledi. 
     Karakaya, Çelik'in, hakem Çakır'ın Adem Dursun'u rakibine küfür etmesi nedeniyle attığını, Effa'ya ise herkesin göreceği biçimde hakemin eline vurduğu ve kartlarını düşürdüğü gerekçesiyle oyuncuya kırmızı kart gösterdiğini beyan ettiğini ifade ederek, şunları söyledi 
     ''Ancak televizyon görüntülerinde, hakem Çakır'ın iddialarının tersine Adem Dursun ve Effa'ya aynı anda kırmızı kart gösterdiği, kartların düşme olayında ise her iki oyuncunun atılmasından sonra gerçekleştiği televizyonda net olarak görülmektedir. Hakemin beyanıyla görüntülerin çelişkili olmasından dolayı kural hatası yapıldığı gerekçesiyle Futbol Federasyonu'na maçın tekrarı için başvuruda bulunduk.'' 
     
</TEXT>
</DOC>
