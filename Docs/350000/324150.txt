<DOC>
<DOCNO> 324150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur33.html </URL>
<DATE> 2005/03/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Mahruki Everest'e çıkan ilk müslüman dağcıyım Ermeni, Yahudi değilim 
</HEADLINE>
<TEXT>

     Arama Kurtarma Derneği AKUT Başkanı Nasuh Mahruki, basında geçmişte kendisiyle ilgili Ermeni, Yahudi olduğu yönünde çıkan haberlerin doğru olmadığını belirterek, ''Everest'e çıkan ilk Müslüman dağcıyım'' dedi. 
     Mahruki, Tokat Sanayicileri ve İşadamları Derneği'nin TOSİAD 26 Haziran Atatürk Kültür Sarayı'nda düzenlediği ''21. Yüzyıl Türkiyesi ve Geleceğin Türk Liderleri'' konulu Ballıca Toplantılarının birincisine katıldı. 
     Marmara Depremi'nde çok yoğun bir çalışma yaptıklarını ve 220 kişiyi kurtardıklarını belirten Nasuh Mahruki şunları söyledi 
     ''17 Ağustos depreminde hatırlayacaksınız, bütün basın bizden bahsetti. Devletin Sağlık Bakanı, daha bizi görmeden, ne yaptığımızı bilmeden, biz daha enkazlardan çıkmamışken, 'AKUT'çular şov yapıyor' dedi. Ondan sonra bizim hayatımız inanılmaz zorlaştı. Daha sonra benim Ermeni olduğum, Yahudi olduğum söylentileri yayıldı. Everest'e çıkan ilk Müslüman dağcıyım. Halen eminim sizin içinizde de benim Ermeni olduğumu düşünenler vardır. Çünkü inanılmaz tohumlar ekildi bu ülkede. Türkiye Cumhuriyeti Devleti, hem ben, hem de arkadaşlarımın, ölümü dahi göz kırpmadan göze alacağımız bir şeydir, ancak devletin yöneticiliği başka bir şeydir.'' 
     
     ''MEDYA TEHDİT...'' 
     Türkiye'de bazı sivil toplum örgütlerinin çok iyi işler yaptığını belirten Mahruki, ''Türkiye için medyanın birinci derecede tehdit olduğunu'' öne sürdü. Mahruki, şöyle devam etti 
     ''Bir an önce bunun düzeltilmesi gerekiyor. Çünkü medya, kitlelerin eğitimi konusunda inanılmaz bir güce sahip. Bir gazete çıkıyor, 1 milyon kişiye ulaşıyor bir anda. Ermeni ve Yahudi konusunu bu nedenle çözemiyorum. Ben şimdi size anlatıyorum, siz bu konuyu çözdünüz. Ama medya bu konuyu milyonlarca kişiye vermiş, ben nasıl yetişeyim, nasıl başa çıkayım Burada asıl problem, beni, vatansever bireyini bu tür bir yapıyla karşı karşıya bırakan ve hakkımı korumayan sistem.'' Toplantıya, Vali Yardımcısı Emin Selçuk Botsalı, TOSİAD Başkanı Burhan Besler, siyasi parti temsilcileri ve sivil toplum örgütleri katıldı. 
     
</TEXT>
</DOC>
