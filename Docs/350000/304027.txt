<DOC>
<DOCNO> 304027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko29.html </URL>
<DATE> 2005/01/06/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Babacan Adı çok bilinen mağazalarda bile kayıt dışı olduğunu biliyoruz 
</HEADLINE>
<TEXT>

     Devlet Bakanı Ali Babacan, ''adları çokça bilinen, 50-100 mağazası olan zincirlerde bile maalesef kayıt dışı olduğunu iyi bildiklerini'' söyledi. 
     Babacan, ''Görüntüde yok gibi ama arkasında malı nereden alıyorlar, nereden faturaları, KDV'yi ayarlıyorlar, iyi biliyoruz. Üzerlerine yavaş yavaş gidilecek'' dedi. 
     Devlet Bakanı Babacan, CNN Türk'te yayınlanan programda, çeşitli konulardaki soruları yanıtladı. Babacan, perakende sektörünün artmasıyla kayıt dışının önlenip önlenemeyeceği yönündeki soruya şu yanıtı verdi 
     ''Organize perakendede kayıt dışı daha çok maalesef, hepsinde var diyemeyeceğim ama adları çokça bilinen, 50-100 mağazası olan zincirlerde bile maalesef kayıt dışı olduğunu iyi biliyoruz. Görüntüde yok gibi ama arkasında malı nereden alıyorlar, nereden faturaları, KDV'yi ayarlıyorlar, iyi biliyoruz. Üzerlerine yavaş yavaş gidilecek.'' 
Babacan, kredi kartıyla alışverişlerin artmasıyla kayıt dışının kayıt içine alınacağını ifade etti. 
     Ankara'da Ulus Hali'nde yapılan programda esnafın YTL'ye ilişkin görüşlerini de dinleyen Bakan Babacan, temel tüketim maddelerinde yukarıya doğru yuvarlamanın sınırlı kalacağını kaydetti. 
     
     ''STOKLARDA 100 MİLYONLARCA MADENİ PARA VAR'' 

     Bazı esnafın henüz yeterince YTL ve yeni kuruş alış-verişi yapamadıklarını belirtmeleri üzerine Babacan, toplam 650 milyon adet madeni para dağıtıldığını, stoklarda ise 100 milyonlarcasının bulunduğunu ve Ziraat Bankası şubelerinden bunların esnaf tarafından temin edilebileceğini söyledi. 
     Babacan, banknotların yüzde 90'ının Ocak ayı sonuna kadar değiştirilmesini de beklediklerini kaydetti. 

     
</TEXT>
</DOC>
