<DOC>
<DOCNO> 312881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonsiy01.html </URL>
<DATE> 2005/02/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Başbakan Erdoğan, afet bölgesinde... 
</HEADLINE>
<TEXT>

     Endonezya'da incelemelerde bulunan Başbakan Recep Tayyip Erdoğan, ''Allahımız daha büyük felaketlerden bizi korusun'' dedi. 
     Başbakan Erdoğan, tsunami felaketinden zarar gören 5 ülkeye yaptığı gezinin ilk durağı Endonezya'da incelemelerde bulundu. 
     Erdoğan, Açe eyaletinin başkenti Banda Açe'de Türkiye Kızılay Derneği'nin felaketzedeler için oluşturduğu Mescit Kueh Kampı'nı ziyaret etti. Buradaki sağlık ocağı, okul ve kreşte incelemelerde bulunan Başbakan Erdoğan, kampta bulunan felaketzedelerle de sohbet etti. 
     Erdoğan daha sonra Kızılay Genel Müdürü Ömer Taşlı'dan Türk Kızılayı'nın bölgede gerçekleştirdiği yardım faaliyetleri hakkında bilgi aldı. 
     Erdoğan, kamptaki incelemelerinin ardından basın mensuplarının sorularını yanıtladı. Erdoğan, şunları söyledi 
     ''Allahımız daha büyük felaketlerden bizi korusun. Dost ve Müslüman Endonezya'ya yardım elini uzatmak üzerimize düşen insani bir görev. Gördüğümüz kadarıyla okul, hastane ve yetimhane konusunda ihtiyaç var. Türkiye olarak elimizden gelen yardımı yapmak istiyoruz.'' 
     
     ''AĞABEY BEN İSTANBUL'A GİTMEK İSTİYORUM'' 
     Erdoğan, Kızılay kampındaki incelemelerinin ardından İstanbul Büyükşehir Belediyesi'nin hizmet verdiği yetimhaneyi ziyaret etti. 
     Burada incelemelerde bulunan Erdoğan, çocuklarla sohbet etti. 
     Türkçe bilen Endonezyalı Muhammed Hüsran adlı çocuğun Başbakan Erdoğan'a, ''Ağabey ben İstanbul'a gitmek istiyorum. Orada arkadaşlarım var. En büyük Fenerbahçe...'' şeklindeki sözleri Başbakan Erdoğan ve heyet üyeleri tarafından kahkahalarla karşılandı. Çocuklar ayrıca ''Başbakan Erdoğan'' şeklinde slogan da attılar. 
     Başbakan Erdoğan da yetimhanedeki çocuklara hitaben bir konuşma yaptı. Erdoğan, şunları söyledi 
     ''Türkiye ve Türk milleti sizin acınızı paylaşmaktadır. Sizin acınız, bizim acımızdır. Bizim çocuklarımız neyse siz de osunuz. Sizlere bir an önce yardım elini uzatmak için planlı, programlı çalışma içindeyiz. Elimizden gelen yardımı sizin için yapmak istiyoruz.'' Başbakan Erdoğan, felaket bölgesinde Türkiye'nin okul, hastane, toplu konut ve yetimhane yaparak bölge halkına destek olmak istediğini söyledi. 
     Erdoğan, felaket yaralarının bir an önce sarılması için köy eksenli kalkınma modelinin izlenmesi gerektiğini de ifade etti. 
     
</TEXT>
</DOC>
