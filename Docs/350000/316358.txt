<DOC>
<DOCNO> 316358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun16.html </URL>
<DATE> 2005/02/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fransa'da Türkiye'ye sağcılar karşı, solcular destek veriyor 
</HEADLINE>
<TEXT>

     Fransa'da düzenlenen bir kamuoyu araştırması, ''Türkiye'nin AB üyeliğine sağcı seçmenin karşı çıktığını, solcu seçmenin ise destek verdiğini'' ortaya koydu. 
     BVA kamuoyu araştırma merkezi tarafından düzenlenen ankete katılan sağcı seçmenlerin yüzde 67'si, Türkiye'nin AB üyeliğine karşı olduğunu açıkladı. 
     ''Sağcı seçmenlerin sadece yüzde 29'unun, Türkiye'nin üyeliğine destek verdiği'' kaydedilen araştırmada, ''bu siyasi eğilim içindeki karasızların oranının ise yüzde 4 olduğu'' bildirildi. 
     Aynı araştırmada, ''Türkiye'nin üyeliğine destek veren solcu seçmenlerin oranının yüzde 52, karşı çıkanların yüzde 44, kararsızların ise yine yüzde 4 olduğu belirtildi. 
     Araştırma sonucu, ülke genelinde bütün seçmenler arasında Türkiye'nin üyeliğine karşı çıkanların yüzde 55, destek verenlerin yüzde 40, kararsızların oranının ise yüzde 5 olduğunu gösterdi. 
     
     CUMHURBAŞKANLIĞI İÇİN SARKOZY'NİN ŞANSI YÜKSEK 

     Öte yandan, Fransa'da yapılan bir ankete göre, iktidardaki Halk Hareketi Birliği'nin UMP lideri Nicolas Sarkozy, 2007 yılında yapılacak cumhurbaşkanlığı seçimlerinde şansı en yüksek aday. 
     BVK kamuoyu araştırma merkezi tarafından yapılan anket, seçimlerin ilk turunun pazar günü yapılması halinde Sarkozy'nin oyların yüzde 24'ünü, Sosyalist Parti Genel Sekreteri François Hollande'ın yüzde 23'ünü, Cumhurbaşkanı Jacques Chirac'ın ise yüzde 16'sını alacağını gösterdi. 
     Sarkozy'nin seçimin ikinci turunda yüzde 53-54 oranında oy toplayacağı tahmin edilirken, UMP liderinin karşısında sol kanattan Hollande'ın yerine eski başbakanlardan Lionel Jospin'in yarışması halinde de sonucun çok fazla değişmeyeceği belirtildi. 
     
</TEXT>
</DOC>
