<DOC>
<DOCNO> 332968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy13.html </URL>
<DATE> 2005/04/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TBMM Spor Oyunları, 11 Mayıs'ta başlayacak 
</HEADLINE>
<TEXT>

     TBMM 2. Spor Oyunları, 11 Mayıs-30 Haziran 2005 tarihleri arasında yapılacak. 
     TBMM Basın Halkla İlişkiler Daire Başkanlığı'ndan yapılan açıklamaya göre, TBMM Başkanlığı ile Spordan Sorumlu Devlet Bakanlığı öncülüğünde yapılacak TBMM 2. Spor Oyunları, 11 Mayıs Çarşamba günü TBMM Başkanı Bülent Arınç ile Başbakan Yardımcısı ve Devlet Bakanı Mehmet Ali Şahin'in de katılacağı açılış töreni ile başlayacak. Selim Sırrı Tarcan Spor Salonu'ndaki açılış töreninin ardından, bakanlardan oluşacak takım ile milletvekilleri takımı arasında voleybol maçı yapılacak. 
     Milli Egemenlik Yılı olması dolayısıyla ikincisi daha kapsamlı olarak düzenlenen spor oyunlarına katılacak milletvekilleri, 16 branşta yarışacak. Bireysel ve takım sporları olmak üzere 2 kategoride yapılacak ve bir milletvekilinin 2 bireysel ve 2 takım branşındaki karşılaşmalara katılabileceği oyunlarda atletizm, futbol, basketbol, voleybol, yüzme, tenis, masa tenisi, satranç, bilardo, okçuluk, golf, atıcılık havalı silahlar , dart, bowling, bilek güreşi ve badminton dallarında yarışmalar gerçekleştirilecek. 
     Takım sporlarında milletvekilleri kendi aralarında istedikleri gibi ekip oluşturabilecek ve maçlar eleme usulüyle yapılacak. Futbol takımları 11, voleybol takımları 6, basketbol takımları 5 asil ve 3 yedek oyuncudan oluşacak. 
     
     BRANŞLAR 
     Oyunlara masa tenisinde katılacak milletvekilleri, yarışmaların başlayacağı tarihe kadar Selim Sırrı Tarcan Masa Tenisi Salonu'nda, yüzme branşında katılacaklar Anıttepe Yüzme Havuzu'nda antrenman yapma imkanı bulacak. Satranç branşında yarışacak milletvekillerine de eğitim verilecek. Satranç karşılaşmaları 18-27 Mayıs arasında yapılacak ve Satranç Federasyonu'nun internet sitesinden naklen yayınlanacak. 
     TBMM Genel Sekreterliği ve Gençlik ve Spor Genel Müdürlüğü yetkililerinin Organizasyon Kurulu olarak görev yapacağı oyunlarda, her branş için uygulanacak kural ve cezalardan, o branş için oluşturulacak teknik ve ceza kurullarının alacağı kararlar geçerli olacak. 
     Branşlarda dereceye girenlere madalya ve bröve, tüm yarışmacılara da katılım belgesi verilecek. 
     TBMM 2. Spor Oyunları'nın Onur Kurulu'nda, TBMM Başkanı Bülent Arınç, Başbakan Yardımcısı ve Devlet Bakanı Mehmet Ali Şahin, AK Parti Grup Başkanvekili Eyüp Fatsa ile CHP Grup Başkanvekili Haluk Koç yer alıyor. 
     
</TEXT>
</DOC>
