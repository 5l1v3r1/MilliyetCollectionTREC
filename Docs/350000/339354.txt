<DOC>
<DOCNO> 339354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonyas10.html </URL>
<DATE> 2005/05/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Erkek kalbi arkadaş ister 
</HEADLINE>
<TEXT>

     BBC - LONDRA 

      Kalbini seven erkek, dışarı açılsın Sosyal açıdan hareketli erkeklerin kalbi daha az risk altında... Yalnız erkeklerde ise damar tıkanıklığı yapan bir molekülün seviyesi artıyor... 
     'Sosyal' erkeklerin kalp sorunu yaşama riski, 'asosyal'lere göre daha düşük çıktı. 3 bin 267 kadın ve erkek üzerinde yapılan araştırmayı yorumlayan uzmanlar sosyal açıdan 'izole' kişilerin daha hareketsiz olduklarını ve daha fazla sigara içtiklerini söyleyerek kalp riskinin bu iki faktör nedeniyle yükseldiğini belirtti. 
     ABD Kalp Derneği toplantısında sunulan Framingham Kalp Araştırması'na göre, arkadaşları ve ailesiyle yakın bağ kurmayan erkeklerde, iltihaplanmaya neden olan interleukin-6 adlı molekül seviyesi daha yüksek. İltihaplanma sonucu beyaz kan hücreleri damar duvarına yapışarak damar tıkanıklığına neden olabiliyor. 
     Araştırmacılar 1998-2000 yıllarında yaptıkları incelemede ABD'li katılımcılara, medeni halleri, akraba ve yakın arkadaş sayıları gibi bilgiler ile herhangi bir toplantıya katılıp katılmadıklarını ya da sosyal bir gruba dahil olup olmadıklarını sordu. Bu bilgiler ışığında sosyal ağlar, birden sosyal izolasyon dörde sosyal birleşme kadar derecelendirildi. Kalp hastalığına yol açan belirgin risk faktörleri dikkate alındığında sosyal yönden en zayıf seviyede olan erkeklerin interleukin-6 seviyesi en yüksek oranda çıktı. 
     Araştırmacılar sosyal açıdan yalıtılmış erkeklerde interleukin-6'nın, dolayısıyla iltihaplanmanın ortadan kaldırılabileceğini söylüyor. Bu erkeklerin dışa dönük olanlara göre daha depresif ve daha fazla stres altında oldukları belirtiliyor. Uzmanların kalp sağlıklarını korumaları için bu kişilere tavsiyeleri, aile ve arkadaş çevreleriyle yakın ilişki içinde olmaları. 
     
     Kadında nitelik önemli 
     Araştırmanın çarpıcı bir sonucu ise sosyal ve asosyal kadınlar arasında kalp riski açısından fark görülmemesi. Bu noktada araştırmanın kadınlar için eksik olabileceği, çünkü sosyal ilişkilerin niteliğinin değil niceliğinin sorgulandığı, kadınlar için niteliğin daha önemli olabileceği söyleniyor. 
     
</TEXT>
</DOC>
