<DOC>
<DOCNO> 319031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun13.html </URL>
<DATE> 2005/02/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
50 İngiliz asker cinayet ve işkenceden yargılanacak 
</HEADLINE>
<TEXT>

     İngiltere'de yayımlanan The Sunday Telegraph gazetesi, Irak'ta cinayet işledikleri, kötü muamele ve işkencede bulundukları ya da diğer bazı suçlara karıştıkları iddialarıyla 50'ye yakın İngiliz askerinin yargıya intikal ettirilmelerinin söz konusu olduğunu yazdı. 
     İddialarını ele geçirilen bazı gizli askeri belgelere dayandıran gazete, bir SAS komandosunun da kendisini yargıç karşısında bulabileceğini iddia etti. 
     ''Gizli'' damgalı belgelerde yer alan bilgilerin Savunma Bakanlığı'nın kabul edip açıkladığı rakamın üç katı askerin mahkemelik olabileceğini gösterdiğini yazan Telegraph, Irak'ta yaşanan 137 olayın soruşturulmakta olduğunu, bunların arasında silahla vurma, trafik kazası, yolsuzluk, cinayet gibi çok sayıda suçun yer aldığını öne sürdü. 
     Bu soruşturmaların bazılarının halen sürdüğünü, bazılarında ise soruşturmaya uğrayan askerlerin aklandıklarını da duyuran gazete, ölüme sebebiyet, cinayet ya da taciz gibi ağır suçlarla yargılanma noktasında bulunan askerlerin sayısını ise 12 olarak verdi. 
     
</TEXT>
</DOC>
