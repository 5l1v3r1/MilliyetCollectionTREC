<DOC>
<DOCNO> 341692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/ekonomi/eko01.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilik yüzde 60 büyüdü 
</HEADLINE>
<TEXT>


Bu yılın ilk üç ayında bireysel emeklilikteki yeni katılımcı sayısı geçen yıla göre yüzde 60, fon büyüklüğü ise yüzde 49 oranında arttı. 2 Mayıs itibariyle üye sayısı 445 bine, fon büyüklüğü ise 478.9 YTL'ye ulaştı 

EKONOMİ SERVİSİ 

Bireysel emeklilik sisteminde yeni katılımcı sayısı yılın ilk üç ayında yüzde 60 oranında arttı. 2004'ün ilk üç ayında 55 bin 770 kişi sisteme üye olurken, bu yılın ilk üç ayında 89 bin 677 kişinin sisteme katıldığı görülüyor. Fon büyüklüğü ise yılın ilk üç ayında geçen yıla göre yüzde 49 oranında arttı. 
2 Mayıs itibariyle de sistemdeki üye sayısı 445 bin 844 fon büyüklüğü ise 478.9 milyon YTL'ye ulaştı. Bu sonuçların sistemin Türkiye'den güvenoyu aldığını gösterdiğini ifade eden Garanti Emeklilik Genel Müdürü Gökhan Erün, sistemde 2005 sonunda 630 bin katılımcı ve 700 milyon dolar fon birikimi, 2010 yılında 1 milyon 750 bin katılımcı ve 4 milyar dolar fon birikimi oluşmasını öngördüklerini söyledi. 

Pazar payı yüzde 12.3 
Garanti Emeklilik'in 2005'in ilk çeyreğinde performansını yüzde 106 oranında artırdığını, 49 bin 522 katılımcıya ulaştığını ve fon büyüklüğünün 44.8 milyon YTL olduğunu belirten Erün, pazar paylarının katılımcı sayısında yüzde 12.3 ve fon büyüklüğünde yüzde 11 olduğunu açıkladı. 
2 Mayıs itibariyle Garanti Emeklilik'in üye sayısı da 55 bin 248'e, fon büyüklüğü ise 46.7 milyon YTL'ye ulaştı. Şirket, bu yıl sonunda 100 milyon YTL fon büyüklüğüne, 75 binin üzerinde katılımcı sayısına ulaşmayı hedefliyor. 

Ev kadınlarından ilgi 
Garanti Emeklilik'in ev kadınlarına, doktorlara, avukatlara ve çiftçilere yönelik kampanyasını hatırlatan Erün, "Ev kadınları toplam satışlarımızın yüzde 13.40 ile en yüksek oranımız. Gelecek güvencesine, ev kadınları diğer meslek gruplarından daha sıcak bakıyor. Bunu altın günlerinin benzeri diye düşünebiliriz" dedi. Garanti Emeklilik'te ev kadınlarından sonra yüzde 8.45 oranıyla serbest meslek grubu, daha sonra yüzde 8.02 ile bankacılar geliyor. 

1.800 kişiye grup satışı 
İşveren veya çalışan katkılı kurumsal emeklilik sözleşmelerinin sisteme toplam girişlerin dörtte birini oluşturduğunu belirten Erün, Garanti Emeklilik'in de kurumsal satışlarını hızla artırdığını, bu yılın ilk üç ayında yaklaşık 1.800 kişiye grup emeklilik planı sattıklarını söyledi. 
İşverenlerin ve çalışanların artık daha bilinçli olduklarını ifade eden Erün, çalışan ya da işveren katkılı emeklilik planlarının, şirket seçiminden kurumsal sadakate kadar pek çok olumlu etkisi olduğunu belirtti. 

Vakıflardaki birikimlerin aktarımı Bireysel emekliliğin yanı sıra hayat sigortası satışı da yaptıklarını hatırlatan Erün, bu yılın ilk üç ayında 93 binin üzerinde hayat sigortası satışı gerçekleştirdiklerini söyledi. Erün, mortgage sisteminin başlamasıyla birlikte hayat sigortaları satışlarında hareket olacağını kaydetti. 
Hayat sigortasından bireysel emeklilik sistemine de 300 kişinin geçiş yaptığını belirtti. 
Vakıf ve sandıklardaki birikimlerin de bireysel emeklilik sistemine aktarımıyla ilgili düzenleme konusunda Hazine Müsteşarlığı'nın bir çalışma yaptığını hatırlatan Gökhan Erün, bu yıl içinde böyle bir kanunun çıkmasını beklediklerini söyledi. 
Bu arada, sektördeki katılımcıların yüzde 53'ünün 25 - 35 yaş arasında olduğunu ifade eden Erün, yüzde 80'inin YTL ile ödeme yapmayı tercih ettiğine dikkati çekti. Üyeler ayda ortalama 50 dolar katkı payı ödüyor. 


</TEXT>
</DOC>
