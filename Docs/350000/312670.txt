<DOC>
<DOCNO> 312670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonsiy09.html </URL>
<DATE> 2005/02/05/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Yıldırım ''Türkiye'de dış politika MGK'da belirlenir" 
</HEADLINE>
<TEXT>

     Ulaştırma Bakanı Binalı Yıldırım, kimsenin ''kapalı kapılar arkasında'' politika belirleme gibi lükse sahip olmadığını belirterek, ''Türkiye'de dış politika MGK'da belirlenir. Esaslar üzerinden de resmi görüşmelerde oturur, bunları savunursunuz'' dedi. 
     Türk Ulaşım Sendikası'nın 2. Olağan Genel Kurulu, TCDD Genel Müdürlüğü Konferans Salonu'nda başladı. 
     MHP Genel Sekreteri Cihan Paçacı, burada yaptığı konuşmada, Türkiye'nin kurulduğu günden bu yana hiç bu kadar sıkıntılı bir dönemden geçmediğini savunarak, şöyle konuştu 
     ''İlk defa AK Parti yönetiminde milli dış politika terk edilmiştir. 40 yıllık Kıbrıs politikası ilk defa terk edilmiş, Başbakan ve Dışişleri Bakanı, yabancı ülke temsilcileriyle kapalı kapılar ardında Dışişleri Bakanlığı görevlileri olmadan görüşmeler yapmaktadır. Odada ne veriliyor, ne alınıyor kimsenin haberi yok.'' BBP Genel Başkan Yardımcısı Dursun Yassıkaya da, mevcut iktidarın da diğer iktidarlar gibi sorunlara çözüm bulmak yerine sonuçları tartıştığını ifade ederek, ''Limanların özelleştirilmesi ve İzmir Limanı'nda ihalesiz verilen işler siyasetin çanak tuttuğu mekanizmalar haline gelmiştir'' dedi. 
     İP Başkanlar Kurulu Üyesi Bayram Yurtçiçek de, ''Türkiye'de limanları, demiryollarını, SEKA'yı satanlar önümüzde oturuyorlar. Türkiye Anayasası'nı IMF, Dünya Bankası ve AB yazmaktadır. Haçlı irticanın başkomutan yardımcısı Türkiye'ye geliyor, İncirlik'i istiyor. Vermeyeceklerse çıkıp, söylesinler'' diye konuştu. 
     
     ''KİMSE KAPALI KAPILAR ARDINDA POLİTİKA BELİRLEMİYOR'' 
     Ulaştırma Bakanı Yıldırım, ise ''Türkiye Cumhuriyeti her şeyden önce tarih boyunca hiç esarete girmemiştir. Onun için kimse bu ülkeyi işgal edemez, esaret altına alamaz'' dedi. 
     Küreselleşen dünyada sınırların kimseye kapatılamayacağını, dünya devletleriyle birlikte Türkiye'nin kendi onurlu mücadelesini vererek, kendi milli politikalarını çizmek zorunda olduğunu belirten Yıldırım, ''Türkiye'de dış politika MGK'da belirlenir. Hükümetimiz döneminde de yapılan bütün icraatlar MGK'da gerek asker, gerek sivil, gerek siyasi kanadın birlikte belirlediği esaslar üzerinde yürütülmektedir. Kimsenin kapalı kapılar arkasında bir politika belirleme gibi bir lüksü yoktur. Böyle bir şey yok. Oturur insanlarla konuşursunuz ama ülkenizin politikası bellidir. Bu esaslar üzerinden de resmi görüşmelerde oturur, bunları savunursunuz'' diye konuştu. 
     Yıldırım, Kıbrıs sorununun 30 yıldır çözülemeyişini de çok iyi düşünmek gerektiğini belirterek, ''Sorunların çözümü halk tabanıyla olur. Ama her şeye rağmen orası bizim şehidimizin kanıyla sulanmış bir topraktır, hiçbir şekilde hiç kimse Kıbrıs'ı feda edemez'' dedi. 
     
     ''ULAŞIM SEKTÖRÜNÜN ENTEGRASYONU ŞART'' 
     Bakan Yıldırım, ulaştırmanın ülke faaliyetlerinin en önemlilerinden biri olduğunu belirterek, demiryolları, deniz taşımacılığı, havacılık sektörüyle karayollarının entegrasyonunun önemine işaret etti. 
     Demiryollarının kısa vadede rehabilite edilmesine ihtiyaç duyulduğunu belirten Yıldırım, hızlı tren projesi ile Marmaray projesine Türkiye'nin bir yıllık yatırım bütçesinin yarısına karşılık gelen 4.5 milyar dolar ayrıldığını vurguladı. Yıldırım, ''Demiryollarımıza önümüzdeki 3 yıl içerisinde mevcut hatların bakımı için çok ciddi yatırım yapacağız. Bütün hatları elden geçireceğiz, şu anda kaynak arayışı içerisindeyiz'' diye konuştu. 
     
     IRAK'TA ÖLDÜRÜLEN ŞOFÖRLER... 
     Bakan Yıldırım, karayolu taşımacılığını düzenleyen yönetmelikle kara taşımacılığı yapacakların bundan sonra belgelendirme sistemine tabi olacağını belirterek, sektörün sağlıklı büyüyüp büyümediğinin böylelikle takip edileceğini kaydetti. Yurtiçi taşımada münferit kamyon sahipleri ve taşıyıcı kooperatifleriyle ilgili bazı zorluklar bulunduğunu, onlara da 6 ay ilave süre verdiklerini belirten Yıldırım, bundan sonra sektöre gireceklerde 25 ton kapasite şartı arayacaklarını belirtti. 
     Bu işlemlerden toplanan paraları ilk etapta taşımacılık piyasasından 20 yaş üstü ticari araçları kaldırmak isteyenlere kredi olarak kullandıracaklarını, sektörden ayrılmak isteyenlere de kredi vereceklerini anlatan Yıldırım, ''Irak'ta taşımacılık yaparken hayatını kaybedenlerin ailelerine de para vereceğiz. Döner sermayede para kalırsa, Ulaştırma Bakanlığı personeline pay vereceğiz'' dedi. 
     
     ''İZMİR LİMANI KONUSUNU MÜFETTİŞLER İNCELİYOR'' 
     Bakan Yıldırım, İzmir Limanı'yla ilgili son günlerdeki tartışmaların ''saptırıldığını'' ifade ederek, şunları söyledi 
     ''Limanlarda 3'ncü kişilerden hizmet alma usulü yeni değildir. Liman, gemilerin yükünü ya kendi indirir, ya dışarıdan araç kiralayarak yapar, ya da yük sahibinin indirmesini isteyerek, uyguladığı tarifeden indirim yapar. İzmir'de uygulanan budur. Bir firmaya deniliyor ki, 'Sen getirdiğin yükün ne kadarını kendin indirirsen sana o kadar indirim yapacağım.' Firmaya 8.7 trilyonluk bir iş yaptırılmış, karşılığında verilen indirim miktarı ve istiflemeye karşılık 1.8 trilyon para verilmiştir. Konuyu müfettişler inceliyor. Bir yanlış varsa ortaya çıkacaktır, gereği yapılacaktır. Firma, bu yaptığı işlerin yanı sıra yılda 100 bin konteynırlık iş getirecekmiş, 6 ay geçmiş bir şey getirememiş. Bir de aralarında anlaşmazlığa düşmüşler. Kurumun zarar görmemesi için iptal edin dedik, ettiler. Şimdi firma da tazminat davası açmış, açabilir, ama kurum geleceğini düşünmek zorundadır.'' Genel Kurul'da, Sendika Başkanı Nazmi Güzel ile TCDD Genel Müdür Vekili Talat Aydın da birer konuşma yaptı. 
     
</TEXT>
</DOC>
