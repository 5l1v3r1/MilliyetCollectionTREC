<DOC>
<DOCNO> 322674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas17.html </URL>
<DATE> 2005/03/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Hırsızlara yemek tuzağı 
</HEADLINE>
<TEXT>

     DIŞ HABERLER SERVİSİ 

ABD'nin California eyaletindeki La Jolla kentinde bulunan Ulusal Üniversite'den bir grup bilim adamı, evleri soyulan kişilere hırsızları yakalattırmak için ilginç bir öneride bulundu. Bilim dergisi New Scientist'te yer alan habere göre uzmanlar, hırsızların girdikleri evin mutfağında görünür bir yere bırakılan elma, havuç, pizza gibi gıdaları yediğini ve geride kalan artıklar üzerinde DNA örneklerini bıraktıklarını belirtti. 
     Üniversitede görevli adli tıp uzmanları Heather Zarsky ve İsmail Muhammed Sebetan, tezlerini kanıtlamak için geçtiğimiz günlerde üniversitede 13 kişinin katıldığı bir yemek düzenledi. Konuklara menüde pizza, haşlanmış mısır, tavuk kanadı, pirzola, çikolata, peynir, elma ve havuç sunan uzmanlar, yemekten sonra yiyeceklerden arta kalan parçalarını toplayarak inceledi. İnceleme sonucunda, yemeğe katılan kişilerin hangi gıdaları yediği, gıdalar üzerinde kalan tükürüklerinden alınan DNA örnekleriyle belirlendi. 
     Son 10 yılda, dünyanın bir çok yerinde hırsızlık için girdikleri evde yemek yerken yakalanan suçlular olduğunu dikkat çeken uzmanlar, yiyeceklerden bir ısırık alınması halinde bile, suçlunun tükürüğünden bir örneğin gıda üzerinde kaldığını kaydediyorlar. 
     
</TEXT>
</DOC>
