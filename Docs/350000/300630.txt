<DOC>
<DOCNO> 300630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo22.html </URL>
<DATE> 2004/12/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Hertha Berlin, Türkçe internet sayfası hazırlıyor... 
</HEADLINE>
<TEXT>

     Almanya Birinci Ligi takımlarından Hertha BSC Berlin, takımda sayıları gittikçe artan Türk futbolculardan dolayı Türkçe internet sayfası hazırlıyor. 
     Takımın internet sayfası sorumlusu Robert Burkhardt, B.Z gazetesine yaptığı açıklamada, ''www.herthabsc.de'' sayfasında gelecek yılın Ocak ayı başından itibaren Almanca ve İngilizce seçeneklerinin yanı sıra Türkçe seçeneğini de sunacaklarını söyledi. 
     Burkhardt, ''İngilizce seçeneğinde olduğu gibi Türkçe seçeneği de Almanca sayfasında yer alan haberlerin özetini içerecek. Tabii ki Türkçe hazırlanacak sayfada özellikle Türk futbolcular ve Yıldıray Baştürk ile ilgili haberler yer alacak'' dedi. 
     Hertha BSC Berlin'de oynayan Yıldıray Baştürk ile Fathi Malik'in yanı sıra İlhan Mansız'ın da yakında sözleşme imzalamasının beklendiğine işaret edilen haberde, takımın gençlerinde de 37 Türk futbolcunun yer aldığı, bu nedenle kısa bir süre önce de Berlin'de ilk Alman-Türk Taraftar Kulübü'nün kurulduğu hatırlatıldı. 
     
</TEXT>
</DOC>
