<DOC>
<DOCNO> 345560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/spo30.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ERCİYESSPOR 

Uğur kaldı 
Süper Lig'in yeni ekibi Erciyesspor'un 11 Haziran'daki genel kurulunda, Kayserispor'la karıştığı için kırmızı beyaz olan renklerinin, Erciyes Dağı'ndan esinlenerek mavi beyaz olarak değiştirilmesi kararlaştırıldı. Ayrıca teknik Direktör Mustafa Uğur ile de prensipte anlaşıldı. Asbaşkan Erol Bedir Erciyesspor Taraftar Derneği'nin kurulmasını istediklerini vurguladı. 

AKÇAABAT 

Son ihtar 
Akçaabat Sebatspor Asbaşkanı Baki Eyüboğlu, "ligden düşme kaldırılsın" başvurularına net yanıt vermeyen Futbol Federasyonu'na ihtarname gönderdiklerini açıkladı. Eyüboğlu, "Federasyon yetkilileri, bize cevaben bir yazı gönderdi, ama netlik getirmedi. İhtarnameden sonuç alamazsak hazırladığımız dosyalarla UEFA'ya başvuracağız" dedi. 

KAYSERİ 

'Arsenal gelsin ' 
Kayserispor Teknik Direktörü Hikmet Karaman, Ankaraspor maçına değinirken, "Bırakın Ankaraspor'u karşımıza Arsenal gelse, onu da yeneriz" dedi. Karaman, "Hiç kimse senaryo yazmasın. Kayserispor'un 2. yarıdaki başarısını göremeyecek kadar kör olanlara, üzerimize oynayanlara, kuru gürültüye pabuç bırakmayız. Azimle, hırsla, inançla ligde kalacağız" diye konuştu. 

SAKARYA 

Yıldırım kararlı 
Sakaryaspor Teknik Direktörü Şaban Yıldırım, avantajlarını kaybetmek istemediklerini söyledi. Yıldırım, "Malatyaspor'la çok önemli bir karşılaşma oynayacağız. Biz kazandığımız taktirde rakiplerimizin maçları bizi ilgilendirmez. Çünkü bizim ligde kalmak için bu maçı kazanmamız şart" dedi. 

VESTEL 

Rota Tunus 
Tunus Kupası finalinde Esperance - Zarzis maçını izleyen Vestel Manisaspor Futbol Şubesi Sorumlusu Semih Vardarer, Esperance'nin orta saha oyuncusu 28 yaşındaki Mnari ve 20 yaşındaki golcüsü Jomaa'yı beğendi. Vardarer'in iki futbolcuyla el sıkıştığı bildirildi. Macaristan'da oyuncu izleyen Teknik Direktör Levent Eriş'in de, 3 futbolcuyu beğendiği açıklandı. 

DENİZLİ 

Bulak tamam 
Denizlispor Profesyonel Futbol Şube Sorumlusu Turgut Dalaman, Teknik Direktör Giray Bulak'la hafta sonunda sözleşme yenileyeceklerini açıkladı, "Yüzde 90 anlaştık sayılır. İş sadece imzaya kaldı" dedi. Dalaman, kaleci Souleymanou'nun, Avrupa'dan iki kulüple görüşüceğini, sonuç çıkmazsa takımda kalacağını da açıkladı. 

TENİS 

İmzalı topa açık artırma 
ABD'li Venus Williams'ın WTA İstanbul Cup'ın final maçında imzaladığı tenis topu, geliri Toplum Gönüllüleri'ne TOG bırakılmak üzere, açık artırmayla satışa çıkartıldı. Ticketturk tarafından www.pazaryerim.com adlı internet sitesinde bugün açık artırmaya çıkartılacak olan toptan elde edilecek gelir, gençlerin sosyal sorumluluk projelerine destek için Toplum Gönüllüleri Vakfı'na bağışlanacak. 

HENTBOL 

Bayanlardan fire yok 
İspanya'da 24 Haziran - 3 Temmuz tarihleri arasında yapılacak Akdeniz Oyunları'na hazırlanan Bayan Hentbol Milli Takımı, Kosova Milli Takımı ile Manisa'da yaptığı hazırlıklarını tamamladı. Milliler, Kosova ile yaptığı üç maçı da kazandı. Milli Takım, çalışmalarını Azerbaycan'da düzenlenecek 4'lü turnuvaya katılarak sürdürecek. 

TMOK 

Çin heyeti ziyarette 
Çin Halk Cumhuriyeti Heyeti bugün Türkiye Milli Olimpiyat Komitesi'ni TMOK ziyaret edecek. Başbakan Yardımcısı ve Devlet Bakanı Mehmet Ali Şahin'in davetlisi olarak Türkiye'de bulunan Çin Halk Cumhuriyeti Devlet Konseyi Üyesi Chen Zhili ve beraberindeki heyet saat 10.00'da TMOK Başkanı Togay Bayatlı ile Ataköy Olimpiyatevi'nde bir araya gelecek. 

YAĞLI GÜREŞ 

Kırkpınar'da davetiye yok 
Edirne Belediye Başkanı Hamdi Sedefçi, 644. Tarihi Kırkpınar Güreşleri'nde şeref tribünü dışında ücretsiz davetiye dağıtılmayacağını belirtti. Sedefçi, 24 - 26 Haziran tarihlerinde yapılacak Yağlı Güreşler'in tribün bilet ücretlerinin 20 ve 30 YTL olarak belirlendiğini ifade etti. Bu arada ulusal basından 62 gazeteci akredite yaptırırken, yurt dışından gelecek gazeteciler için de çalışmaların sürdüğü bildirildi. 

YAT 

Doğu Akdeniz şenleniyor 
Doğu Akdeniz Yat Rallisi'ne katılan 76 yat, Hatay'ın İskenderun limanına geldi. Marina olmadığı için balıkçı barınağına demirleyen yatlardaki yabancı konuklar, üç gün kalacakları İskenderun'da tarihi ve turistik yerleri ziyaret edecekler. 76 yat, İskenderun'dan sonra Suriye'ye geçecek ve ardından da son durak İsrail'e hareket edecek. 

Spor festivali Alaçatı'da 

Spor ve müzik, bu yaz Alaçatı'da buluşacak. Türkiye'nin en geniş kapsamlı spor ve müzik festivali Surf'n Sound, 16 - 26 Haziran tarihlerinde Çeşme Alaçatı'da yapılacak. Jim Beam ana sponsorluğunda gerçekleştirilecek festivalde, Avrupa Windsurf Slalom Şampiyonası, Türkiye Windsurf Şampiyonası, Türkiye Laser Yelken Şampiyonası gibi önemli yarışmaların yanı sıra, kiteboard, motocross, bungee jumping, BMX skate aktiviteleri de düzenlenecek. Festivalde yerli ve yabancı tanınmış müzik grupları da konserler verecek. 

Off-Shore başlıyor 

İstanbul Offshore Kulübü tarafından 2003 yılından bu yana düzenlenen Türkiye Off - Shore Şampiyonası'nda sezonun ilk etabı, 28 - 29 Mayıs'ta İstanbul Caddebostan'da yapılacak. Dünya Federasyonu U.I.M. tarafından Class 3 - 225 adı altında uluslararası takvime konulan yarışların ana sponsorluğunu da Castrol üstlendi. Şampiyonada bu yıl tamamen üstü kapalı ve yeni imal edilmiş 14 sürat teknesi mücadele edecek. 

Suadiye'de yat keyfi 

Naviga Suadiye Cup II. ayak yarışları 29 teknenin katılımıyla yapıldı. Kalamış Marina'dan hareket eden ve Suadiye önlerinde tüm gün mücadele eden yelkenler, Dalyan sahili boyunca güzel görüntüler oluşturdu. İlk finişleri Loa'da Delight, One Design'da Sea Cruiser, IRC 4 Gezi 'de Energie, IRC 1'de Oğuzhan Too, IRC 2'de Zamazingo, IRC 3'te de Orsa elde etti. Kupanın üçüncü yarışı 5 Haziran'da gerçekleşecek. 


</TEXT>
</DOC>
