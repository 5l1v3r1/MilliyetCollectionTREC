<DOC>
<DOCNO> 300411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/siyaset/asiy.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Koray Bey'e tedbir 
</HEADLINE>
<TEXT>


Haksız mal edinme suçlamasıyla eski Bayındırlık Bakanı Aydın'ın 2 milyon 320 bin dolar ve 2 milyon 317 bin mark değerindeki para ve mallarına tedbir konuldu 

ANKARA Milliyet 


Bayındırlık ve İsk n Bakanlığı'nın başına atandıktan sonra, ikinci bir inşaat şirketi kurarak büyük bir skandala imza atan Koray Aydın'ın malvarlığı donduruldu. Yüce Divan, eski Bayındırlık Bakanı Koray Aydın'ın, eşinin ve çocuklarının 2 milyon 320 bin dolar yaklaşık 3 trilyon 205 milyar lira ve 2 milyon 317 bin mark yaklaşık 2 trilyon 209 milyar lira değerindeki döviz, para, taşınır veya taşınmaz mallarına tedbir koydu. TBMM Bayındırlık Bakanlığı döneminde Devlet İhale Kanunu'nun amacına aykırı hareket etmek, istisnai bir yöntem olan davetiye usulünü kural haline getirmek, yetersiz firmalara ihale vermek, ihale kırımlarını yüzde 10'lara kadar düşürmek, bakanlıktaki yolsuzluklara karşı yeterli önlemi almamak, bazı firmalarla ilgilenilmesi talimatı vermek ve servetindeki farklılıklar nedeniyle Aydın'ı Yüce Divan'a sevk etti. TBMM Soruşturma Komisyonu raporunda, Aydın'ın, "görevi kötüye kullanma", "ihaleye fesat karıştırma", "haksız mal edinme" suçlarından yargılanması istendi. 

5 aylık gecikme 
Yargıtay Başsavcılığı, Yüce Divan'daki yargılama başlamadan önce Aydın'ın malvarlığına tedbir konulması için başvuru yaptı. Başvuruda, 18 Nisan 1999 seçimlerinin kesin sonuçlarının 27 Nisan'da açıklandığı, bu tarihten sonraki iki ay içinde mal bildiriminde bulunması gereken Aydın'ın ancak 5 ay 11 gün sonra, 8 Aralık'ta bildirim yaptığı anlatıldı. Başsavcılık yazısında, bildirimin düzenlenme tarihinin 10 Eylül olarak açıklanmasına rağmen bildirim listesinde yer alan 1 milyon 617 bin mark ve 395 bin doların 3 Kasım 1999'da, milletvekili olduğu dönemde bankaya yatırıldığının anlaşıldığı kaydedildi. Aynı mal bildiriminde yer alan 1 milyon 925 bin dolar ve 700 bin markın da nerede muhafaza edildiğinin anlatılmadığı kaydedildi. Bunların eksiklik olduğuna vurgu yapıldı. 

1.7 trilyonu açıklayamadı 
Başvuruda, Aydın'ın, 1999'daki malvarlığı kalemlerinde artış olduğu, taşınmazlar ile döviz ve diğer hesaplarında yükseliş görüldüğü belirtildi. Sadece döviz varlığında, dönemin kuru üzerinden toplamı 1 trilyon 718 milyar liraya denk gelen 2 milyon 320 bin dolar ve 2 milyon 317 bin marklık artış olduğunun anlatıldığı başvuruda, Türk parası olarak da 79 milyar 415 milyon liralık artış beyan edildiği kaydedildi. Başvuruda, toplam gelir artışının 1 trilyon 797 milyar 449 milyon lira olduğu, milletvekili maaşları ve ticari gelirlerin tamamının tasarruf edilmesi halinde bile ortaya çıkacak rakamın söz konusu artışın çok gerisinde kaldığı vurgulandı. Başvuruda, Aydın'ın vergi beyanlarına ve maaşına göre yapılan hesapla, olağan artışın 39 milyar 622 milyon lira olması gerektiği, iki rakam arasındaki 1 trilyon 757 milyar liralık servet artışı farkının izah edilemediği kaydedildi. 

'545 daire yaptım' 
Aydın'ın son bildirimini 10 Mayıs 2004'te yaptığı anımsatıldı. Aydın, TBMM Soruşturma Komisyonu'na yaptığı açıklamada bazı mallarını satarak bazı yeni mallar aldığını, maaş, kira, faiz gelirleri bulunduğunu, 1982'de petrol ticareti, sonra da nakliyecilik yaptığını, bugüne kadar 545 daire yaptığını söylemişti. 

PORTRE 
Deprem sonrası şirket kurdu 

Siyasete, Alparslan Türkeş döneminde giren ve MHP'de genel sekreterliğe kadar yükselen Aydın, o dönem partiye finansal kaynak bulan isimler arasında yer alarak "partinin kasası" olarak tanındı. 57. Hükümet döneminde Bayındırlık Bakanı olarak görev yapan Aydın hakkındaki skandal, 17 Ağustos depreminden sonra patladı. Aydın'ın, deprem konutları için yapılan ihaleden 5 ay önce 13 Ocak 2000'de babası ve kayınbiraderiyle birlikte 10 milyar lira sermayeli "Halil İbrahim Aydın İnşaat Malzemeleri Elektrik Sanayi ve Ticaret Limited Şirketi"ni kurduğu Milliyet tarafından ortaya çıkarıldı. 
Aydın'ın Bayındırlık Bakanı olarak böyle bir şirket kurması cumhuriyet tarihinin en büyük skandallarından biri olarak patlak verdi. Milliyet, 29 Ağustos 2001'de Aydın'ın şirkete yüzde 25 hisseyle ortak olduğunu, deprem ihalelerini alan firmalara şirketin malzeme satışı yaptığını "İyi işler Koray Bey" başlığıyla duyurdu. Zor durumda kalan Aydın, bakanlıktan istifa etti. Aydın, 2003'te yapılan kongrede, MHP Genel Başkanlığı'na da aday oldu. 

10 yıl içinde 5 mal beyanı 

Aydın'ın 30.06.1995 tarihli mal beyanı şöyle 
Sincan'da tripleks villa, Maltepe'de daire, eşi Gönül Aydın adına Dikmen'de bir daire ve inşaat, Ulus'ta mağaza, Rüzgarlık Sokak'ta mağaza, Gönül Aydın adına kooperatif hissesi 8. Koray Aydın adına kooperatif hissesi, Yolalan İnşaat Malzemeleri şirketinde 3 4 hisse, Yolalan İnşaat'ta 1 2 hisse, İzmit'te daire, 1984 model Mercedes otomobil, 1991 model Mazda otomobil, Gönül Aydın adına 30 bilezik, Aydın adına 2 silah. Aydın'ın 1999 ve 2000'de verdiği mal beyanlarında da 1995'teki beyan ek olarak şunlar yer aldı 
Timko Kooperatifi'nde işyeri, Gönül Aydın adına Ankara'da kat karşılığı inşaat 45 konut - 22 işyeri , Dikmen'de apartman dairesi, Sincan'da işyeri, Çağkent Kooperatifi'nde apartman dairesi, Gönül ve Koray Aydın adına bankalarda döviz hesapları, Gönül Aydın'a ait altın ve takılar. Esenboğa İnşaat şirketinde 1 240 hisse, İmaj Yorgan sanayi hissesi. Oğulları Halil İbrahim, Konuralp ve Batuhan Aydın adına çeşitli bankalarda hesaplar. 

Eşine ait hesaplar 
Aydın'ın 22.01.2003 ve 10.05.2004 tarihli mal beyanlarında da ek olarak şunlar yer aldı 
Koray Aydın adına 4 daire ve 2 işyeri, çeşitli bankalarda Gönül ve Koray Aydın adına hesaplar. Gönül Aydın adına 2000 model Mercedes otomobil, Sincan'da dükkan ve hisse senedi. 

'Malların kaçması muhtemel' 

Başsavcılığın başvurusunda, Aydın'ın suçlu bulunması halinde haksız edinilen malların zoralımının gerekeceği ifade edildi. Yargılama sürecinde Aydın'ın kendisine, eşine ve çocuklarına ait malvarlığının el değiştirmesinin "kuvvetle muhtemel" olduğunun kaydedildiği başvuruda, bu durumda olası cezanın infazının yapılamayacağı belirtilerek, tedbir konulması istendi. Anayasa Mahkemesi, oybirliğiyle, Aydın'ın "açıklayamadığının" belirtildiği 2 milyon 320 bin dolar ve 2 milyon 317 bin marklık karşılığı euro döviz, para, taşınır, taşınmaz mallarına Yüce Divan'daki yargılama bitene kadar ihtiyati tedbir konulmasını kararlaştırdı. Karar, tapu daireleri ile bankalara da gönderildi. 


</TEXT>
</DOC>
