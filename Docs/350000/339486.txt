<DOC>
<DOCNO> 339486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun23.html </URL>
<DATE> 2005/05/04/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Eski bir hostes, Monaco Prensi'nden bir çocuğu olduğunu iddia etti 
</HEADLINE>
<TEXT>

     Togolu eski bir hostes, Monaco Prensi Albert ile ilişki yaşadığını ve bu ilişkiden 20 aylık bir çocuğu olduğunu iddia etti. 
     Haftalık Paris-Match dergisine konuşan 33 yaşındaki Nicole Costa isimli kadın, Prens Albert ile 1997 yılında bir Paris-Nice uçuşu sırasında tanıştığını söyledi. 
     Dergide, kucağında küçük bir çocuğu tutan Prensin fotoğrafıyla yayımlanan röportajda, Nicole Costa, Alexandre adındaki çocuğunun Albert’ten olduğunu, 2003 yılında çocuğuna babalık testi yaptırdığını, Prensin de noter önünde bu belgeyi imzalayarak babalığını kabul ettiğini öne sürdü. 
     Eski hostes, "Albert babalık belgesini imzaladı. Bunu bana saygı duyduğu için yaptı" dedi, ancak bu belgenin bir örneğinin kendisinde bulunmadığını belirtti. Costa, "Bana hiçbir belge verilmedi, elimde sadece kayıt numarası var. Noterden sürekli olarak belgenin bir örneğini istedim, ancak hep ’Daha sonra’ diye oyalandım. Albert’in kalbine sesleniyorum. Çocuğuna biraz ilgi duysun, onun sorumluluğunu biraz da olsa alsın istiyorum. Ben altın arayıcısı değilim" dedi. 
     Monaco Sarayı’ndan konuyla ilgili herhangi bir açıklama yapılmazken, kraliyet ailesinin avukatı Thierry Lacoste, "Böyle bir olay neden şimdi gündeme geliyor" dedi ve önümüzdeki günlerde konuya ilişkin hukuki bir strateji belirleneceğini söyledi. 
     Prens Albert, geçen ay ölen babası Prens Rainier’nin yerine Monaco Prensliği tahtına oturmuştu. 
     
</TEXT>
</DOC>
