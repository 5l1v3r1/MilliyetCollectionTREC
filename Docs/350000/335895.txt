<DOC>
<DOCNO> 335895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko44.html </URL>
<DATE> 2005/04/22/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Rover'ın kurtuluşu için beklenmedik umut... 
</HEADLINE>
<TEXT>

     İflas durumundaki son büyük İngiliz otomobil markası MG Rover'la, İran'lı şirketlerin ilgilendiği bildirildi. 
     İran Öğrenci Haber Ajansı'nın İSNA , sanayi ve madencilik bakanlığı kaynaklarına dayandırdığı haberinde, iki İran şirketinin ayrı ayrı, Rover'ı satın almak konusunu değerlendirdiği bildirildi. 
     Söz konusu şirketlerden İran Hudro, Ortadoğu'nun en büyük otomobil üreticisi olarak tanınıyor. 
     İddialı bir büyüme stratejisine girişerek 2011 yılına dek yılda 1 milyon otomobil üretecek kapasiteye ulaşmayı hedefleyen şirket, Ortadoğu, Afrika ve eski Sovyet cumhuriyetlerinde fabrikalar kurmaya başlamış bulunuyor. 
     İran Hudro, 1960'lı yıllarda da yine bir İngiliz markası olan Hillman Hunter otomobillerinin üretim hakkını satın almış ve bu yıl başına dek ''Peykan'' markasıyla üretimini devam ettirmişti. 
     
</TEXT>
</DOC>
