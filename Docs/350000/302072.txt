<DOC>
<DOCNO> 302072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/spor/spo15.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İlkeli başkan 

ADANA 1. Amatör Küme'de disiplinsiz davrandıkları gerekçesiyle 23 futbolcusunun bonservislerini yırtan Havuzlubahçespor Başkanı Hakan Bülent Yardımcı, şimdi de galip durumda olmalarına rağmen takımını sahadan çekti. Hakem ve gözlemcilerin yanlı davrandığını öne süren Yardımcı, ilkelerinden ödün vermeyeceğini belirtti. 

Mutlu, yılın sporcusu 

ANADOLU Spor Gazetecileri Derneği ASGD milli haltercimiz Halil Mutlu'yu "Yılın Sporcusu" olarak seçti. 12 şubeden 5'inin oyunu alan Mutlu'yu, 4 oyla bayan halterci Nurcan Taylan izledi. 

Filede seçim 11 Şubat'ta 

VOLEYBOL Federasyonu'nun seçim tarihi belirlendi. Özerklik statüsünü Ekim ayında kazanan federasyonun patronluğunu yapacak yeni başkan, 10 - 11 Şubat tarihlerindeki genel kurulda seçilecek. 

Olimpiyat'a 136 engelli 

AVUSTRALYA'NIN Melborne kentinde 5-16 Ocak tarihleri arasında yapılacak İşitme Engelliler Yaz Olimpiyatları'na, Türkiye 136 sporcuyla katılacak. Ay Yıldızlı ekibimiz, atletizm, güreş, yüzme, basketbol, masa tenisi, voleybol ile futbol dallarında ülkemizi temsil edecek. 

ANAOLU TURU 

M.ALİ SABUNCU 

Denizli, Tahran'da 
TEKNİK Direktör Mustafa Denizli, İran'ın Pas takımından gelen teklifi görüşmek üzere dün Tahran'a gitti. Geçen yılın şampiyonundan gelen önerinin profesyonel anlamda reddedilmeyecek düzeyde olduğunu belirten Denizli, kendisi için takımın durumunun ve şehrin sosyal yapısının daha önemli olduğunu ifade etti. 

Boliç, Malatya'da 
GENÇLERBİRLİĞİ ile yollarını ayıran Elvir Boliç Malatyaspor ile anlaştı. Boşnak oyuncunun 1.5 yıllık opsiyonlu sözleşmeye imza atacağı ifade edildi. Sarı - Kırmızılılar'ın Başkanı Hikmet Tanrıverdi, "Forvetteki sorunumuzu Boliç ile çözeceğimize inanıyoruz" diye konuştu. 

Sedloski'ye takip 
ANKARAGÜCÜ, Makedon Milli Takımı'nın 28 yaşındaki defans oyuncusu Goce Sedloski ile ilgilenmeye başladı. Şu anda Japon Ligi'nde oynayan tecrübeli futbolcunun, bonservis problemini halletmesi halinde Başkent ekibine imza atacağı öğrenildi. Bu arada Ankaraspor'dan ayrılan Yusuf Şimşek ile prensip anlaşmasına varıldığı ifade edildi. 

Ayman ısrarı 
MALATYASPORLU Ayman'ı transfer etmek isteyen Teknik Direktör Ziya Doğan, Gençlerbirliği'ne gider gitmez yine Mısırlı oyuncuya talip oldu. Başkan İlhan Cavcav'ın, bu oyuncuyla ilgili olarak Başkan Hikmet Tanrıverdi'yi aradığı ifade edildi. Öte yandan Doğan, futbolcu izlemek için Tunus'a gitti. 

Konya bekleyişte 
CEYHUN Eriş ve Alper Akıcı'ya imza attıran Konyaspor, Beşiktaş'tan Ronaldo ile Galatasaray'dan Baliç'ten haber bekliyor. İki futbolcunun işinin pazartesi günü bitirileceğini vurgulayan Yeşil - Beyazlı yöneticiler ayrıca kaleci arayışına girdi. 

Sertan bitiyor 
DİYARBAKIR ile yollarını ayıran Sertan Eser, Samsun ile anlaşma aşamasına geldi. Teknik Sorumlu Ertuğrul Sağlam ile önceki gün telefon görüşmesi yapan tecrübeli oyuncunun, bonservisini aldığı taktirde Kırmızı - Beyazlılar'a imza atacağı öğrenildi. 

Şenol, Ankara'da 
ANKARASPOR, Samsunsporlu Şenol ile prensip anlaşmasına vardı. Kırmızı - Beyazlı futbolcunun kulübüyle arasındaki küçük pürüzleri giderdikten sonra sözleşmeye imza atacağı bildirildi. İstanbulspor'dan transfer edilen Musa Büyük, kaleci Oğuz ile Akçaabat Sebatspor'dan alınan Erman Özgür'ün de kampa katılacağı bildirildi. 


</TEXT>
</DOC>
