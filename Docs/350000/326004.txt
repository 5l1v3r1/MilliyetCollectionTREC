<DOC>
<DOCNO> 326004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur19.html </URL>
<DATE> 2005/03/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Koyulhisar'daki dün gece yine toprak kaydı, boşaltılan 2 ev yıkıldı 
</HEADLINE>
<TEXT>

     Sivas'ın Koyulhisar İlçesi'ne bağlı Sugözü Köyü Kuzulu Mezrası'nda dün gece yeni bir toprak kayması daha meydana geldiği, daha önce boşaltılan 2 evin yıkıldığı bildirildi. 
     Vali Yardımcısı Ali Mantı, bölgede yaptığı açıklamada, gece saatlerinde yeni bir toprak kayması olayının daha yaşandığını belirterek, boşaltılan 2 evin bu kaymayla birlikte yıkıldığını söyledi. Mantı, şöyle konuştu 
     ''22 Mart itibariyle olay yerinde yeni gelişmeler var. Yukarıda daha önce gelen kütleyle beraber hareket eten, ancak gelmemiş olan kütlenin bir kısmı da 21 Mart gecesi inmiş. İndiği için 21 Mart günü yaptığımız kısmi çalışmalar neticesinde açtığımız mesafe 22 Mart itibariyle kapanmış. Dolayısıyla yukarıda da her an hareket eden seslerin de duyulduğu jeoloji mühendisleri tarafından söylendi. Hareket eden kütle her an gelebilir. 
     Şu saat ve dakika itibariyle herhangi şekilde makineli ya da makinesiz çalışma yapmamız mümkün değil. Kriz Merkezi olarak çalışmaları durduracağız. Ancak burada her ihtimale karşı ekiplerimiz, gözlemleme uzmanlarımız bulunarak, doğa hareketlerini, toprak hareketlerini, aynı zamanda buradaki mevcut hareketleri gözlemleyecek. Bizlere her gün rapor verecek. Biz de o rapor doğrultusunda hareket edeceğiz.'' Mantı, bir soru üzerine de çalışmaların geçici süre durdurulduğunu belirterek, ''Bu hadise devam ettiği sürece, devletin buradan elini çekmesi hiçbir şekilde mümkün değil. Biz bunu takip edeceğiz. Ancak hava şartları ve koşullar düzelene kadar mevcut durum stabil hale gelene kadar çalışmaları tamamen durdurmuş durumdayız. Gözlemleme dışında hiçbir faaliyet yapmayacağız ya da bir başka şeyin burada çalışmasına müsaade etmeyeceğiz'' diye konuştu. 
     Bölgenin koruma altına alındığını, sivil vatandaşların girişine izin vermeyeceklerini ifade eden Mantı, olağanüstü durumlarda bölgeye güvenlik güçlerinin izniyle girilebileceğini kaydetti. 
     
</TEXT>
</DOC>
