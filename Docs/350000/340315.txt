<DOC>
<DOCNO> 340315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/dunya/adun.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair kan kaybetti 
</HEADLINE>
<TEXT>


Tony Blair'in liderliğindeki İşçi Partisi, yüzde 5 oranında oy ve Avam Kamarası'nda da 57 sandalye yitirmesine karşın art arda 3. kez iktidar oldu 

LONDRA Milliyet 


İngiltere'de önceki gün yapılan genel seçimlerde oyların yüzde 36'sını alarak 646 üyeli Avam Kamarası'na 355 milletvekili sokan Başbakan Tony Blair liderliğindeki İşçi Partisi 3. kez iktidar olurken, oy oranı ve sandalye sayısında önemli kayba uğradı. İşçi Partisi 2001 seçiminde oyların yüzde 41'ini almış ve parlamentoda 412 sandalye kazanmıştı. 
Özellikle, eleştiri alan Irak politikası nedeniyle oy kaybına uğrayan İşçi Partisi, buna rağmen iktidar olmak için gerekli 324 milletvekili sayısının üzerine çıkarak, tarihinde ilk kez üst üste 3 kez iktidara gelmiş oldu. Tony Blair de, 3. kez başbakanlık koltuğuna oturarak, Muhafazak r lider Margaret Thatcher'ın 80'lerdeki başarısını yakaladı. 
Yeni kabinesini hemen kuran Blair, Dışişleri Bakanlığı'na Jack Straw'u yeniden atarken, Savunma Bakanlığı'na Dr. John Reid'i eski kabinenin sağlık bakanı , Avrupa İşlerinden Sorumlu Devlet Bakanlığı'na da Douglas Alexander'ı getirdi. 
Michael Howard liderliğindeki Muhafazak r Parti ise, geçen seçime oranla oylarını az da olsa artırmayı başardı. 2001'de yüzde 32 oy alarak 166 sandalyeye sahip olan Muhafazak rlar, bu kez oyların yüzde 33'ünü aldı ve parlamentoya 197 milletvekili soktu. Liberal Demokrat Parti de, 2001 seçimlerinde yüzde 18 olan oy oranını yüzde 23'e yükseltti. Bir önceki seçimle 52 milletvekilliği kazanan Liberal Demokratlar bu kez 62 sandalyeye sahip oldu. 

3 partili dönem 
3. kez başbakanlık koltuğuna oturmaya hak kazanan Tony Blair, sonuçların açıklanmasından sonra Londra'daki parti merkezinde yaptığı konuşmada, "İngiliz halkının, İşçi Partisi hükümetinin daha az bir çoğunlukla geri dönmesini istediği açık gibi görünüyor. Bunu, hassasiyetle, olgunlukla ve sorumluluk sahibi bir şekilde karşılamalıyız... İlk kez 3. dönemi kazandık, hadi yürüyün bunu da başaralım" dedi. Tony Blair, Kraliçe II. Elizabeth'ten hükümeti kurma görevini aldıktan sonra başbakanlık konutunda yaptığı açıklamada da, halkın beklentilerini bildiğini ve bunları yerine getirmeye hazır olduğunu söyledi. 
Liberal Demokrat Parti'nin lideri Charles Kennedy de, partisinin oy oranının artması nedeniyle, "Ülkede artık üç partili dönemin başladığını" söyledi. 

Zafer konuşmasında şapkalı sataşma 

Başbakan Blair, büyük farkla kazandığı seçim bölgesi Sedgefield'deki İşçi Partisi Kulübü'nde konuşurken, Emekliler Partisi adayı Cherri Blairout-Gilham'ın protestosuyla karşılaştı. Kürsüye çıkan Blairout-Gilham'ın başında, üzerinde "Bliar" yazılı bir şapka vardı. Blair bu durumu görmezlikten gelerek konuşmasını sürdürdü. Bazı gazeteler, Irak Savaşı döneminde Blair'e, ülkesini asılsız gerekçelerle savaşa soktuğu iddiasıyla, soyadının baş harfiyle, İngilizce "yalancı" anlamına gelen "liar"ın birleştirilmesinden ortaya çıkan "Bliar" adını takmıştı. Blairout-Gilham, seçimden önce mahkemeye başvurarak soyadını Blairout Blair dışarı - Gilham olarak değiştirmiş, bu sayede oy pusulalarında adının, Blair'ın hemen altında yazılmasını sağlamıştı. 


</TEXT>
</DOC>
