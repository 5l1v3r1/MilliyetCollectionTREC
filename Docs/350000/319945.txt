<DOC>
<DOCNO> 319945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko03.html </URL>
<DATE> 2005/03/02/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
BDDK'dan bankalara uyarı 
</HEADLINE>
<TEXT>

     Bankacılık Düzenleme ve Denetleme Kurulu Başkanı Tevfik Bilgin'den, kredi kartlarında taksit uygulaması ile ilgili bankacılara uyarı geldi. 
     Bilgin, uygulamanın bankaların mali bünyesine zarar verecek hale gelmesi durumunda müdahale etmekten çekinmeyeceklerini vurguladı. 
     Kredi kartlarıyla ilgili düzenlemenin 10 yıldan bu yana yapılmaya çalışıldığını, ancak geçen yıl kredi kartı hacimlerinin artmasının bu konuya daha fazla ilgi gösterilmesine neden olduğunu dile getiren Bilgin, kredi kartlarının takip oranının artma eğiliminde olduğuna dikkat çekti. Bilgin, şöyle devam etti 
     "Amaç, tüketici kadar bankaların da menfaatlerini korumaktır. Amaç kredi kartını öldürmek değil. Böyle bir şey düşünülemez. Bizim ismimiz Bankacılık Düzenleme Kurulu'dur, Bakkallar Düzenleme Kurulu falan değildir. Böyle yaklaşım sergilenmesinin mantığını anlamış değilim. Herkesin görüşlerini değerlendireceğiz." 
     
     Taksit uyarısı 
     Kredi kartına taksit uygulamasının dünyada Türkiye ile birlikte Yunanistan, İsrail ve Brezilya gibi ülkelerde de yapıldığını, ancak taksitlerin en fazla 6 ay olarak alındığını ifade eden Bilgin, Türkiye'de ise 20-24 aya varan vadelere ulaştığını anlattı. 
     Bankalarında bu durumdan rahatsız olduğunu ve konuyla ilgili bir düzenleme yapılmasını talep ettiğini söyleyen Bilgin, şöyle devam etti 
     "Ben de bir düzenleme yapma gayreti içinde olabileceğimizi onlara hissettirdim. Ama Mümkünse siz kendiniz anlaşın, aranızda bu akıntıya kapılmayı düzenleyin dedik. Ama çok ilginçtir bunu söyleyen bankacılarımız başka başka açıklamalar yapıyor. BDDK Başkanı olarak bankaların mali bünyesine zarar verecek bir uygulamanın artması karşısında, bankalara rağmen her türlü tedbiri alma yetkim var. Bunu da gerekirse bütün cesaretimle alırım." 
     
</TEXT>
</DOC>
