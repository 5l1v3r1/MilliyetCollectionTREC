<DOC>
<DOCNO> 303704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy05.html </URL>
<DATE> 2005/01/05/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
CHP'de ''Derviş'' senaryoları konuşuluyor 
</HEADLINE>
<TEXT>

     Kurultay sürecine giren CHP'de kulislerde "Derviş senaryoları" konuşulmaya başlandı. Muhalif milletvekillerinin bir bölümü ile CHP Grubu'nda mevcut yapıdan rahatsız olan ancak Sarıgül'ü destekleyen muhalifler arasında yeralmamaya özen gösteren milletvekillerinin, CHP İstanbul Milletvekili Kemal Derviş'i kurultayda genel başkanlığa aday olması için ikna etmeye çalıştığı iddia edildi. 
     "Genel başkan ol" tekliflerini, kamuoyu ve parti içinde güçlü olduğu zamanlarda bile reddeden Derviş'in, muhalif milletvekilleri ile son dönemde yaptığı görüşmelerde de, "Benim için fikirsel üretim daha önemli" dediği belirtildi. 
     Sarıgül sürecini dikkatle izleyen Derviş ekibi, kurultayda izlenecek strateji konusunda kendi arasında durum değerlendirmesi yapıyor. Derviş'e yakın isimlerden CHP İstanbul Milletvekili Memduh Hacıoğlu, Sarıgül'e destek verip vermeme konusunda karar vermediklerini belirterek, "Ancak gelişmeler partinin çağdaş yapıya kavuşması için olumlu" dedi. 

     
</TEXT>
</DOC>
