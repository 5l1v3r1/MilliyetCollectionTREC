<DOC>
<DOCNO> 330310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yazar/guclu.html </URL>
<DATE> 2005/04/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yurtdışı eğitim bilmecesi 
</HEADLINE>
<TEXT>


Berhan Şimşek'i sanatçı kişiliği ve CHP İstanbul milletvekili olarak tanıyoruz. Ama bir başka özelliği de var ki o çok bilinmiyor. 
Şimşek, uzun süredir TBMM Milli Eğitim Komisyonu'nun aktif üyelerinden biri. Eğitimle ilgili hemen her konuda fikir yürütüyor, yakın takibe alıyor. 
Geçtiğimiz hafta 60'ya yakın arkadaşı ile birlikte TBMM Başkanlığı'na bir soruşturma önergesi verdi. Konusu da bir hayli ilginç. Yurtdışında öğrenim gören öğrencileri ve onları yurtdışına gönderen danışmanlık şirketlerinin incelenmesini istiyor. 
Kanayan bir yara parmak basmış. Bu konuda o kadar çok şik yet vardı ki umarız enine boyuna araştırılıp bir karara varılır. 
Şimşek ve arkadaşlarının TBMM Başkanlığı'na verdiği kapsamlı dilekçe de şu satırbaşları özellikle dikkat çekiyor 
Her yıl iki milyona yakın gencimiz yükseköğrenim kurumlarına yerleşmek için sınava giriyor. Bu öğrencilerimizin her 100'ünden ancak 18'i dört yıllık bir yükseköğrenim programına yerleşebilmektedir. Bu durum ve veli ve öğrencileri çeşitli arayışlara yönlendirmektedir. Son 10 yılda yurtdışına eğitim için çıkan öğrenci sayısı sürekli artmaktadır. 2004'te bu sayının 100 bine yaklaştığı bilinmektedir. Sadece ABD'de 40 bin gencimizin lisans ve yüksek lisans yaptığı tahmin edilmektedir. Dünya Bankası uzmanlarının hazırladığı rapora göre Türkiye, yurtdışında en fazla öğrencisi bulunan ülkeler arasında 11. sıradadır. Raporda Türkiye'deki kontenjanların talebin çok altında olması nedeniyle, yurtdışına giden öğrenci sayısının giderek arttığı belirtilmektedir. Öğrencilerin çok az bir kısmı YÖK veya MEB'in bilgisi dahilinde yurtdışına çıkarken, çok önemli bir bölümü kendi işlemlerini kendileri yaparak veya yurtdışı eğitim danışmanlığı yapan kuruluşlardan yardım alarak çıkmaktadır. Türkiye'de yurtdışı eğitim danışmanlığı yapan 200-250 civarında firma olduğu tahmin edilmektedir. Bunlardan bazıları izin almadan faaliyetlerini sürdürmektedir. Bu kurum ve kişilerin bir kısmı öğrencilere yanlış bilgi vererek, onları YÖK tarafından akredite edilmeyen üniversitelere yönlendirmektedir. Bunlara YÖK ya da başka bir kurum müdahale etmemekte ve birçok öğrencimizin geleceği yanlış bir yönlendirme sonucu olumsuz etkilenmektedir. Denklik belgelerinde sorunlar yaşanmaktadır. Bazen danışman firmalar denkliği olmayan üniversitelere öğrenci gönderirken bazen de YÖK daha önce denklik belgesi verdiği bölüme, başka bir zaman diliminde denklik belgesi vermemektedir. Bazı danışman firmalar, öğrencilerin umudu ve geleceğiyle oynayarak para kazanma yolunu seçmektedir. Bu nedenle, yurtdışında öğrenimlerini sürdüren öğrencilerimize danışmanlık yapan firmaların araştırılması, bu firmaların kuruluşları ve hizmetlerinin denetlenmesi, öğrenci ve velileri yanlış yönlendiren kurumların faaliyetlerine son verilmesi ve YÖK'ün denklik belgesi verdiği üniversite ve programların belirlenmesinin standarda bağlanması amacıyla Anayasa'nın 98, içtüzüğün 104 ve 105. maddelerine göre Meclis Araştırması açılmasını saygıyla dileriz." 
Şimşek ve arkadaşları sorunu çok iyi ortaya koymuşlar. Bundan sonrası soruşturmanın açılmasına ve elde edilen bilgiler çerçevesinde yeni önlemlerin alınmasına kalıyor. Yurtdışına eğitim amacıyla gidenlerin milyonlarca dolar harcadıkları da başka gerçek. Yurtdışında eğitime karşı mıyız Kesinlikle hayır. Ama, vasat ve denkliği tanınmayan üniversitelere akıtılan kaynaklara ve geleceği çalınan gençlerimize çok yazık. 



</TEXT>
</DOC>
