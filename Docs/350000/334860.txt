<DOC>
<DOCNO> 334860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo17.html </URL>
<DATE> 2005/04/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Samsunspor Denizlispor galibiyeti takımın geleceğini aydınlatmıştır 
</HEADLINE>
<TEXT>

     Samsunspor Kulübü Basın Sözcüsü Mazhar Başoğlu, ''Başarısız geçen haftalar sonrası Denizlispor karşısında alınan galibiyet takımın geleceğini aydınlatmıştır'' dedi. 
     Nuri Asan Tesisleri'nde basın toplantısı düzenleyen Başoğlu, haftalardır takımın aldığı kötü sonuçlar karşısında bir türlü motive olamadığını, geçen hafta Denizlispor karşısında alınan 4-0'lık galibiyet ile tekrar bir güven ortamı oluştuğunu söyledi. 
     Ligde kalan 6 maç için Denizlispor galibiyetinin takım adına oldukça önemli olduğunu ifade eden Başoğlu, şunları kaydetti 
     ''Başarısız geçen haftalar sonrası Denizlispor karşısında alınan galibiyet takımın geleceğini aydınlatmıştır. Bu galibiyet Samsunspor için oldukça önemlidir. Ligde kalan 6 karşılaşmadan alınacak sonuçların bir başlangıcı olmuştur. Artık hedefimiz kalan maçları en iyi sonuçla kapatarak, ligi mümkün olan en iyi yerde bitirmektir.'' Başoğlu, bu hafta deplasmanda yapacakları Gaziantepspor karşılaşmasının da ligdeki zor karşılaşmalar arasında yer aldığını belirterek, ''Ligin güçlü kadrosuna sahip Gaziantepspor ile oynayacağımız bu zor karşılaşmadan da puanla dönmek için çalışacağız. Samsunspor'un adına yakışır biçimde kalan maçlarımızı hep pozitif futbol anlayışı ile tamamlayarak ligi kapatacağız'' diye konuştu. 
     
</TEXT>
</DOC>
