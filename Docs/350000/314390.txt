<DOC>
<DOCNO> 314390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun33.html </URL>
<DATE> 2005/02/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Rice Irak'ın toprak bütünlüğü tartışma konusu yapılamaz 
</HEADLINE>
<TEXT>

     ABD Dışişleri Bakanı Condoleezza Rice, Irak'ta Saddam Hüseyin döneminde takibata maruz kalan azınlıkların bugün özerklik dahil her konuda haklarını talep etmelerini doğal karşılamakla birlikte, ''Irak'ın toprak bütünlüğünün asla tartışma konusu yapılmaması'' gerektiğini söyledi. Rice, İtalyan gazetelerinden La Repubblica'da yayımlanan demecinde, hazırlanacak anayasanın herkesin haklarını tanımasını isteyerek, ''Irak'ın toprak bütünlüğü asla tartışma konusu yapılmamalıdır'' dedi. 
     ''Irak'ın kuzeyinden iç açıcı haberler gelmiyor. Kerkük'teki Kürtler daha fazla özerklik isterken, Amerikan basınında Türkiye'nin olası bir askeri müdahalesine işaret eden haberler yayınlanıyor. Sizce bu mümkün mü '' sorusu, Rice tarafından şu sözlerle yanıtlandı 
     ''Saddam döneminde Kürtlerin yanı sıra Türkmenler de vahşete ve takibata maruz kalmışlardı. Şimdi hak, özerklik, özellikle de teminat talep etmeleri doğal. İzlenebilecek tek yol, herkesin onurunu aynı düzeyde koruyabilecek bir anayasa hazırlanmasıdır. Ancak ülkenin toprak bütünlüğü asla tartışma konusu yapılmamalıdır.'' 
     
     AYETULLAH EL SİSTANİ DEĞERLENDİRMESİ 
     Rice, Irak'taki seçimlerden sonra, Ayetullah Ali Sistani'nin anayasanın Kuranıkerim'den esinlenerek hazırlanması çağrısında bulunduğunun hatırlatılması üzerine de şunları söyledi 
     ''Irak, anayasa konusundaki siyasi sürecin ve daha önce mümkün bile olmayan tartışmaların henüz başındadır. Hiç kuşkusuz müzakereler, uzlaşmalar ve küçük gelişmeler söz konusu olacaktır. El Sistani, Irak'ta önemli bir rol oynamıştır. Gelecekte de önemli bir rol oynayacağı inancındayım''. 
     Rice, seçimlerde halkı oy kullanmaya çağıran El Sistani'nin, Irak'taki siyasi yapılanmaya Sünnilerin katılımını sağlama konusunda da önemli bir rol oynayabileceğini söyledi. ''ABD, kadın hakları meselesine büyük önem vermektedir. Bu meseleye, sadece Irak'ta değil, tüm İslam dünyasında önem veriyoruz'' diyen Rice, Suudi Arabistan'da kadınlara oy kullanma hakkı tanımadan da olsa ilk kez sandık başına gidilmiş olmasını da müspet bir gelişme olarak niteledi. Rice, Suudi Arabistan'daki seçimleri kastederek, ''Küçücük bir adım bile yeni gelişmelere yol açabilir'' dedi. 
     
     İRAN'A NÜKLEER SİLAHLANMADAN VAZGEÇME ÇAĞRISI 
     Rice, ABD'nin şu an için Kuzey Kore veya İran'a saldırmak gibi bir planı olmadığını belirtmekle birlikte, bu ülkelerin nükleer silah üretme düşüncelerinden vazgeçmeleri gerektiğini yineledi. 
     ''Nükleer silah konusu, şu an itibarıyla Ortadoğu için en önemli mesele. İran'ın, uluslararası camiaya karşı bir yükümlülüğü vardır Bu da, gizlice nükleer silah üretemeyeceğinin bilincine varmasıdır'' diyen Rice, sözlerini şöyle sürdürdü 
     ''Ama İran hep konuyu değiştirerek sorunu göğüslemeye yanaşmadı. Yapmaları gereken iş son derece basittir. Nükleer silah üretmek gibi bir projeleri olmadığı konusunda Uluslararası Atom Enerjisi Ajansı'na teminat vermelidir. Bunun ardından, konuya ilişkin görüşme ve anlaşmaların yapılması da mümkün olabilir''. 
     
</TEXT>
</DOC>
