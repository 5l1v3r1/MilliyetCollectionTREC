<DOC>
<DOCNO> 332034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/dunya/dun01.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum turizmcinin Rodos oyunu 
</HEADLINE>
<TEXT>


Rum turizm şirketi 'Air Miles' 24 Mart'tan bu yana İstanbul'a uçuyor. İzmir'e de sefer planlayan şirket, direkt uçuş yasağını Rodos'ta sefer sayısını değiştirerek deliyor 

Taki Berberakis - Atina 


Kıbrıs Rum kesimindeki özel bir turizm şirketinin, Rum kesiminden Türkiye'ye direkt uçuş yasağını delerek, Rum Larnaka Havaalanı ile İstanbul arasında düzenlediği direkt seferlerle Türkiye'ye turist taşıdığı belirtildi. 
Yunanistan'da yayımlanan Etnos gazetesinde yer alan habere göre Rum "charter" turizm şirketi Air Miles, İstanbul seferlerine 24 Mart 2005'te başladı. Gazeteye göre, Air Miles şirketi, Türkiye ile Rum kesimi arasında resmi ilişki bulunmamasına rağmen direkt uçuş düzenlemek için ilginç bir yöntem uyguluyor. Şirket, direkt uçuş yasağını şu yöntemle deliyor 
Şirketin uçakları Larnaka'dan İstanbul'a gidişte Rodos Havaalanı'na iniş yapıyor ve yeni sefer sayısı alarak İstanbul'a doğru yoluna devam ediyor.Dönüşte ise Larnaka'ya direkt gidiyor, uçuş kodu uçak havadayken değiştiriliyor. 

'Uygulamamız yasal' 
Şirket yetkilileri, direkt sefer düzenlemek için buldukları yöntem hakkında, "Seferlerimiz sırasında uyguladığımız yöntem tamamen yasaldır ve şimdiye kadar hiç sorunumuz olmadı" dediler. Air Miles yetkilileri, Etnos'a yaptıkları açıklamada, "Yaptığımız ilk 4 seferde uçaklar yüzde 85 doluydu" diyerek önümüzdeki sezonda çok daha büyük işler yapmayı beklediklerini söylediler. Şirketin ileride İzmir'e de turist seferleri düzenlemeyi planladığı belirtildi. 
Etnos, Kıbrıs Rum kesiminden İstanbul'a son yıllarda turist akını yaşandığını ve 2003'te 1000, 2004'te ise 1500 Rum'un Atina üzerinden seferlerle İstanbul'u ziyaret ettiğini yazdı. 


</TEXT>
</DOC>
