<DOC>
<DOCNO> 311993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun49.html </URL>
<DATE> 2005/02/03/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Yuşçenko, Nobel Barış ödülü için aday gösrterildi 
</HEADLINE>
<TEXT>

     Avrupa Parlamentosu'ndan AP 5 milletvekili, Ukrayna Devlet Başkanı Viktor Yuşçenko'yu 2005 Nobel Barış Ödülü için aday gösterdi. 
     Avrupa Parlamentosu'nun Polonyalı Başkan Yardımcısı Jacek Saryusz-Wolski ve 4 milletvekilinin Oslo'daki Nobel Enstitüsü'ne 1 Şubat'ta gönderdiği mektupta, Yuşçenko'nun ''demokrasi için mücadelesinde gösterdiği cesaret nedeniyle'' bu ödül için aday gösterildiği belirtildi. 
     Parlamenterlerin mektubunda, ''Bu ödül, sadece yüzbinlerce insanın ifade ettiği özgürlük arzusunu değil, Yuşçenko'nun kişisel cesaretini de yansıtacaktır'' denildi. 
     Nobel ödülü berat, altın madalya ve 1,1 milyon avroluk çekten oluşuyor. Ödül 10 Aralık'ta Oslo'da sahibini bulacak. 
     İstihbarat çalışanları tarafından zehirlendiğini ve bunun izlerinin suratında belirdiğini ileri süren Yuşçenko, Ukrayna'da 21 Kasım'da yapılan devlet başkanlığı seçimini kaybetmişti. 
     Gözlemcilerin uluslararası normlara uygun bulmadığı seçimin ardından, yüz binlerce Yuşçenko yanlısı sokaklara dökülmüş ve gerginlik, ülkenin ikiye bölünmesi fikrinin ortaya atılmasına yol açacak şekilde artmıştı. Yüksek Mahkeme, Yuşçenko'nun seçimlerle ilgili itirazını haklı bularak, oy verme işlemlerinin tekrarı yönünde karar almış ve yenilenen seçimi Yuşçenko kazanmıştı. 
     
</TEXT>
</DOC>
