<DOC>
<DOCNO> 304877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/soneko13.html </URL>
<DATE> 2005/01/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kuruşla hesaplar zor olunca... 
</HEADLINE>
<TEXT>

     Yeni Kuruş YKr ile hesap yapmakta zorlanan pazarcı esnafı, fiyatlarını Türk Lirası cinsinden göstermeyi tercih ediyor. 
     AA muhabirinin edindiği bilgiye göre, 1 Ocak 2005'ten itibaren kullanılmaya başlanan Yeni Türk Lirası YTL ve Yeni Kuruş'a YKr alışamayan tüketiciler, alışverişlere çıktıklarında hesaplamalarda zorluklar yaşıyor. 
     Özellikle kuruşların sıklıkla kullanıldığı pazar, bakkal, minibüs ve taksilerde hesaplarda zorlanan vatandaşlar, zorunlu olarak eski Türk lirasına göre hesap yapıyor, daha sonra ödemesini YTL cinsinden gerçekleştiriyor. 
     Kuruşla hesaplarda en fazla sorunu ise pazarcı esnafı yaşıyor. Tüketici ile birlikte karşılıklı hesap sıkıntısı yaşayan pazarcı esnafı, etiketlerinde Türk Lirasını tercih ediyor. 
     Pazarcı Hüsrev Uslu, bazı vatandaşların 750 bin liralık bir ürünün 75 YKr yerine 7,5 YKr ettiğini ileri sürerek para üstü istediğini belirterek, ''Tüketici de biz de kuruşlarla hesap yaparken zorlanıyoruz. İster istemez bir karışıklık yaşanıyor. Bu yüzden pazarcı esnafı olarak en azından vatandaşlar YTL ve YKr'ye tam alışana kadar fiyatlarımızı eski Türk Lirası cinsinden göstermeye karar verdik'' dedi. 
     Uslu, bazı kişilerin 1 YTL ile 1 YKr'yi bile karıştırdığını ifade etti. 
     Taksiciler ise virgülden sonraki bölümlerin ödenmemesinden şikayetçi. Taksiye binen vatandaşların sadece YTL olan kısmını ödedeğini belirten taksici Rafet Ceylan ise ''Örneğin gidilen yol sonunda 3,9 YTL yazan taksimetreyi gören vatandaş, sadece 3 YTL'sini ödüyor. Geriye kalan 90 kuruş yani 900 bin liralık bölümü, kuruşu küçük görmesi yüzünden ödemiyor. Ancak, kuruşlar çok değersiz değil. Bu yüzden vatandaşlarla zaman zaman tartışıyoruz'' diye konuştu. 
     Bakkal sahibi Halil Demirbağ da küçük alışverişlerde, kuruş nedeniyle sorun yaşadıklarını, bu yüzden hesabı eski Türk Lirası cinsinden yapıp ödemeyi YTL olarak aldıklarını anlattı. 
     
</TEXT>
</DOC>
