<DOC>
<DOCNO> 339512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko05.html </URL>
<DATE> 2005/05/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İstanbul'da deprem sigortası olan konut sayısı azaldı 
</HEADLINE>
<TEXT>

     Son yıllarda yaşanan büyük depremler, deprem ülkesi olan Türkiye’de konut sahiplerini zorunlu deprem sigortası yaptıramadı. 2004 yılında deprem sigortası yaptıran konutların sayısı, yalnızca yüzde 3.3 artarak 2.1 milyon adet oldu. Deprem riskinin en yoğun olduğu illerin başında gelen İstanbul’da ise sigortalı bina sayısı yüzde 4.3 azalarak 775 bine indi. 
     ANKA’nın Doğal Afet Sigortaları Kurumu DASK 
     Koordinatörlüğü ile Milli Reasürans T.A.Ş.’den edindiği verilere göre, büyük bölümü deprem riski altında bulunan Türkiye’de deprem sigortasına ilgi artmıyor. 2004 yılında zorunlu deprem sigortası yaptıran konutların sayısı, bir önceki yıla göre yalnızca yüzde 3.3 arttı. 2003 yılında 2 milyon 22 bin 502 adet olan zorunlu deprem sigortası yaptıran konut sayısı, 2004 yılında 2 milyon 89 bin 570 adet olarak gerçekleşti. 
     Zorunlu deprem sigortası poliçelerinde toplam teminat tutarı ise geçen yıl 73 katrilyon 999.7 trilyon lira düzeyinde oluştu. 
     
     İSTANBUL’DA SİGORTALI KONUT SAYISI AZALDI 
     Olası bir depremde büyük ölçüde etkilenebilecek illerin başında gelen ve yakın zamanda çok büyük bir depremle karşı karşıya kalabileceği uyarısında bulunulan İstanbul’da, sigortalı konut sayısı ise azalıyor. 2004 yılında İstanbul’daki konutların 775 bin 335’inin deprem sigortası yaptırdığı belirlendi. Sigortalı konut sayısı, 2003 yılındaki 810 bin 170’lik düzeyine göre yüzde 4.3 azaldı. 
     İstanbul deprem sigortalı konut sayısında ilk sırada yer aldı. 
     İstanbul’da sigorta yaptıran konutların toplam teminat tutarı ise 28 katrilyon 299.8 trilyon lira olarak hesaplandı. 
     
     DEPREMDEN ETKİLENEN İLLER 
     Bir çok kişinin öldüğü ve büyük ölçüde hasarın meydana geldiği 17 Ağustos depreminde yerle bir olan Yalova’da da sigortalı konut sayısı gerileme gösterdi. Yalova’da deprem sigortası yaptırılan konut sayısı, yüzde 1.5 azalarak 21 bin 475’e indi. 
     Aynı depremden etkilenen Bolu’da ise sigortalı konut sayısı yüzde 19.6 artarak 15 bin 832’ye çıktı. 
     Depremden büyük ölçüde etkilenen Kocaeli’de deprem sigortası yaptıran konutların sayısı yüzde 23.2 artarak 63 bin 740’a, Sakarya’da yüzde 22.9 artarak 33 bin 413’e, Düzce’de yüzde 5.5 artarak 5 bin 728’e, Balıkesir’de yüzde 11.3 artarak 50 bin 519’a ulaştı. 
     
     ANKARA İKİNCİ, İZMİR ÜÇÜNCÜ SIRADA 
     Deprem sigortalı konut sayısında İstanbul’un ardından Ankara ikinci, İzmir ise üçüncü sırada yer aldı. Ankara’da zorunlu deprem sigortası yaptıran konutların sayısı, yalnızca yüzde 0.7 artarak 228 bin 517 oldu. İzmir’de ise sigortalı konut sayısı yüzde 3.6 azalarak 150 bin 23’e indi. 
     Deprem sigortası teminat tutarı Ankara’da 8 katrilyon 397.1 trilyon lira, İzmir’de 5 katrilyon 277.6 trilyon lira oldu. 
     
     EN YÜKSEK ARTIŞ KIRIKKALE’DE 
     Sigortalı konut sayısında en yüksek artış Kırıkkale’de yaşandı. Kırıkkale’de sigorta yaptıran konut sayısı yüzde 190.2 artarak 4 bin 295’e çıktı. 
     Iğdır’da sigortalı konut sayısı 2004 yılında yüzde 152.1 artarak 1190’a, Ağrı’da konut sayısı yüzde 116.7 
     artarak 1844’e, Siirt’te konut sayısı yüzde 106.8 artarak 883’e yükseldi. 
     
     RİSK TAŞIYAN BÖLGELER 
     1’inci derece deprem kuşağında yer alan Hatay’da 
     sigortalı konut sayısı yüzde 31.1 artarak 13 bin 887’ye, Manisa’da yüzde 13 artarak 17 bin 194’e, Burdur’da yüzde 1.2 artarak 5 bin 10’a, Amasya’da yüzde 5.8 artarak 6 bin 256’ya, Tokat’ta yüzde 10.4 artarak 6 bin 889’a, Muş’ta yüzde 19.8 artarak 757’ye ulaşırken, Isparta’da yüzde 5.3 azalarak 7 bin 687’ye indi. 
     
</TEXT>
</DOC>
