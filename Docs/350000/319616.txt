<DOC>
<DOCNO> 319616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko40.html </URL>
<DATE> 2005/03/01/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Mey İçki'den "Sahte rakı" uyarısı... 
</HEADLINE>
<TEXT>

     Tekel'in alkollü içkiler bölümünü alan Mey İçki'nin Üst Yöneticisi CEO Galip Yorgancıoğlu, restoran sahiplerinin kendilerine daha düşük fiyattan teklif edilen rakıya kuşkuyla bakması ve kar etmek umuduyla yapacağı alışverişin müşterilerinin hayatına mal olacağını hesaba katması gerektiğini bildirdi. 
     Galip Yorgancıoğlu, sahte rakıdan kaynaklanan ölüm ve zehirlenme olayları nedeniyle yazılı bir açıklama yaptı. 
     Yorgancıoğlu, sahte rakı nedeniyle yaşanan ölümlerin çok acı olduğunu belirtirken, sahte rakı üretiminin başta insan sağlığı olmak üzere, ülke ekonomisine de ağır yükler getirerek, devlete ağır vergi kayıplarına mal olduğunu bildirdi. 
     Sahte rakıya üretim sırasında konulan maddelerin ölüme varan olaylara yol açtığına dikkat çeken Yorgancıoğlu, şunları kaydetti 
     ''Buna karşı hep birlikte mücadele etmemiz gerekiyor. Başta devlet olmak üzere, herkesin farklı sorumlulukları olmalı. Devlet denetimlerini sıklaştırmalı ve insan sağlığı ile oynayanlar da ağır biçimde cezalandırılmalıdır. Sadece kaçak rakıyı üreten değil servis edenin de cezası cinayete teşebbüs olmalıdır.'' Mey İçki olarak ürün fiyatlarının belli olduğunu belirten Yorgancıoğlu, ''Restoran sahipleri kendilerine daha düşük fiyattan teklif edilen rakıya kuşkuyla bakmalı ve kar etmek umuduyla yapacağı alışverişin müşterilerinin hayatına mal olacağını hesaba katmalıdır. Bakkallar ve market sahipleri bizim dağıtıcılarımız dışında kimseden alışveriş yapmamalıdır'' dedi. 
     
     SAHTE RAKI NASIL ANLAŞILIR 
     Galip Yorgancıoğlu, sahte rakıyı gerçek rakıdan ayırmak için dikkat edilecek noktaları da şöyle sıraladı 
     ''Mey İçki ürünlerinde kapağın etrafını kaplayan, üstünde kahverengi ile TEKEL yazan şeffaf plastik bir koruma sistemi bulunuyor. Bu plastik kaplamanın içinde dikine yer alan gri metalik hologram bant bulunuyor. Hologram üzerinde belirgin 'Tekel', üstünde 'rakı' yazısı ve altında da 'gerçek rakı' ve 'genuine rakı' ibareleri yer alıyor.'' Rakı alacak tüketicinin kapaktaki üretim tarihinin net ve belirgin yazıldığına özellikle dikkat etmesi gerektiğini belirten Yorgancıoğlu, ''Market, restoran ve otel işletmecilerinin dikkat etmesi gereken nokta kapaktaki tarihin üzerindeki seri numarasının her bir üründe farklılaşmasıdır. Tarih ve numara, fabrikalarda ink-jet tekniği ile basılır. Sahtelerinde ise genellikle kapakların üzerindeki tüm rakamlar birbirinin aynı oluyor'' dedi. 
     Genellikle, daha önce kullanılmış şişelerin kaçak olarak doldurulması nedeniyle şişenin eskiliği ve etiketin yıpranmışlığının da sahte rakının anlaşılma olasılığını güçlendirdiğini belirten Yorgancıoğlu, şöyle dedi 
     ''Devletin, alkollü içkilerin Özel Tüketim Vergisi'ne ÖTV 2 yıl içinde 4 kez çok yüksek oranda zam yapmasının merdiven altında kaçak üretim yapan ve insan sağlığıyla oynayan kişilerin ekmeğine yağ süreceğini söylemiştik, söylüyoruz. Vergiye yapılan her zam, bu kişilerin karına kar katıyor ve sahte rakı üretimini daha cazip hale getiriyor.'' 
     
</TEXT>
</DOC>
