<DOC>
<DOCNO> 325886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko36.html </URL>
<DATE> 2005/03/22/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
TMSF'den motor yat satışı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından haczedilen ''Barracuda-2'' adlı motor yat, 25 Mart Cuma günü satışa çıkarılacak. 
     Satışı açık artırma usulü ile gerçekleştirilecek olan ''Barracuda-2'', bağlı bulunduğu Kalamış Setur Marina'da tanıtıldı. 
     Satış öncesi temizliği yapılan motor yatı gazetecilere gezdiren TMSF Basın Danışmanı Kamil Oğuz, yaptığı açıklamada, ''Barracuda-2''nin, Favori Tekstil Dış Ticaret A.Ş'nin TMSF'nin el koyduğu Yaşarbank'a olan borçlarından dolayı geçen yıl Mart ayında haczedildiğini kaydetti. 
     Oğuz, motor yatın şu an İcra Dairesi'nde olduğunu dile getirerek, ''Temizliği tamamlandıktan sonra yarın teslim alacağız'' dedi. 
     Motor yatın satış ihalesinin 24 Mart Perşembe günü kapalı teklif zarfı alma yöntemiyle başlamış olacağını belirten Oğuz, 25 Mart Cuma günü tekliflerin açılacağını ve deniz aracının 750 bin YTL'lik muhammen bedelle satışa çıkarılacağını anlattı. 
     Oğuz, motor yatın yaklaşık 7 yıldır Kalamış Setur Marina'da bağlı durduğunu vurgulayarak, ''Uzun süredir bakım ve onarımdan mahrum kalmış bir durumda. TMSF olarak amacımız bir an önce satışının gerçekleşmesi ve engin denizlere açılmasıdır'' dedi. 
     Gazetecilerin Uzanlar'a ait olan ve el konulan yatların ne olacağı şeklindeki soruları üzerine de Oğuz, satışların pazarlık usulü gerçekleştirileceğini anlattı. 
     Tuzla'da Rota Tersanesi'nde 1997 yılında üretilen Barracuda-2'nin boyu 28.70, genişliği 6.28 ve derinliği ise 3.22 metre. Motoryatın, uzun süredir çalışmamasından dolayı bakımının yapılması, değişim parçalarının yenilenmesi ve hasarlı aksamının onarılması gerekiyor. 
     
</TEXT>
</DOC>
