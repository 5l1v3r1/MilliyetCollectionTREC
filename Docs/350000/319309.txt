<DOC>
<DOCNO> 319309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo10.html </URL>
<DATE> 2005/02/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Aktuğ Böyle giderse hedefe ulaşırız... 
</HEADLINE>
<TEXT>

     Birinci Süper Futbol Ligi'nde şampiyonluk ve Avrupa Şampiyonlar Ligi'ne katılma mücadelesi veren Trabzonspor'da, kulüp başkanı Atay Aktuğ, ''Böyle giderse hedefe ulaşırız'' dedi. 
     Denizlispor karşısında ortaya konulan futboldan memnun olduğunu belirten Aktuğ, ''Takım gittikçe çok güzel ve iyi futbol oynuyor. Göze hoş gelen bir futbol oynadık. Gol atıyoruz, goller kaçırıyoruz. Denizlispor gibi güçlü bir takımı 3-0 yenmek her takımın yapacağı iş değil'' diye konuştu. 
     Aktuğ, önlerinde Gaziantepspor ile yapacakları Türkiye Kupası maçının bulunduğunu ifade ederek, şöyle konuştu 
     ''Bu maçtan iyi sonuçla ayrılıp, kupadaki hedefimize doğru gitmek istiyoruz. Kazanmaya devam ediyoruz. İnşallah ligin sonuna kadar gideriz. Böyle giderse hedefe ulaşırız. 12 haftalık bir süre var. Bu az bir süre değil. Galatasaray puan kaybetti, Fenerbahçe de biz de puan kaybedebiliriz. Önümüzdeki uzun sürenin sonuna kadar mücadele edeceğiz.'' 
     
</TEXT>
</DOC>
