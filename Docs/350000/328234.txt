<DOC>
<DOCNO> 328234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur05.html </URL>
<DATE> 2005/03/29/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Kendi arkadaşını da öldürdüğünü polisten öğrendi 
</HEADLINE>
<TEXT>

     TEKİRDAĞ DHA 

      TEKİRDAĞ'da kafeteryada çıkan tartışmada kavga ettiği 31 yaşındaki Ali Rıza Samat'ı tabancayla vuran katil zanlısı 20 yaşındaki Murat Çelik, araya giren arkadaşı 23 yaşındaki Cüneyt özen'i de öldürdüğünü ifade verdiği polislerden öğrenince bayıldı. Hakkında yasal işlem yapılan Murat Çelik tutuklanarak cezaevine gönderildi. 
     Olay, dün saat 20.00 sıralarında Ertuğrul Mahallesi'ndeki Raine Kafeterya'da meydana geldi. Murat Çelik ve arkadaşı Cüneyt Özen oturdukları masada sohbet ederken, arka masada oturan Ali Rıza Samat, iddiaya göre kendilerine sataştı. 
     İki arkadaşın "Doğru düzgün otur. Sataşma'' diye uyardıkları öne sürülen Ali Rıza Samat, tartışmayı sürdürdü. Kafeteryanın dışına çıkan Murat Çelik ile Ali Rıza Samat arasında kavga alevlendi. Bunun üzerine öfkesine hakim olamayan Çelik, yanında taşıdığı annesine ait 9 milimetre çapındaki bulundurma ruhsatlı tabancayla ateş etmeye başladı. Ali Rıza Samat'ı ateş ettiğinin farkında olan ancak, araya giren arkadaşı Cüneyt Özen'i de vurduğunu farketmeyen Murat Çelik kaçtı. 
     Cüneyt Özen olay yerinde can verirken, Ali Rıza Samat, kaldırıldığı Tekirdağ Devlet Hastanesi'nde yaşamını yitirdi. Soruşturma başlatan polis, Murat Çelik'i kısa sürede yakaladı. İfadesi alınan Murat Çelik, "Dışarı çıktıktan sonra Ali Rıza elini beline atınca tabanca çıkaracağını sandım. Bu nedenle ben önce davranarak ateş ettim. Yan masadan bize laf alınca olay meydana geldi. Eğer inanmazsanız Cüneyt'e sorun, o size anlatsın'' dedi. 
     Polislerin, arkadaşı Cüneyt'in olay yerinde öldüğünü söylemesi üzerine Murat Çelik, bayıldı. Olay yerinde 10 boş kovan bulunurken, hakkında yasal işlem yapılan Murat Çelik, bugün öğleden sonra adliyenin arka kapısından Cumhuriyet Savcılığı'na götürüldü. Savcılıktaki ifadesinde de polisteki ifadesini tekrarlayan Murat Çelik, nöbetçi mahkemece tutuklanarak Tekirdağ Kapalı Cezaevi'ne kondu. 
     
</TEXT>
</DOC>
