<DOC>
<DOCNO> 303847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/dunya/dun01.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den KKTC sürprizi 
</HEADLINE>
<TEXT>


UTKU ÇAKIRÖZER Tel Aviv 


İsrail hükümetinin, kendi şirketlerinin KKTC'ye yatırım yapmalarına onay verdiği bildirildi. Türkiye ise, İsrailli işadamlarından KKTC'ye uçak seferleri için de hükümetleri nezdinde lobi yapmalarını istedi. 
Dışişleri Bakanı Abdullah Gül'le kaldığı otelde görüşen İsrailli işadamları, AB'nin Türkiye ile müzakerelere başlama kararı sonrasında yatırımcılarının Türkiye'ye ilgisinin artacağını kaydetti. İşadamları özellikle, telekomünikasyon alanındaki özelleştirme ihaleleriyle yakından ilgilendiklerini Gül'e aktardı. İsrail şirketlerinin birinci önceliğinin de Türk Telekom ihalesi olduğu belirtildi. 

Ticaret artsın 
Gül de iki ülke arasında 2 milyar doları bulan ticaret hacminin daha da artması için İsrail şirketlerini Türkiye'de görmekten memnun olacaklarını bildirdi. 
İsrail'in Kıbrıs konusunda da yeni bir adım attığını Gül'e aktaran işadamları, Kuzey Kıbrıs'a yapacakları yatırımlara hükümet tarafından resmen onay verildiğini belirtti. 
Görüşmede bu karardan memnuniyetini dile getiren Türk tarafı, Ercan Havaalanı'na doğrudan uçak seferi yapılması konusunda da İsrail'in adım atması için işadamlarının hükümete baskı yapmasını istedi. 


</TEXT>
</DOC>
