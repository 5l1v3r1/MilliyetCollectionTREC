<DOC>
<DOCNO> 311423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo50.html </URL>
<DATE> 2005/02/01/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Galatasaraylı Ergün Amacım kalmazsa şu an bile futbolu bırakırım 
</HEADLINE>
<TEXT>

     Galatasaray'ın yıldız futbolcusu Ergün Penbe, futbol yaşamında büyük başarılar yaşadığını ve daha alacakları kupalar olduğunu belirterek, ''Amacım kalmazsa şu an bile futbolu bırakırım'' dedi. 
     Futbol Federasyonu'nun aylık resmi yayın organı ''Tam Saha'' Dergisi'nde röportajı yayınlanan Ergün, hedeflerinin asla bitmeyeceğini kaydederek, ''Mesela Avrupa Şampiyonlar Ligi kupası var. Kazanılacak lig şampiyonlukları, Türkiye Kupaları var. Hedefler hiç değişmiyor. Galatasaray'da oynadığım sürece daha büyük başarılara imza atmak isterim'' diye konuştu. 
     Ergün, futbol yaşamında her futbolcu gibi kritik dönemleri yaşadığını da kaydederek, Kilimlispor'da oynarken Gebzespor'a transferinin söz konusu olduğunu, ancak bu transferin gerçekleşmemesinin ardından Gençlerbirliği'ne gittiğini ve Galatasaray için yolunun açıldığını kaydetti. Galatasaray'a geldikten 2 yıl sonra takımdan ayrılmasının gündeme geldiğini anlatan Ergün, ancak Fatih Terim'in gelmesiyle birlikte kaldığını ve büyük başarılarda pay sahibi olma fırsatı bulduğunu kaydetti. 
     Ergün Penbe, tüm futbolcuların bir yere gelebilmek için büyük emekler sarfettiğini kaydederek, sözlerini şöyle sürdürdü 
     ''Bu işe emek vermeden bir yere gelemezsiniz. Herkes aslında bu emeğin karşılığını alıyor. Benim bir yeteneğim var ve ben buna ihanet edemem. Buralara çok çalışarak geldim. Zonguldak'ta çevremdeki insanları görüyordum, ekmek mücadelesi veriyorlardı. Ben futbolcu olmazsaydım ya maden ocağında çalışacak ya da memur olacaktım.'' Sakin ve kolay kolay sinirlenmeyen birisi olduğunu belirten Ergün, bu yüzden her yere rahatlıkla gidebildiğini, Fenerbahçe veya Beşiktaş taraftarlarından bugüne dek hiçbir kötü tepki görmediğini söyledi. Ergün, bu konuyla ilgili bir anısını da anlatarak, ''Fenerbahçe-Galatasaray maçında bir arkadaşımıza rakip taraftarlar korner attırmıyorlardı. Ben gittim biraz attılar, sonra oradaki insanlar durdurdular ve 'atmayın o Ergün' diye. Bu benim için güzel birşey tabii. Keşke bunlar hiç olmasa. Taraftarlar bu oyunu eğlence gibi görseler'' diye konuştu. 
     Ergün, hakem-futbolcu diyaloğunun iyi olmasının önemine de değinerek, ''Bazı hakemlerimiz 'Tamam Ergüncüğüm ben öyle gördüm' deyince zaten olay olarada çözülüyor. Karşı diyalog çok önemli. Hakem-futbolcu diyaloğu her geçen gün daha iyiye gidiyor'' ifadelerini kullandı. 
     
</TEXT>
</DOC>
