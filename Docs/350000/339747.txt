<DOC>
<DOCNO> 339747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/aspo.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şikeye girer mi 
</HEADLINE>
<TEXT>


Galatasaray ile Malatyaspor'un, Saidou konusundaki tartışmasında yeni bir cephe açıldı. Cim-Bom'un "Bize karşı oynama" dediği Kamerunlu futbolcuyu kiralayamadığı için Malatyaspor'a sattığı ortaya çıktı 

ÖZEL HABER CEMAL ERSEN 


Galatasaray'ın, Malatyaspor maçında oynamaması için çaba gösterdiği Saidou ile resmi hiçbir bağı bulunmadığı ortaya çıktı. Malatyaspor'a kiralık olarak verildiği ifade edilen Saidou'nun sözleşmesinin 26 Ocak 2005 tarihinde noter huzurunda karşılıklı olarak resmen fesih edildiği saptandı. Galatasaray'ın ara transferin bitimine günler kala Franck Ribery'yi altıncı yabancı olarak alabilmek için gözden çıkardığı Saidou'nun, Futbol Federasyonu resmi kayıtlarına göre 26 Ocak 2006'ya dek Malatyaspor'un futbolcusu olduğu belirlendi. 
Bir yıllık sözleşme karşılığı 30 bin euro transfer ücreti aldığı kayda geçen Saidou'nun, Galatasaray'daki eski resmi sözleşmesindeki ücretinin ise sadece 30 milyar lira olarak beyan edilmesi de dikkat çekti. 

Etik tartışması 
FIFA kayıtlarına göre de uluslararası resmi transfer sertifikası Malatyaspor'da bulunan Saidou'ya maçtan bir gün önce Galatasaray yöneticisi Fatih Gökşen'in telefon açıp "Bize karşı oynama" yolunda telkinde bulunması "etik" tartışmasına yol açtı. 
Galatasaray İkinci Başkanı Ergun Gürsoy ile Malatyaspor Başkanı Hikmet Tanrıverdi arasında da gerginliğe ve söz düellosuna yol açan Saidou'nun, Futbol Federasyonu resmi internet sitesinde Malatyaspor'a kiralık değil, transfer yaparak geldiği belirtildi. Saidou'nun, Malatyaspor'un altıncı yabancısı olduğu ve bunun karşılığı federasyona 50 milyar lira da yabancı kontenjanı parası yatırıldığı kaydedildi. 

Danışıklı dövüş 
Galatasaray'ın transferin bitimine bir hafta kala "gözden çıkardığı" Saidou'yu Mayıs ayı sonunda Malatyaspor'dan tekrar isteyeceği öğrenildi. "Bir futbolcunun bir başka kulübe kiralık olarak gidebilmesi için kendi kulübünde 12 ay süreyle forma giymiş olması zorunluluğunu" bulunurken, bu yöntemin FIFA kurallarını delmek için "hülle" olarak kullanıldığı ifade edildi. 

'Söz verilmedi' 

Malatyaspor Başkanı Hikmet Tanrıverdi, Galatasaray maçı öncesi Saidou'nun telefonla aranarak oynamaması yolunda yapılan telkini "etik değil" diye yorumladı. Tanrıverdi şunları söyledi 
"Galatasaray, Ribery'i transfer edebilmek için Saidou'yu bir an önce göndermek istedi. Biz Saidou'yu alınca aramızda hiçbir şekilde Galatasaray maçında oynamayacak diye konuşma geçmedi, söz verilmedi. Maç öncesi gereksiz yere gerginlik yaratılıp, Malatyaspor baskı altına alınmak istendi. Zaten Sayın Gürsoy'un davranış ve sözlerine kamuoyu gerekli tepkiyi verdi. Eğer Saidou'yu sezon sonunda isterlerse, biz de karşılıklı oturup sözleşmesini fesih ederiz. Bizim bu konuda verilmiş bir sözümüz var". 

'Geri almıyoruz' 
Galatasaray Asbaşkanı Ergun Gürsoy da, yönetmelikler izin vermediği için, Saidou'nun, Malatyaspor'a kiralık değil tapusuyla verildiğini söyledi. Gürsoy, "Biz, bu futbolcuyu 6 ay sonra geri alacaktık. Ancak Malatyaspor için çok kıymetliymiş. Bu kadar olaydan sonra Saidou'yu geri almaktan da vazgeçtik. Tepe tepe kullansınlar" dedi. 


</TEXT>
</DOC>
