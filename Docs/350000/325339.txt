<DOC>
<DOCNO> 325339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur14.html </URL>
<DATE> 2005/03/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Medya abartmıyor Kapkaççılar öldürdü, gaspçılar boğaz kesti... 
</HEADLINE>
<TEXT>

     Kocaeli'nin Gebze İlçesi'nde, cep telefonu kapkaç yöntemiyle çalınan bir kişi, peşlerinden koşup yakaladığı zanlılar tarafından bıçaklanarak öldürüldü. 
     Darıca Emek Mahallesi'nde kahvehane işleten Muhittin Gülen 40 yeni aldığı cep telefonunu incelerken, yanına yaklaşan bir kişi telefonu alarak kaçmaya başladı. 
     Telefonu çalan kişi, kahvehanenin yaklaşık 30 metre uzağında kendisini bekleyen otomobile doğru koşarken, Gülen de peşinden koşarak 2 kişinin daha bulunduğu otomobilin kapısını zorlamaya başladı. 
     Otomobilin hareket etmesiyle bir süre sürüklenen Gülen, aracı bırakmayınca, kapkaççılar tarafından boğazından bıçaklandı. 
     Özel Boğaziçi Hastanesi'ndeki ilk müdahalenin ardından İstanbul Kartal Lütfi Kırdar Eğitim ve Araştırma Hastanesi'ne kaldırılan Gülen kurtarılamadı. 
     Yetkililer, olaydan sonra otomobille kaçan 3 kişinin yakalanmasına çalışıldığını bildirdiler. 
     
     Motosikletli gaspçılar kendilerine direnen adamın boğazını kesti 
     Ufuk BALKİS DHA 

ANTALYA'da motosikletli 4 gaspçı, sokakta yürürken önünü kestikleri malulen emekli Mustafa Korkmaz'ın parasını istedi. Karşı koyan Korkmaz'ın boğazını ve parmağını döner bıçağı ve palalarla kesen gaspçılar, öldü sandıkları kanlar içinde yere yığılan adamı bırakıp, cebindeki parasını alarak kaçtı. Yarım saat sonra aynı sokakta evine doğru yürüyen 26 yaşındaki Sezen Sezgin'in boğazına bıçak dayayan farklı 2 saldırgan da genç kadının içinde para ve cep telefonu bulunan çantasını gasp etti. Hastanede tedaviye alınan Mustafa Korkmaz'ın sağlık durumunun iyi olduğu belirtilirken, polise başvuran Sezen Sezgin, yaşadığına şükretti. 
     İlk olay dün gece saat 22.00 sıralarında Fabrikalar Mahallesi 3013 sokakta meydana geldi. Rehberlik yaptığı dönemde trafik kazası geçiren ve aylarca komada kalan Mustafa Korkmaz'ın, tedavi olup iyileştikten sonra SSK'dan malulen emekli oldu. İşlemlerini tamamlamak için gittiği İzmir'den dün akşam Antalya'ya dönen Korkmaz, kaldığı arkadaşının evine giderken, önünü kesen iki motosikletteki 4 kişinin saldırısına uğradı. Korkmaz'a sigalarını yakmak için ateş isteme bahanesiyle yaklaşan saldırganlar, üzerindeki para ve kıymetli eşyalarını vermesini istedi. 
     Gaspçılar, karşı koyan Korkmaz'a yanlarında taşıdıkları pala ve döner bıçaklarıyla saldırdı. Bıçakla boğazını ve parmağını kestikleri Korkmaz baygın halde yere düşünce öldü sanan gaspçılar, cebindeki parasını alarak plakasız motosikletleriyle kayıplara karıştı. Kanlar içindeki Korkmaz'ı sokakta bulan arkadaşı Antalya Devlet Hastanesi'ne götürdü. Tedaviye alınan Korkmaz'ın sağlık durumunun iyi olduğu belirtildi. 
     Aynı sokakta meydana gelen ikinci olayda ise evine gitmek için sokakta yürüyen 26 yaşındaki Sezen Sezgin'in boğazına bıçak dayayan iki saldırgan parasını istedi. İçinde cep telefonu ve bir miktar parası bulunan çantasını saldırganlara veren Sezen Sezgin canını zor kurtardı. Gaspçılar kaçarken, polise başvuran Sezen Sezgin kısa süre önce aynı sokakta gaspçılara direnen bir kişinin boğazının kesildiğini öğrenince şoka girdi, daha sonra yaşadığına şükrettiğini söyledi. . 
     Her iki olayla ilgili soruşturma başlatan polis, saldırganların yakalanması için çalışmaların sürdürüldüğünü bildirdi. 

     
</TEXT>
</DOC>
