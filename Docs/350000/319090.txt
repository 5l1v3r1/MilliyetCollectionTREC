<DOC>
<DOCNO> 319090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sontur14.html </URL>
<DATE> 2005/02/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Eğitim-Sen Öğretmenin maaşının yüzde 60'ı kiraya gidiyor 
</HEADLINE>
<TEXT>

     En düşük derecedeki bir öğretmenin maaşının yüzde 60'ının ev kirasına gittiği bildirildi. 
     Türk Eğitim-Sen'den yapılan açıklamada, eğitim çalışanlarının ve memurların alım gücü ile ilgili araştırma sonuçlarına yer verildi. 
     Açıklamada, 15 1 derecedeki bir hizmetlinin maaşının 514 YTL, 9 1 derecedeki bir öğretmenin maaşının 670.80 YTL, 4 1 derecedeki bir öğretmenin maaşının da 836.40 YTL olduğu kaydedildi. 
     Araştırmaya göre, en düşük derecedeki bir öğretmenin ortalama 400 YTL olan ev kirası gideri maaşının yüzde 60'ını, en düşük derecedeki memurun maaşının da yüzde 78'ini buluyor. 
     Göreve yeni başlayan bir öğretmenin ortalama 350 YTL tutarında takım elbise alabilmesi için maaşının yüzde 52'sini, bir memurunun da yüzde 68'ini vermesi gerekiyor. 
     Bir öğretmen ailesi maaşının yüzde 12'sini, bir hizmetli de maaşının yüzde 16'sını ayırması halinde dışarıda akşam yemeği yiyebiliyor. 
     Ortalama 80 milyar liraya bir ev sahibi olabilmek için en düşük derecedeki bir memurun 156 ay, en düşük derecedeki bir öğretmenin 119 aylık maaşını biriktirmesi gerekiyor. En düşük derecedeki bir memur 38 aylık, en düşük derecedeki bir öğretmen 29 aylık maaşı ile sıfır kilometre yerli bir otomobil alabiliyor. 
     9 1 derecedeki bir öğretmenin 5 yıldızlı otelde bir gece konaklama tutarı maaşının yüzde 62'sini, ailesiyle günübirlik Uludağ gezisine çıkmasının maliyeti maaşının yüzde 30'unu buluyor. 
     Türk Eğitim-Sen Genel Başkanı Şuayip Özcan, araştırma sonuçlarına ilişkin değerlendirmesinde, şunları kaydetti 
     ''Türkiye'de eğitim çalışanlarının her günü birbirinin aynısı olmak zorundadır. Çünkü memurlar her ay sonunda büyük bir 'yap-boz'un en zor parçalarını birleştirmenin sıkıntısını yaşıyor. Eğitim çalışanlarının aylıkları ne aileleriyle Uludağ'a gidebilmelerine, ne dışarıda bir akşam yemeği yiyebilmelerine yetiyor. Bu nedenle en lüks otellerde kalanlar, en lüks lokantalarda yemek yiyenler, bir evi çekip çevirmenin nasıl yapıldığından bihaber olanlar artık sosyal bir vaka haline gelen memur maaşlarına el atmalıdır.'' 
     
</TEXT>
</DOC>
