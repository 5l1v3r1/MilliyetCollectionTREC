<DOC>
<DOCNO> 315833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo29.html </URL>
<DATE> 2005/02/16/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Canaydın Bu sezon şansımız iyi gidiyor... 
</HEADLINE>
<TEXT>

     Galatasaray Kulübü aylık olağan divan kurulu toplantısı, Galatasaray Lisesi'nde yapıldı. 
     Tevfik Fikret Salonu'nda kurul başkanı Semih Haznedaroğlu başkanlığında gerçekleştirilen toplantıda, kulüp başkanı Özhan Canaydın, başkan yardımcısı Turgay Kıran, futbol şubesi sorumlusu Fatih Gökşen de hazır bulundu. 
     Başkan Canaydın, yaptığı konuşmada, iyi günlerin arifesinde olduklarını ifade ederek, ''10 gün içinde yapılacak mali genel kurulumuzla beraber güzel haberler de vereceğiz. Seyrantepe projesi ince uzun bir yol, bütün aşamaları Galatasaray lehine aşılmaktadır. Mali kongrede en büyük aşamasını açıklayacağız. İyi gidiyoruz. Bazı şeyleri ihaleye çıktığı için anlatamıyoruz'' diye konuştu. 
     Futbol takımının durumu hakkında da değerlendirme yapan Özhan Canaydın, şunları söyledi 
     ''Galatasaray iyi gidiyor, ekonomik özgürlüğünü kazanacak adımlar atılıyor. Bu sezon şansımız iyi gidiyor. Yönetime geldiğimiz zaman da herşeyi yaptık ama tutmadı. Bu kez görülüyor ki tutuyor. Bazı kesimler hala bizi eleştirmeye devam ediyor. Alacağımız neticeler, başarılar ve Galatasaray'ın büyüklüğü onlara gereken cevabı verecektir.'' Canaydın, Almanya Projesi'nin de gayet iyi başladığını, ancak sürekli motivasyon istediğini belirterek, Avrupa'nın en büyük sivil toplum örgütünü Galatasaray adıyla kuracaklarını vurguladı. 
     Çanakkale'de şehit düşen Galatasaraylılar için tören yapılacağını ve özel maçlar oynanacağını belirten Canaydın, Galatasaray Şehitleri Abidesi dikileceğini kaydetti. 
     Kulüp yönetim kurulu üyesi Cengiz Özyalçın ise toplantıda Kalamış Tesisleri hakkında bilgi verdi. 
     Toplantıda, divan kurulu yıllık faaliyet raporu okundu ve kabul edildi. 
     Bu arada üyelerden Seyfi Çelikkalp, Galatasaray'ın iyi yolda olduğunu ifede ederek, ''Hemen ortaya Hakan Şükür meselesini attılar, maksat Galatasaray'ın moralini bozmak'' dedi. 
     
</TEXT>
</DOC>
