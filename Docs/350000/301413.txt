<DOC>
<DOCNO> 301413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonyas11.html </URL>
<DATE> 2004/12/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
"Diyabetik ürünleri hiçbir diyabetli hastamıza tavsiye etmiyoruz" 
</HEADLINE>
<TEXT>

     Yüzüncü Yıl Üniversitesi Tıp Fakültesi Araştırma Hastanesi Uzman Diyetisyeni Maksut Şahin, diyabetik ürünleri diyabetli hastalara tavsiye etmediklerini söyledi. 
     Şahin, A.A muhabirine yaptığı açıklamada, pankreastaki yıpranmadan dolayı ensülin yetersizliğine bağlı olarak ortaya çıkan diyabet hastalığının, özelliğine göre çeşitli tedavi yöntemleri bulunduğunu belirtti. 
     Şahin, bu hastalığın tedavisinde önemli bir yeri bulunan diyetin, hastanın yaşam tarzı, yaşı ve diğer özelliklerine göre belirlendiğini ifade etti. 
     Diyabet hastalarının üç ana ve üç ara öğünle beslendiğini kaydeden Şahin, bu hastaların günde 20-25 gram besinlerin sindirilmeyen kısımlarından oluşan posalardan tüketmesi ve alkolden uzak durması gerektiğini bildirdi. 
     
     DİYABETİK TATLI VE REÇEL TARİFLERİ 
     Üzerinde ''diyet ve light'' yazısı bulunan ürünlerin, vatandaşlar tarafından kilo yapmadığı ve sağlıklı olduğu şeklinde bilindiğini söyleyen Diyetisyen Maksut Şahin, hastalara diyabetik ürünleri tavsiye etmediklerini kaydetti. 
     Diyabet hastalarının diyabetik, çikolata, bisküvi gibi satışa sunulan ürünlere büyük ilgi gösterdiğine dikkat çeken Şahin, bu ürünlerin şekerinin alındığını, yerine şeker türevi maddeler konulduğunu, bunun da sağlık açısından uygun olmadığını vurguladı. 
     Hastaların evlerinde diyabetik reçel, dondurma ve tatlı hazırlayabileceklerini bildiren Şahin, bunun için ellerinde tarif bulunduğunu, isteyen hastalara bu tarifleri verebileceklerini bildirdi. 
     
     ŞEKER EĞİTİMİ 
     Diyabet hastalarının bu hastalığı çok iyi tanımaları gerektiğine belirten Maksut Şahin, hastaların büyük çoğunluğunun hastalık konusunda bilinçli olmadığını savundu. 
     ''Ömür boyu yaşayacağı diyabet hastalığını çok iyi bilmesi ve iyi bir eğitim alması halinde diyabetli her hasta, şekerli gıdaları tüketebilir'' diyen Şahin, bu hastalığı öğrenmek için her hastanın en az üç aylık eğitim alması gerektiğini söyledi. 
     Diyabetli hastaların iyi bir eğitimle sağlıklı bir insan gibi yaşamlarını sürdürebileceklerine bildiren Şahin, hastanede bütün diyabetli hastaların gruplar halinde eğitime alındığını ifade etti. 
     
</TEXT>
</DOC>
