<DOC>
<DOCNO> 303701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy02.html </URL>
<DATE> 2005/01/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Çiçek Murat Demirel'in sınırdışı edilerek iade edilmesi için çalışıyoruz 
</HEADLINE>
<TEXT>

     Adalet Bakanı Cemil Çiçek, 1 Nisan'da yürürlüğe girecek Yeni Türk Ceza Kanunu'nun TCK uygulamasında birtakım eksiklikler olursa, bunların içtihat ile giderileceğini ifade ederek, ''İçtihat ile çözülemeyecek konular da uygulamanın sonuçlarına bakılarak yasal düzenlemelerle doldurulur'' dedi. 
     Çiçek, Türkiye Barolar Birliği tarafından Sheraton Oteli'nde düzenlenen ''Demokrasi ve Yargı Sempozyumu''nun kokteylinden ayrılırken gazetecilerin sorularını yanıtladı. 
     Bir gazetecinin, Yargıtay'ın yeni TCK'da yapılmasını önerdiği değişiklikleri içeren bir taslak hazırlığı olup, olmadığını sorması üzerine Çiçek, bunların temel yasalar olduğunu, uygulamada bir takım eksiklikler olursa bunların içtihat ile doldurulabileceğini söyledi. 
     İçtihat ile çözülemeyecek konuların ileride uygulamanın sonuçlarına bakılarak yasal düzenlemelerle doldurulacağını belirten Çiçek, ''Bütün dünyada böyle, bizde de böyle'' dedi. 
     Bu neviden değerlendirmelerin her zaman olacağını, olmasında da fayda gördüklerini ifade eden Çiçek, şöyle konuştu 
     ''Keşke Türkiye'nin önünde yeteri kadar zaman olabilseydi. Ama ne kadar zaman olursa olsun, her tasarıdan sonra farklı görüşte olan insanlar vardır. Onlar da bu görüşlerini söylerler. Birinin söylemiş olduğu husus, illa o yasanın eksikliği anlamına gelmez. Onun farklı bakış açısını gösterir. 
     Yaptığımız iş, matematik işlemi değil, bir sosyal alanın düzenlenmesiyle alakalı. Kaldı ki bu tasarıları hazırlarken olabildiğince Yargıtay'ın görüşlerinden istifade etmeye çalıştık. Gözden kaçan husus olabileceği gibi, farklı noktalardan bakarak değerlendirme yapanlar da olabilir.'' 
     
     İSTİNAF MAHKEMELERİ 
     Bakan Çiçek, İstinaf Mahkemeleri'nin kurulmasını öngören yasanın 1 Nisan'da yürürlüğe gireceği anımsatılarak, bu konuda Yargıtay'ın endişeleri bulunduğunun ifade edilmesi üzerine şunları söyledi 
     ''İstinaf Mahkemeleri, 2005'te kurulacak diye bir şey yok. 2 yıl içerisinde kurulacaktır. Hem fiziki şartlar, hem de diğer hususlar göz önünde bulundurularak kuruluş yapılacaktır. 2 yıllık sürecin konulmasının sebebi de böylesine önemli değişikliklerde bir geçiş sürecine, hazırlık dönemine ihtiyaç olmasıdır. Yasalar 1 Nisan'da yürürlüğe gireceği için eski yasalara göre teessüs etmiş olan içtihatlarda ola ki bazı değişiklikler olabilecektir. Onun için bu 3 yasanın uygulamasını, belli bir süre izlemek ve ona göre bu mahkemeleri kurmakta faydalı olur. Ama 2 yıllık sürenin baştan öngörülmesi, geçiş dönemi için lüzumlu bir süredir. Biz de bu süre içerisinde bunu kuracağız.'' Bir soru üzerine Çiçek, Hakimler ve Savcılar Yüksek Kurulu'nun elinde ihtiyaca göre İstinaf Mahkemesi kurma imkanı bulunduğunu söyledi. 
     Çiçek, ''Bugünden, yarına acele etmemiz gereken bir husus değil, 1 Nisan sabahı yürürlüğe giriyor, 2 Nisan sabahı kurulması gerekmiyor'' diye konuştu. 
     Bulgaristan'da serbest bırakılan Yahya Murat Demirel'in Türkiye'ye iadesiyle ilgili bir girişimlerinin olup, olmadığının sorulması üzerine Çiçek, bunun teknik bir konu olduğunu, bu teknik kavramlar yerli yerine oturmayınca yazılan haberlerde de sıkıntı olduğunu, bu yanlış yazılanların izahının da kendisine düştüğünü kaydetti. 
     Türkiye'de aranıp yurtdışına çıkanların iadesinde iki yol bulunduğunu belirten Çiçek, şöyle konuştu 
     ''Bunların birincisi suçlunun iadesi, ikincisi de sınır dışı edilmektir. Suçluların iade edilmesini öngören anlaşmaya göre, bir kişinin yurtdışından istenebilmesi için onunla ilgili Türkiye'de tutuklama kararı ya da mahkumiyet kararı olması lazım. Murat Demirel ile ilgili yurtdışına çıkış yasağı var fakat tutuklanma kararı yok. Demek ki suçluların iadesine göre istenmesi mümkün değil. Ancak, suçluların yurtdışı edilmesi usulüne göre olması lazım. Emniyet ve biz işin bu yönü üzerinde duruyoruz. Yani Murat Demirel'in sınır dışı edilerek iade edilmesi...'' 
     
     ''YURTDIŞINA KAÇARAK İKİNCİ AKILSIZLIĞI YAPMASINLAR'' 
     Çiçek, yurtdışına kaçanların orada rahat edemeyeceğini, oradaki bir kısım mafya tarafından soyulacaklarını ifade ederek, şu görüşleri dile getirdi 
     ''O ülkelere haraç verirler. Başka ülkenin mafyasına haraç ödeyeceklerine, bu ülkenin hazinesine taksitlerini ödesinler, bu çok daha doğru bir yoldur. Zaten bir akılsızlık yapıp, milletin hakkını, hukukunu yedilerse, bir de kaçarak ikinci akılsızlığı yapmasınlar. Devlet ölüsünü de getirir bunların, dirisini de bir gün getirir. Onun için bence olacak iş hiç o neviden yollara gitmemektir. Türkiye'den kaçmayı gerektirecek ne var Bu ülkede işleyen yargı var, objektif esaslara, hakkaniyete göre karar veren bir yargı var. Bunları tutuklayan da yargı, tahliye eden de yargı. Kendilerinden eminseler, bir suç işlemedilerse, niye adaletten kaçıp da, mafyaya sığınıyorlar. Bunun izahını da birilerinin yapması lazım.'' Ukrayna'da bulunan Haluk Kırcı'nın iadesinde bir gelişme olup, olmadığını soran bir gazeteciye Çiçek, şu an Ukrayna'dan bu konuya ilişkin yanıt olmadığını, suçluların iadesi usulüne göre dosyayı gönderdiklerini söyledi. 
     Çiçek, ''Muhtemelen oradaki siyasi gelişmeler sebebiyle belki dikkatler başka taraftadır. Ama bu beklentimiz hali hazırda var, ister iade tarzında, ister yurtdışı edilme tarzında bir beklentimiz var'' diye konuştu. 
     
</TEXT>
</DOC>
