<DOC>
<DOCNO> 328860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun32.html </URL>
<DATE> 2005/03/31/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Endonezya'da kurtarma çalışmaları sürüyor 
</HEADLINE>
<TEXT>

     Endonezya'da 3 gün önce meydana gelen, Richter ölçeğine göre 8,7 büyüklüğündeki depremin en fazla zarar verdiği Nias adasında kurtarma çalışmaları sürüyor. 
     Adanın en büyük kenti Gunung Sitoli'de, enkaz altında kaldığı sanılan bir kişinin cep telefonuyla gönderdiği bir kısa mesaj, kurtarma ekiplerini harekete geçirdi. 
     Ada sakinlerinden Rita Gani, kız kardeşinin bir arkadaşına kısa mesaj göndererek, enkaz altında kaldığını bildirdiğini ve yardım istediğini söyledi. Deprem sırasında Cakarta'da bulunduğunu belirten Gani'ye göre enkaz altında 5 kişinin bulunduğu tahmin ediliyor. 
     Kurtarma ekiplerinin bugün Nias'da 19 yaşındaki bir kız ile 15 yaşındaki bir genci çökmüş bir binanın enkazından kurtardığı bildirilmişti. 
     Adada kurtarma çalışmaları sürerken yağma eyleminde bulunan 9 kişinin yakalandığı belirtildi. Polis yetkilileri, Gunung Sitoli'deki bir ticaret merkezini yağmalayarak elektronik eşya çaldıkları belirlenen 9 kişinin yakalandığını açıkladı. 
     BM'nin son açıklamasına göre, depremde 620'den fazla kişi hayatını kaybetti. 
     
</TEXT>
</DOC>
