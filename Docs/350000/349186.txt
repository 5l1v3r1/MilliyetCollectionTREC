<DOC>
<DOCNO> 349186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur34.html </URL>
<DATE> 2005/06/05/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Nasuh Mahruki'yi terlen söyleşi... 
</HEADLINE>
<TEXT>

     Bir söyleşiye katılmak için Konya’ya gelen Arama Kurtarma Derneği AKUT kurucu üyesi Nasuh Mahruki, AKUT’un, yıkılan Zümrüt Apartmanı enkazını terk ettiğini iddia eden kişilerle tartıştı. 
     Kule Site Alışveriş Merkezi’nde Volkan Çakır’ın "9 İnsan 10 Karakter" isimli kitabının tanıtımı için düzenlenen söyleşiye konuk olan Mahruki, kitapta anlatılan 9 karakterden biri olarak, kitapla ilgili düşüncelerini aktardı. 
     Söyleşinin soru-cevap bölümünde ise seyirciler arasında bulunan Konya Dağcılık Kulübü Arama Kurtarma ekibi üyelerinden Cem Cambaz, Mahruki’ye, Zümrüt Apartmanı faciasında arama kurtarma çalışmalarına AKUT’tan neden sadece 5 kişinin geldiğini, bu ekibin neden alet getirmediğini ve neden erkenden enkaz alanından ayrıldığını sordu. 
     Cambaz, Mahruki’ye ayrıca, sivil savunma ekipleri tarafından enkazdan canlı olarak çıkarılan bir anne ve kızın, AKUT ekibi tarafından kameralara gösterilerek şov yapıldığını iddia etti. 
     "Yalan söylüyorsun" diyerek konuşmasına başlayan Mahruki, AKUT aleyhinde iddialarda bulunan Cambaz’a, şu yanıtı verdi 
     "AKUT’un, kimsenin elinden, enkazdan kurtarılan kişileri alarak şov yapmaya ihtiyacı yoktur. AKUT bünyesinde 8 ayrı ekip var. Ayrıca, Türkiye’de bu konulardan AKUT’tan daha deneyimli bir ekip yok. 
     Arkadaşlarımızın itiraz nedeni, olayın 21’inci saatinde, enkaza paletli kırıcı ekskavatör sokulmasıdır. Dünyanın hiç bir ülkesinde enkaza bu alet bu saatte sokulamaz. Arkadaşlarımız, Sivil Savunma Genel Müdürlüğü’nden bir yetkilinin bu aleti, AKUT’un çalıştığı yere soktuğunu ve kendilerinin de bu aletin burada henüz kullanılmaması konusunda yetkilileri uyardığını belirtti. Kan davası ve kin güdülerek hiç bir yere varılamaz." 
     
</TEXT>
</DOC>
