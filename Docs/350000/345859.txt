<DOC>
<DOCNO> 345859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/ekonomi/eko02.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AHL için rekabet kızıştı 
</HEADLINE>
<TEXT>


Atatürk Havalimanı'nın AHL iç ve dış hatlar terminalinin 15.5 yıllık işletmesi için çıkalacak ihalede TAV, Çelebi, Limak ve İtalyan Aeroporti di Roma yarışacak 

DİLEK TAŞ 

Devlet Hava Meydanları'nın Atatürk Havalimanı'nın AHL işletmesi için 3 Haziran'da çıkacağı ihalede başlıca dört grup yarışacak. Havalimanı'nda Tav'ın işletme süresi 2 Temmuz'da sona eriyor. 
AHL İç ve Dış Hatlar Terminali'nin 15 yıllık işletmesi için çıkılacak ihaleye girecek gruplar arasında, yerli üç grubun adı öne çıkıyor Dört yıldır havaalanının dış hatlar terminalini işleten Tepe - Vie - Akfen TAV konsorsiyumu, Çelebi Holding ve Limak ortak girişimi... Bu arada Alarko Grubu'nun da teklif vermeye hazırlandığı belirtiliyor. 
3 Haziran'da teklif vermeye hazırlanan yabancı gruplar arasında en çok İtalya şirket, Roma Havaalanı'nın da işletmecisi Aeroporti di Roma'nın adı geçiyor. Bunun dışında Malezyalı ve Kanada'lı iki gurubun da teklif vereceği belirtiliyor. 

'Görüşüyoruz' 
TAV Yönetim Kurulu Başkanı Hamdi Akın, teklif için 3 Haziran'ı beklediklerini söyledi. Antalya Havaalanı Dış Hatlar Terminali'nin işletmecisi Çelebi Holding Yönetim Kurulu Başkan Vekili Canan Çelebioğlu Tokgöz ise "TAV Grubu dört yıldır işletmeyi yaptığı için bir avantajı var. Bildiğimiz kadarıyla yedi firma teklif verdi. Bizim dışımızda sadece iki firmanın yer görme belgesi aldığını biliyoruz" dedi. 
Limak Holding Yönetim Kurulu Başkanı Nihat Özdemir ise ihaleye yabancı bir ortakla gireceklerini kaydetti. Özdemir, ayrıca Ermeni asıllı Ajantinli işadamı Eduardo Eurnekian'nın sahibi olduğu Aeropuertos Argentina 2000 AA 2000 olmak üzere ismini açıklamadığı İngiliz, Alman ve ABD'li üç firmayla daha görüştüklerini, bu firmalar arasından seçim yaparak ihaleye gireceklerini kaydetti. Özdemir, "Bugün itibariyle hangi firmayla ihaleye gireceğimize karar vermedik" dedi. 
İhalede adı geçen Havaş Grubu ise konu ile ilgili bilgi vermekten kaçındı. Devlet Hava Meydanları İşletmesi, Atatürk Havalimanı'nın işletmesinde yeniden ihaleye çıkılması için onayı Cumhurbaşkanı Ahmet Necdet Sezer'den almıştı. 
İhale iç ve dış hatlar terminallerinin 15.5 yıl işletilmesini içeriyor. İhaleye geçici teminat bedeli 25 milyon dolar olarak belirlendi. İhale şartnameleri ise 50 bin YTL'den satıldı. 


</TEXT>
</DOC>
