<DOC>
<DOCNO> 316201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur37.html </URL>
<DATE> 2005/02/17/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Köpekler tarafından parçalanmış bebek cesedi bulundu 
</HEADLINE>
<TEXT>

     Balıkesir'in Sındırgı İlçesi'nde, Devlet Hastanesi çöplüğü yakınında köpekler tarafından parçalanmış erkek bebek cesedi bulundu. 
     Alınan bilgiye göre, Sındırgı Devlet Hastanesi'nde yatan bir yakınının yanında refakatçi olarak kalan Kadir Ergün, sigara içmek için hastane bahçesinde dolaşırken, çöplük olarak kullanılan bölgede bir bebek cesedi gördü. 
     Ergün'ün, durumu bildirmesi üzerine gelen polis ekipleri, yaptıkları ilk incelemelerde, yeni doğmuş erkek bebek cesedinin 2,5-3 kilogram ağırlığında olduğunu ve bir kısmının köpekler tarafından parçalandığını belirlediler. 
     Olayla ilgili soruşturmayı genişleten emniyet güçleri, Sındırgı Devlet Hastanesi kayıtlarında yaptıkları kontrollerde, son iki günde bu hastanede doğum olduğu bilgisine ulaşamadılar. 
     Cesedin, Bursa Adli Tıp Kurumu morguna gönderildiği, olayla ilgili olarak Sındırgı Cumhuriyet Savcılığı'nın soruşturma başlattığı bildirildi. 
     
</TEXT>
</DOC>
