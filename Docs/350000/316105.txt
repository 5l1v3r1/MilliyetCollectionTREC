<DOC>
<DOCNO> 316105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy14.html </URL>
<DATE> 2005/02/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İş davalarına yeni düzenleme... 
</HEADLINE>
<TEXT>

     İş Mahkemeleri Kanunu'nda değişiklik içeren yasa tasarısı, TBMM Adalet Komisyonu'nda kabul edildi. 
     Tasarı, iş davalarına yeni düzenleme getiriyor. Buna göre, iş mahkemeleri, bin YTL'ye kadar olan davalarda nihai kararı verebilecek. İş mahkemelerince verilecek nihai kararlara karşı istinaf yoluna başvurulabilecek. İstinaf yoluna başvurma süresi, karar yüze karşı verilmişse nihai kararın taraflara bildiriminden, yokluklarında verilmiş ise tebliğ tarihinden itibaren 8 gün olacak. 
     Bin ile 5 bin YTL arasındaki davalar bölge adliye mahkemelerine, 5 bin YTL'den daha büyük miktarlardaki davalar ise Yargıtay'a gidecek. Yargıtay'ın kararına karşı düzeltme yoluna başvurulamayacak. Yargıtay ile bölge adliye mahkemesi, 2 ay içinde karar verecek. Bölge adliye mahkemesinin parayla değerlendirilemeyen dava ile işler hakkındaki kararlar ile miktar ve değeri 5 bin YTL'yi geçen davalar hakkında nihai kararlara karşı tebliğ tarihinden başlayarak 8 gün içinde temyiz yoluna başvurulabilecek. 
     Adli yargı ilk derece mahkemeleri ile bölge adliye mahkemelerinin göreve başlama tarihinden önce verilen kararlar hakkında yapılan temyiz başvuruları, kesinleşinceye kadar Yargıtay tarafından sonuçlandırılacak. Bu kararlar hakkında kanunla yapılacak değişiklikten önce temyize ilişkin hükümler uygulanacak. 
     Tasarı yasalaştığında 1 Nisan 2005'te yürürlüğe girecek. 
     
</TEXT>
</DOC>
