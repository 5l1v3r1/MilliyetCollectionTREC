<DOC>
<DOCNO> 326140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/yasam/axyas01.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm melekleri 
</HEADLINE>
<TEXT>


'Ölüm meleği' lakaplı Dr. Mengele'nin, canice deneylerinde birçok Alman bilim adamından destek aldığı ortaya çıktı 

DIŞ HABERLER SERVİSİ 

II. Dünya Savaşı'nda, Aryan ırkının gelişimi üzerine yaptığı araştırmalarda yüzlerce toplama kampı tutsağını, korkunç deneylerinde kobay olarak kullanan 'ölüm meleği' lakaplı Dr. Josef Mengele'nin yalnız olmadığı anlaşıldı. 
Max Planck Enstitüsü, 1997'de, Nazi Almanya'sı dönemi bilim adamlarının çalışmalarında meslek ahlakına ne kadar aykırı davrandıklarını belirlemeyi amaçlayan bir araştırma başlattı. Sonuçta, eski adı Kaiser Willhelm olan enstitüye bağlı birçok araştırmacının, Mengele'yi desteklediği belirlendi. 

İkizleri kullandı 
Araştırmayı yürüten politik tarihçi Doktor Susanne Heim, sonuçların enstitü yönetimini rahatsız edebileceğini, ancak bulguları sayesinde bugün bilimin geldiği noktada, araştırmacıları ahlak sınırları içerisinde tutmanın yollarını aramaya yönlendirebileceğini söyledi. 
1979'da Brezilya'da ölen Mengele, özellikle ikizler üzerinde yaptığı insanlık dışı deneyleriyle tanınıyor. Çocukların gözlerine mürekkep enjekte ederek mavi gözlü olmalarını sağlamaya çalışan Mengele'nin, kadınların yumurtalık kordonlarını asitle yaktığı belirtiliyor. 



</TEXT>
</DOC>
