<DOC>
<DOCNO> 315511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur17.html </URL>
<DATE> 2005/02/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
10 yıllık sırrın ardından yasak aşk çıktı 
</HEADLINE>
<TEXT>

     Rıfat YÜZER DHA 

AYDIN'da 10 yıl önce öldürülen 15 yaşındaki Hüseyin Küçükdemirci'nin katil zanlısı 34 yaşındaki kuzeni Nihat Küçükdemirci çıktı. 
     Nazilli İlçesi Aksu Köyü'nde 10 yıl önce işlenen ve faili meçhul kalan cinayette, silahla vurulan Hüseyin Küçükdemirci'nin cesedi bir kuyuda bulunmuştu. Jandarmanın soruşturmasında failler belirlenememişti. Bir hafta önce gelen ihbarı değerlendiren jandarma cinayetle ilgili soruşturmayı yeniden başlattı. 
     İhbar doğrultusunda gözaltına alınan Hüseyin Küçükdemirci'nin kuzeni Nihat Küçükdemirci, yengesi ile ilişkisi olduğu için Hüseyin Küçükdemirci'yi silahla öldürdüğünü itiraf etti. Nihat Küçükdemirci cesedini evlerinin hayvan damına gömdüğünü, 17 gün sonra topraktan çıkarıp kuyuya attığını söyledi. 
     Nihat Küçükdemirci ifadesinde annesi Hamide Küçükdemirci'nin cinayet silahının toprağa gömdüğünü ve Hakkı Çıracı'nın da kendisine yardımcı olduğunu anlatınca annesi ve Çıracı da gözaltına alındı. Zanlıların evlerinde yapılan aramada 2 ruhsatsız tabanca, 49 mermi, 1 adet otomatik av tüfeği ve 50 fişek bulundu. 
     Adliyeye çıkarılan Nihat Küçükdemirci, 52 yaşındaki annesi annesi Hamide Küçükdemirci ve 39 yaşındaki Hakkı Çıracı, Nöbetçi Mahkeme'de tutuklanarak cezaevine gönderildi. 
     

     
</TEXT>
</DOC>
