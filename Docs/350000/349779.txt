<DOC>
<DOCNO> 349779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur25.html </URL>
<DATE> 2005/06/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Polisin açtığı uyarı ateşinde öldü 
</HEADLINE>
<TEXT>

     Denizli’de, polisin "dur" ihtarına uymayan hırsızlıktan sabıkalı bir kişi, kaçmaya çalışırken açılan uyarı ateşi sonucu öldü. 
     Alınan bilgiye göre, hırsızlık yapıldığıyla ilgili bir ihbarı değerlendiren Yenişehir Polis Merkezi’nden 3 kişilik ekip, Yenişehir Mahallesi’nde bulunan Barışkent Sitesi’ne gitti. 
     Sitedeki B-2 bloğun birinci katında yaşayan Kadir Vural’ın evine giren 2 kişi, polisin geldiğini fark edince kaçmaya başladı. Polisin "dur" ihtarına rağmen, zanlılar Tepe Sitesi’nin 3 metre yüksekliğindeki istinat duvarından atlamaya çalıştı. 
     Bunun üzerine ekipler, uyarı ateşi açtı. Zanlılardan biri kaçarken diğeri ekipler tarafından yakalandı. 
     Yakalanan kişinin yaralı olduğunu söylemesi üzerine, 112 Acil Yardım İstasyonu’ndan ambulans istendi. İlkyardım ekibi olay yerine geldiği sırada, yaralı hayatını kaybetti. 
     
     EMNİYET MÜDÜRÜ ERKAN’IN AÇIKLAMASI 
     Denizli Emniyet Müdürü Muzaffer Erkan, AA muhabirine yaptığı açıklamada, ölen kişinin parmak izinden yapılan incelemede Ömer Yüce 47 olduğunun belirlendiğini, bu kişinin hırsızlıktan sabıkası bulunduğunu ve arandığını söyledi. 
     Soruşturmanın Cumhuriyet Savcılığı tarafından yürütüldüğünü ifade eden Erkan, şöyle konuştu 
     "Sabaha karşı 04.30 sıralarında Haber Merkezi’nin 155 No’lu telefonuna Yenişehir’de hırsızlık olduğu ihbarı gelmiş, bunun üzerine mahalli polis karakolundan 3 kişilik ekip verilen adrese yönlendirilmiştir. Ekibin geldiğini gören 2 kişi kaçmaya başlamış, dur ihtarına uymayan kişiler kovalanırken, havaya uyarı amaçlı ateş açılmıştır. Daha sonra yakalanan kişi yaralı olduğunu söyleyince, ambulans çağrılmıştır. Ancak bu kişi hastaneye kaldırılamadan ölmüştür." Erkan, Yüce’nin vücudundan bir kurşun çıktığını, kaçan diğer kişinin kimliğinin belirlenmesi ve yakalanması için çalışmaların sürdürüldüğünü belirtti. 
     Öte yandan, Yüce’nin üzerinden 7 bin 500 YTL değerinde 1 saat ile bir miktar döviz çıktığı bildirildi. 
     
</TEXT>
</DOC>
