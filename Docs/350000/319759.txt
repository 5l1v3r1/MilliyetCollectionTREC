<DOC>
<DOCNO> 319759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur52.html </URL>
<DATE> 2005/03/01/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Bazı işçiler Türk-İş'in kararından memnun kalmadı 
</HEADLINE>
<TEXT>

     Türk-İş Genel Başkanı Salih Kılıç, ''SEKA'ya müdahale edilmesi halinde, Türk-İş topluluğu, tüm çalışanlarıyla birlikte ülke genelinde en etkin eylemle cevap verecektir'' dedi. 
     SEKA işçilerine destek vermek amacıyla, Kılıç'ın başkanlığında Selüloz İş Sendikası'nda yapılan Türk-İş Başkanlar Kurulu Toplantısı yaklaşık 5 saat sürdü. 
     Kılıç, toplantının ardından yönetim kurulu ve toplantıya katılan sendika başkanlarıyla SEKA Fabrikası'na giderek, 42 gündür eylem yapan işçileri ziyaret etti. 
     Türk-İş Başkanlar Kurulu'nun aldığı kararı Selüloz-İş Sendikası Genel Başkanı Ergin Alşan'ın açıklamasının ardından konuşan Salih Kılıç, SEKA işçisinin, Türk işçi sınıfına yol gösterdiğini söyledi. 
     Türk-İş'in SEKA çalışanlarına destek verdiğini ifade eden Kılıç, şunları kaydetti 
     ''Sizin bu kararlılığınızın sonucu alınıncaya kadar bu mücadele sonuna kadar sürecektir. SEKA'ya müdahale edilmesi halinde, Türk-İş topluluğu, tüm çalışanlarıyla birlikte ülke genelinde en etkin eylemle cevap verecektir. Başkanlar Kurulu'nun almış olduğu kararlar, hayatı durduracak kararlardır. Söz bitti, Türk-İş Başkanlar Kurulu'nun almış olduğu kararlar hayata geçirilecek. Bundan kimsenin şüphesi olmasın.'' 
     
     İŞÇİNİN TEPKİSİ 
     Kılıç'ın sözleri sık sık sloganlarla kesildi. Bu arada, alınan kararlardan memnun olmayan bazı işçiler, Kılıç'a ve yönetim kurulu üyelerine tepki gösterdi. 
     Bazı işçilerin, Kılıç'a hitaben, ''Adam gibi karar alın, adam gibi duruş sergileyin'' tepkileri üzerine Selüloz-İş Sendikası Genel Başkanı Ergin Alşan, ''Biz adam gibi karar aldık'' dedi. 
     Konuşmaların ardından karara tepki gösteren işçilerle sendikacılar arasında kısa bir tartışma yaşandı. 
     Tartışmaların yatıştırılması üzerine, Türk-İş yöneticileri ve sendika başkanları fabrikadan ayrıldı. 
     Türk-İş Başkanlar Kurulu toplantısında 4 Mart Cuma günü işyerlerini terk etmeme eyleminin yanı sıra SEKA İzmit İşletmesi'nde eylem yapan işçilere olası polis müdahalesinde, tüm çalışanlarla birlikte ülke genelinde en etkin eylemlerle cevap verilmesi yönünde karar alınmıştı. 
     
</TEXT>
</DOC>
