<DOC>
<DOCNO> 303790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur16.html </URL>
<DATE> 2005/01/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kızılay'da yangın .. 
</HEADLINE>
<TEXT>

     Kızılay'da hediyelik eşya satan bir alışveriş mağazasının deposunda yangın çıktı. 
     A.A muhabirinin aldığı bilgiye göre, Karanfil sokak girişindeki Hotel Akya'nın altındaki Dünya Bazaar hediyelik eşya mağazasının deposundaki malzeme bilinmeyen bir nedenle tutuştu. Kısa sürede büyüyen alevlerin deponun çatısını sarması üzerine olay yerine itfaiye ekipleri çağrıldı. 
     Mağazanın kapısının kilitli olması nedeniyle yangına ilk etapta müdahale edemeyen itfaiye ekipleri, daha sonra mağaza görevlisinin kapıyı açmasıyla yangını söndürme çalışmalarına başladı. Depo bölümündeki plastik profillerin tutuşması sonucu büyüdüğü tahmin edilen yangın, itfaiye tarafından kısa sürede söndürülürken, yangında can kaybı yaşanmadı. 
     Mağazanın üst katında bulunan oteldeki müşteriler ile yan tarafında bulunan dershanede öğrenim gören öğrenciler dışarı çıkarıldılar. 
     Soğutma çalışmalarının ardından yangının çıkış nedenin kesin olarak belirlenmesi için başlatılan soruşturmaya devam ediyor. 
     
</TEXT>
</DOC>
