<DOC>
<DOCNO> 347880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy31.html </URL>
<DATE> 2005/06/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
ABD heyeti Papadopulos uluslararası toplumun boş durmayacağını görsün 
</HEADLINE>
<TEXT>

     AK Parti İstanbul Milletvekili Egemen Bağış, ABD Kongresi Temsilciler Meclisi Türk Dostluk Grubu Başkanı Ed Whitfield başkanlığındaki heyetin, KKTC’yi ziyaret etmekle "doğru bir iş" yaptığını söyledi. 
     Bağış, Whitfield ve ABD Kongresi’nin Türk dostluk grubu kurucu üyelerinden Demokrat Parti Florida milletvekili Robert Wexler, TBMM binasında ortak basın toplantısı düzenledi. 
     "KKTC’yi ziyaret ederek doğru bir iş yaptıkları için konuklarıma teşekkür etmek istiyorum" diye konuşan Bağış, kendilerinin, ABD’deki birçok çevrelerin baskısına rağmen sağlam durduklarını kaydetti. 
     Heyetin KKTC’deki temasları hakkında bilgiler veren ve birçok kesimle fikir alışverişinde bulunduklarını anlatan Bağış, Amerikalı heyetin, KKTC’de hayatın normal şekilde devam ettiğini, demokratik bir düzen, kurumlar, eğitim sisteminin olduğunu, tam yapıda işleyen bir hükümetin bulunduğunu kendi gözleriyle gördüklerini söyledi. 
     Amerikalı heyetin, Rum kesiminin agresif tavrına da şahit olduğuna işaret eden Bağış, Rum kesimi lideri Tasos Papadopulos’un heyetle görüşmeyi ve heyetin adanın güneyini ziyaret etmesini bile istemediğine dikkati çekti. 
     Bağış, ilk kez Amerikalı bir politikacı heyetinin KKTC’yi ziyaret ettiğini kaydederek, bunun diğer ziyaretler için de bir başlangıç olmasını umduğunu belirtti. 
     Türkiye-ABD ilişkilerine de değinen Bağış, iki "müttefik" ülke arasındaki stratejik ve tarihi ilişkilere vurgu yaptı. 
     
     WHITFIELD 
     Amerikan heyetinin başkanı Whitfield da, Ercan Havaalanı’na uçuşlarının, Papadopulos’a, "KKTC’ye yönelik izolasyonlar sürdükçe, uluslararası toplumun boş oturmayacağı" mesajını vermesini umduğunu söyledi. 
     Ülkelerine döndüklerinde, KTHY uçakları tarafından Ercan Havaalanı’ndan Washington’a doğrudan uçuş seferleri düzenlenmesi için çalışacaklarını belirten Whitfield, "Başarılı olabilir miyiz bilmiyorum, ama bunun için uğraşacağız" dedi. 
     Whitfield ayrıca, KKTC’deki üniversitelerle Georgia eyaletindeki Rotary Club arasında öğrenci değişimi yönünde bir projenin bulunduğunu da kaydetti. 
     Whitfield, Türk-Amerikan ilişkileri konusunda da, iki ülkeyi birbirine bağlayan bağların çok güçlü olduğunu ve güçlü olmaya devam edeceğini belirtti. 
     Wexler da, açıklamasında iki ülke arasındaki güçlü bağları vurgularken, Türkiye ve ABD’nin birçok alanda aynı hedefleri paylaştığını söyledi. 
     
</TEXT>
</DOC>
