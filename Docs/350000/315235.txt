<DOC>
<DOCNO> 315235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/ekonomi/aeko.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakıt kaçakçılığında tavassut arabaları 
</HEADLINE>
<TEXT>


Gümrük Teftiş Kurulu raporuna göre, gazyağı kaçakçılığı yapan iki şirkete yardım için bürokrasi üzerindeki etkisini tavassut kullanan emekli korgeneral ile Ulaştırma Müsteşar Yardımcısı Albayrak'a araba alındı 

Nedim Şener 

Gümrük Müsteşarlığı Teftiş Kurulu'nun 30 Temmuz 2004 tarihli raporuna göre, Gebze'de 2003 yılında yaşanan, 3 milyon litre gazyağı kaçakçılığında Gümrük Müsteşarlığı ile Maliye Bakanlığı bürokratlarının sorumluluğu bulunuyor. 
Raporda, 2 trilyon liraya yakın Özel Tüketim Vergisi ÖTV kaybı doğuran olayda, Gümrük Müsteşar Yardımcısı Hüseyin Hüsnü Güler, Gümrükler Genel Müdür Vekili Sezai Uçarmak, Maliye Bakanlığı Müsteşarı Hasan Basri Aktan, Gelirler Genel Müdürü Osman Arıoğlu gibi bürokratların adı geçerken, Ankara'da bürokrasi çevrelerinde 'etkili bir isim' olduğu ifade edilen emekli Korgenaral ve MHP - MYK üyesi Altay Tokat'ın da kaçakçılıkla suçlanan kişilerin işlerinin halli için devreye girdiği, karşılığında da bir cip aldığı belirtiliyor. Raporda ayrıca Ulaştırma Bakanlığı Müsteşar Yardımcısı Kemal Albayarak'a da bir oto alındığı ifade ediliyor. 

'Gazyağı değil, çözücü' dediler 
Tokat ve Albayrak'ın, 'devlet memurlarına tavassutta etkide bulunmak' suçlamasıyla bir yıldan beş yıla kadar hapis istemiyle halen yargılandıkları olay, Teftiş Kurulu'nun raporuna göre adım adım şöyle gelişti 
Esat Kurucu Ve İbrahim Taşdelen isimli kişilere ait ZRG Grup Dış Ticaret AŞ ve Politeks Ltd, 23 Eylül - 17 Kasım 2003 arasında, toplam beş adet gümrük beyannamesiyle, gerçekte gazyağı olan kimyasalı, sanayide 'çözücü' Safrasol HT adıyla Türkiye'ye soktu.Bu beyan üzerine 4 Eylül 2003'te ODTÜ labratuvarlarında yapılan tahlilde ürünün gazyağı özelliği taşıdığı tespit edildi. Gebze Gümrük Müdürlüğü, 40 milyar lira ceza ve 756 milyar lira ÖTV karşılığı teminat istedi. Şirket Asya Finans'tan aldığı teminat mektubunu verdi. Bu arada ürünün gazyağı olmadığını iddia eden şirket yetkilileri yeni bir tahlil istedi. Gümrük Müsteşarlığı, ODTÜ labratuvarından yeni bir tahlil istenmesine dair yazıyı ZRG şirketine verdi. Şirket, yazıdaki ODTÜ yazısını İTÜ Fen Edebiyat Kimya Fakültesi olarak değiştirdi. Ardından 450 dolara anlaştığı Prof. Dr. Ahmet Akar'dan Safharol HT'nin gazyağı olmadığını dair gerçeğe aykırı tahlil sonucunu alarak Gebze Gümrük Müdürlüğü'ne verdi.Arkasından da teminattaki 756 milyar lirasını kurtarmak için Ankara bürokrasisinde etkili olan emekli Korgeneral Altay Tokat ile temasa geçti.Girişimler sonucunda 5 Nisan 2004'de Gümrükler Genel Müdürlüğü bünyesinde Genel Müdür Sezai Uçarmak bürokratlar ve şirket yetkililerinin katıldığı bir toplantı yapıldı. 

Uçarmak'ın yazısıyla ödeme 
ZRG firması, ürünün yakıt değil solvent çözücü olduğunu iddia etti. Ayrıca sonradan paravan olduğu anlaşılan SBS Standart Boya ve Granis Dekorotif Kaplama şirketlerine sattıklarına ait faturaları ibraz etti.Gümrükler Genel Müdürlüğü, konuyu bir de Maliye'ye sormayı tercih etti. İlgili yazısında değerlendirmenin 'tahlil sonuçlarına göre değil kullanım yerlerine göre' yapılmasını istedi. Bunun üzerine 4 Mayıs 2004'te Maliye Bakanlığı'nda, Müsteşar Hasan Basri Aktan, Gelirler Genel Müdür vekili Osman Arıoğlu, emekli Korgeneral Altay Tokat, Ulaştırma Bakanlığı Müsteşar Yardımcısı Kemal Albayrak'ın katıldığı uzun bir toplantı yapıldı.Ardından üzerinde Daire Başkanı Murat Sezgin, Genel Müdür Yardımcısı Bülent Taş, Osman Arıoğlu, Müsteşar Hasan Basri Aktan ve Müsteşar yardımcısı Mehmet Şirin'in imzası bulunan ve Gümrükler Genel Müdür Vekili Sezai Uçarmak'ın görevlendirdiği Remzi Şirin'e elden verilen yazıda, gazyağının yalnızca halkın ısınma aydınlanma için kullandığı belirtildi. Safrasol HT'nin ise sanayide vernik ile boya imalatında ve çözücü olarak kullanıldığını belirtildi. 

Bir cip, bir oto parası 
Bu yazı şirketin 756 milyar lira tutarındaki teminatını geri ödenmesinin yolunu açtı. Gümrükler Genel Müdürü Sezai Uçarmak, Maliye Bakanlığı bürokratlarının imzalarını taşıyan 4 Mayıs 2004 tarihli yazısına atıfta bulunarak, Gebze Gümrüğü'ne gönderdiği yazı ile şirketin teminat olarak verdiği 756 milyarı geri verilmesini sağladı. Uçarmak'ın yazısında, ODTÜ tahlilinde 'gazyağı özelliği taşıyor' denilse de şirketin 'bu ürün solventtir' açıklaması ve satış faturalarının esas alınması istendi.İşlemlerin tamamlanmasından ve şirketin taminatı geri almasından sonra 13 Mayıs 2004'de şirketin sahibi Esat Kurucu'nun hesabından otomobil acentasına bir jeep ve bir oto için emekli Korgenaral Altay Tokat ve Ulaştırma Bakanlığı Müsteşar Yardımcısı Kemal Albayrak'ın 'gönderici' olarak gözüktüğü para transferleri gerçekleşti.Hemen ertesinde de jeep ve bir otonun Tokat ve Albayrak adına tescil işlemleri yapıldı.Bu sırada telefon dinlemelerinde, Gümrük Müsteşar Yardımcısı Hüseyin Hüsnü Güler'in konuyla yakından ilgilenip takip ettiği, personele, "Daire Başkanı olsam bu işi iki saatte, hatta şube müdürü olsam bir saatte çözerim" dediği belirlendi. Yine telefon dinlemelerinden Güler'in akaryakıt kaçaklığına adı karışan kişilerle çok samimi konuştuğu, 13 Mart 2004'te Gebze Gümürk Binası'nın açılışında şirket ortaklarından İbrahim Taşdelen ile çok samimi göründüğü, tören sonrası da onun arabasıyla Adapazarı'nda annesinin evine gittiği ifade edildi. Güler'ın ayrıca İbrahim Taşdelen ile çocukları için almak istediği Peugeot 307 marka otomobil için de görüşme yaptığı tespit edildi. Tüm bu gelişmeler yaşanırken aynı şirket yetkililerini bu kez 10 Mayıs 25 Mayıs 2004'de 1 milyon 792 kilogram daha 'Safrasol HT' adıyla gazyağını Türkiye'ye soktuklar.Şirket böylece 2003 ve 2004 yılları arasında 3 milyon litreye yakın gazyağını ödemesi gereken 2 trilyona yakın vergiyi vermeden piyasaya sokmuş oldu. 

Üst düzey bürokratlar kurtuldu, gümrük memurları yargılanıyor İstanbul DGM'nin, konuyla ilgili olarak teknik takibi de içeren telefon dinleme soruşturması sonucu, 30 Mayıs 2004 günü şirket yetkilileri ve bazı bürokratlar tutuklandı. 15 Haziran 2004'te Müsteşar yardımcısı Hüsnü Güler ile Gümrükler Genel Müdürü Sezai Uçarmak görevden uzaklaştırıldı. Gebze Cumhuriyet Savcısı Utku Salih Dinçer imzasıyla gönderilen 16 Haziran 2004 tarihli fezlekede, şirket sahipleri Esat Kurucu, İbrahim Taşdelen yanında Hüsnü Güler, Kemal Albayrak ve Sezai Uçarmak ile Altay Tokat hakkında teşekkül halinde kaçakçılık çıkar amaçlı suç örgütü kurmak ile Rüşvet almak ve vermek iddiasında bulunuldu. 

Yargıtay'ın kararı kurtardı 
İstanbul DGM, çete suçlamasından görevsizlik kararı verirken, Gebze Savcısı Utku Salih Dinçer, 19 Temmuz 2004 tarihinde Ağır Ceza Mahkemesi'ne gönderdiği iddianamesinde cürüm işlemek amacıyla teşekkül oluşturmak, evrakta sahtecilik, görevi suiistimal iddiasında bulundu. 
Ancak, rüşvet almakla suçlanan üst düzey yetkililerinin imdadına da 26 Mayıs 2004 tarihinde Yargıtay Birinci Başkanlar Kurulu'nun verdiği, 'ancak hakkında dinleme kararı olanlar için elde edilen deliller suçlamada kullanılabilir' şeklindeki kararı yetişti. 
Soruşturma kapsamında dinleme kararı yalnızca şirket yetkilileri Esat Kurucu ve İbrahim Taşdelen'i kapsadığı için bürokratların rüşvet pazarlığını içeren sözleri aleyhlerine delil kabul edilmedi. 
Halen Gebze Ağır Ceza'da görülen davanın 19 Temmuz 2004 tarihli iddianamesinde bürokratlarla işadamlarının rüşvet konuşmaları delil olarak yer almadı ve bu konuda suçlama takipsizlik kararı ile ortadan kalktı. Gümrük Teftiş Kurulu'nun itirazı sonuç vermedi. Albayrak ve Altay, menfaat temini amacıyla tavassutta bulunmaktan yargılanırken, açığa alınan Sezai Uçarmak, 15 Ağustos 2004 tarhinde Hüsnü Güler de 10 Ekim 2004 tarihinde görevlerine göre döndüler. 
Davada Uçarmak'ın talimatını yerine getiren Gebze Gümrük Müdürü Sabahattin Altıkardeş, Gebze Petrokimya Gümrük Müdürü Ethem Arsoy, Gümrük Kimyageri Mehmet Sarıoğlu, Kimyagerler Şube Müdürü Hamdi Akın ve Muayene Memuru Murat Akalın'ın ile işadamlarının yargılanması ise sürüyor. 

Aracı olmak 

</TEXT>
</DOC>
