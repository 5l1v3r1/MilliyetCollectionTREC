<DOC>
<DOCNO> 342637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/ekonomi/eko02.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Alıcının kim olduğuna değil tahsilata bakarız' 
</HEADLINE>
<TEXT>


TMSF Başkanı Ertürk, Çukurova Grubu'nun Rus Alfa'dan Turkcell için Telia Sonera'nınkinden 'daha iyi' bir teklif alması konusunda, "Bizim için grupların önemi yok. Tahsilatımızı yapmaya bakarız" dedi 

EKONOMİ SERVİSİ 

Tasarruf Mevduatı Sigorta Fonu TMSF Turkcell hisselerinin yüzde 27'sini elinde tutan Türkcell Holding'in yüzde 52 hissesi için, Rus Alfa Grup'tan, Telia Sonera'nın verdiğinin üzerinde teklif alan Mehmet Emin Karamehmet'in kararını bekliyor. Bu hisseler için Finlandiyalı Telia Sonera'dan 3.1 milyar dolarlık teklif alan ve bunu geçen ay yaptığı genel kurulda da karara bağlayan Karamehmet'in, Ruslardan ne kadar teklif aldığı ise TMSF yetkilileri tarafından da bilinmiyor. 
TMSF Başkanı Ahmet Ertürk, Turkcell İletişim hisselerinin sahibi Turkcell Holding'in yüzde 20'sinin de kendilerinde olduğunu belirtirken, yüzde 1'in altında da Turkcell İletişim hissesinin ellerinde bulunduğunu anlattı. Ertürk şöyle konuştu 
"Rus Alfa Grubu'nun Mehmet Emin Karamehmet'ten holding hisselerini alacağı tartışılıyorsa, bizim elimizdeki hisselere de ihtiyaçları olacak. Eğer Alfa Grup söylendiği gibi yüksek teklif vermişse, dolayısıyla biz de elimizdeki hisseler için dile getirilen 1.8 milyar doların üzerinde bir parayı alacağımızı hesap ediyoruz." 

Bekle - gör politikası 
Ertürk, Telia Sonera ile Çukurova Grubu'nun yaptığı bir anlaşma ve genel kurul kararı olduğunu belirtirken, Alfa Grubu daha yüksek teklif verse de bazı hukuki problemlerin çıkabileceğini söyledi. Bunun da iki grubun arasında yaptığı anlaşmasının şartlarına bağlı olduğunu belirten Ertürk, "Bizim için gruplar arasında tercihin önemi yok. Borçlarını karşıladığı ve sorun çıkmadığı sürece biz sadece 'bekle - gör' politikası izleriz. Tahsilatımızı yapmaya bakarız" dedi. 

Telia Sonera'ya onay çıkmıştı 
Turkcell Holding'in yüzde 52'sini Turkcell İletişim'in yüzde 27'si 3.1 milyar dolara satın almak isteyen Telia Sonera'ya onay 29 Nisan 2005 tarihinde yapılan Turkcell Genel Kurulu'ndan çıkmıştı. Genel Kurul'da üçte iki oyla Turkcell hisselerinin yüzde 27'sine sahip Turkcell Holding'in yüzde 52 hissesinin devri onaylanmıştı. Böylece daha önceden Turkcell'in yüzde 37'sini elinde bulunduran Telia Sonera bu onayla birlikte Turkcell'in yüzde 64'ünün sahibi olmaya aday hale gelmişti. Genel Kurul'dan sonra gözler kararın onaylanması için Sermaye Piyasası Kurulu'nun çevrilmişti. 


</TEXT>
</DOC>
