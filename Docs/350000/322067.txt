<DOC>
<DOCNO> 322067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/spor/spo02.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Daumzedeler 
</HEADLINE>
<TEXT>


Alman hoca, geniş kadrosu nedeniyle birçok ismi kulübeye hapsetti. Hooijdonk, Önder, Selçuk, Murat Hacıoğlu, Volkan, Recep, Kemal, Mehmet Yozgatlı, Semih, Mahmut Hanefi ve Serhat, Daum'un makasına kurban gitti 

YUSUF DURSUN 


Formayı unuttular 
FENERBAHÇE'DE 11 futbolcu takıma girebilmek için Teknik Direktör Daum'un gözünün içine bakıyor ama amacına bir türlü ulaşamıyor. Özellikle geçen yıl kritik maçlara çıkan iki genç kaleci Volkan ve Recep formanın yüzünü unuturken, Alman hoca her fırsatta övgüler yağdırdığı Mahmut Hanefi'ye sadece bir, Semih'e ise 8 dakika şans verdi. Murat Hacıoğlu ise 150 dakika sahada kaldı. 

Nereden nereye 
GEÇEN yıl şampiyonluktaki en büyük pay sahiplerinden Hollandalı yıldız Pierre van Hooijdonk sakatlığı geçmesine rağmen haftalardır ilk on birde yer bulamazken, yine tamamen iyileşen Kemal ile Serhat da Alman hocanın makasına kurban gitti. Sarı - Lacivertli ekibin genç yetenekleri Mehmet Yozgatlı, Selçuk ve Önder Turacı da son haftalarda kulübe hapsine giren isimlere eklendiler. 

Averajı yeter 

LİGDE en yakın rakibi Galatasaray'ın beş puan önünde liderliğini sürdüren Fenerbahçe 23. hafta sonunda ilginç bir rekora da imza attı. 60 gol atan ve kalesinde sadece 10 gol gören Sarı - Lacivertli ekip, artı 50 averaja ulaşırken, ligde mücadele eden diğer 17 takımın attığı gol sayısı bile bu rakama yaklaşamadı. Şu anda Trabzon ve Beşiktaş'ın toplam 46 golü bulunuyor. 


</TEXT>
</DOC>
