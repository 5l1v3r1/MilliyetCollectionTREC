<DOC>
<DOCNO> 329000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo11.html </URL>
<DATE> 2005/03/31/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ukrayna ve Yunanistan da galip 
</HEADLINE>
<TEXT>

     Futbolda 18. Dünya Kupası Avrupa elemeleri 2. Grup'taki mücadeleye, bu gece yapılan 3 maçla devam edildi. 
     Sarı - Mavililer, grubun güçlü ekibi Danimarka'yı Kiev'de tek golle devirdi. Karşılaşmaya hızlı başlayan konuk ekip, Gravesen ile 27. dakikada gole yaklaştı. Ancak kaleci Shovkovskiy yumruklarıyla tehlikeyi önledi. 32'de Vorobei'in frikiği auta gitti. 
     İkinci yarının da 52. ve 64. dakikalarında Danimarka, Jörgensen ile yakaladığı iki önemli pozisyondan yararlanamadı. 67'de ev sahibinin golü geldi. Sağ taraftan kaleye yüklenen Gusev'in şutu yan direğe çarpıp, Voronin'in önüne düştü. Leverkusen'li yıldız, Sörensen'in solundan topu ağlarla buluşturdu. Art arda 4. galibiyetini alan ve bu karşılaşmalarda gol yemeyen Ukrayna grubumuzda 17 puanla liderliğini devam ettirdi. Danimarka ise bu yenilgiyle 2006 yolunda büyük yara aldı. 
     
     Yunanistan zorlanmadı 

     Grubumuzdaki diğer maçta Yunanistan sahasında Arnavutluk'u 2-0 yenerek, ikinci sıradaki yerini korudu. Atina'da oynanan karşılaşmanın 33. dakikasında Charisteas ev sahibini öne geçirdi. İlk yarı bu skorla kapanırken, bitime 5 dakika kala Inter'li yıldız Karagounis skoru ilan eden golü attı. Puanını 14'e yükselten Komşu böylece, grubun açılış maçında 2-1 yenildiği Arnavutluk'tan rövanşı da aldı. Arnavutluk'un ise 2006 yolunda şansı kalmadı. Mücadelede sarı kart gören Yunanistan kaptanı Zagorakis cezalı duruma düştüğü için İstanbul'da bize karşı forma giyemeyecek. 
     
     
     Tomas ve Pancu güldü 

     Hırvatistan, Malta'yı 3-0 devirirken, Romanya da Makedonya'yı 2-1'le geçti Türkiye'de top koşturan oyunculardan Tomas ve Pancu'nun takımları dün gece önemli galibiyetler aldı. Hırvatistan evinde Malta'yı 3-0'lık skorla geçerek, 8. grupta liderliği İsveç'ten devraldı. Hırvatistan'da 90 dakika görev alan Galatasaraylı yıldız, savunmadaki performansıyla alkış aldı. Goller Prso 2 ve Tudor'dan geldi. Pancu'nun 11'de başladığı maçta Romanya, Makedonya'yı 2-1 yenerek, Hollanda mağlubiyetinin yaralarını sardı. Rumenler'in iki golünü de Mitea kaydetti. Carew'in son yarım saat şans bulduğu karşılaşmada Norveç, deplasmanda Moldova ile 0-0 berabere kaldı. Beşiktaşlı golcü iki önemli fırsattan yararlanamadı. Trabzon'un transfer gündemindeki Zurawski 85'te attığı golle K.İrlanda karşısında Polonya'ya altın değerinde 3 puan getirdi. Szymkowiak da 90 dakika forma giydi. Bosna evinde Litvanya ile 1-1 berabere kalırken, Boliç'in golü ev sahibine yetmedi. 
     Dünya Kupası elemelerinde alınan toplu sonuçlar şöyle 
     

1. GRUP Andorra 0 4 Çek Cumhuriyeti Makedonya 1 2 Romanya Hollanda 2 0 Ermenistan 2. GRUP Ukrayna 1 0 Danimarka Gürcistan 2 5 Türkiye Yunanistan 2 0 Arnavutluk 3. GRUP Estonya 1 1 Rusya Letonya 4 0 Luxembourg Slovakya 1 1 Portugal 4. GRUP İsviçre 1 0 Kıbrıs Israil 1 1 Fransa 5. GRUP Moldova 0 0 Norveç Slovenya 1 1 Belarus 6. GRUP Polanya 1 0 Kuzey İrlanda Avusturya 1 0 Galler İngiltere 2 0 Azerbaycan 7. GRUP Bosna-Hersek 1 1 Litvanya San Marino 1 2 Belçika Sırbistan-Karadağ 0 0 İspanya 8. GRUP Hırvatistan 3 0 Malta Macaristan 1 1 Bulgaristan GÜNEY AMERİKA Arjantin 1 0 Kolombiya Paraguay 2 1 Şili Uruguay 1 1 Brezilya Peru 2 2 Ekvator      
     Büyük arbede 

     Asya Elemeleri'nde İran'ın Kuzey Kore'yi deplasmanda yendiği maçta büyük olaylar çıktı. 2-0 konuk ekibin üstünlüğüyle süren karşılaşmanın 86. dakikasında hakem Kousa'nın Kim'i oyundan atmasıyla sahaya yabancı madde yağdıran taraftarlar ortalığı savaş alanına çevirdi. Maç bitiminde hakemler 20 dakika sahanın ortasında mahsur kalırken, İran Teknik Direktörü Ivankoviç canlarını zor kurtardıklarını söyledi. 
     
</TEXT>
</DOC>
