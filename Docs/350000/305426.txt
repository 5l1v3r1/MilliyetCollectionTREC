<DOC>
<DOCNO> 305426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko24.html </URL>
<DATE> 2005/01/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Otobüs firmalarında bayram yoğunluğu... Biletler tükendi... 
</HEADLINE>
<TEXT>

     Otobüs firmalarında bayram tatili yoğunluğu yaşanıyor. Kurban Bayramı'na 9 gün olmasına karşın bir çok otobüs firmasında biletler tükendi. 
     Kurban Bayramı tatilini memleketlerinde geçirmek isteyen ve bilet bulma telaşına kapılan vatandaşlar, otobüs firmalarında yoğunluk yaşanmasına neden oluyor. Vatandaşların yoğun talebi sonucu otobüs firmalarının genelinde bayram tatiline 9 gün kalmasına karşın bilet kalmadı. 
     Adana Büyükşehir Belediyesi Merkez Otogar Müdürü Metin Çelik, AA muhabirine yaptığı açıklamada, özellikle İstanbul, Ankara, İzmir ve Erzurum yönüne gitmek için yoğun bir talep olduğunu söyledi. 
     Otobüs firmalarının araçlarını Hac nedeniyle Suudi Arabistan'a göndermelerinin de sıkıntıyı artırdığını ifade eden Çelik, ''Bilet bulamayan vatandaşlar firmaların ek seferlerini beklesin'' diye konuştu. 
     Çelik, vatandaşların herhangi bir sıkıntıyla karşılaşmamaları için gerekli önlemleri aldıklarını ve Otogar'dan her gün yaklaşık 600-650 otobüsün çıkış yaptığını sözlerine ekledi. 
     
</TEXT>
</DOC>
