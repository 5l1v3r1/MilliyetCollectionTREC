<DOC>
<DOCNO> 346841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/siyaset/axsiy02.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş Avrupa'ya nasıl anlatacağız 
</HEADLINE>
<TEXT>


CHP'li Ateş, "Ermeni konusu bilimsel platformlarda araştırılsın diye çağrı yaptık. Ancak Boğaziçi Üniversitesi'ndeki tartışmanın engellenmesi, başlatılan harekete ters" dedi 

Saliha Çolak - Ankara 


Boğaziçi Üniversitesi'nde düzenlenecek "İmparatorluğun Çöküş Döneminde Osmanlı Ermenileri" başlıklı konferansın, Adalet Bakanı Cemil Çiçek ve CHP İstanbul Milletvekili Şükrü Elekdağ'ın "ihanet" nitelemelerinin ardından ertelenmesi, Avrupa Konseyi Parlamenterler Meclisi Siyasi İşler Komitesi Başkanı Abdülkadir Ateş'i düşündürüyor. 

'Çağrı yapıldı' 
"CHP bir girişim başlattı. Ermeni konusu bilimsel platformlarda araştırılsın, tartışılsın diye Ermenistan'a çağrı yapıldı" diyen CHP Gaziantep Milletvekili Ateş, şunları kaydetti 
"TBMM ortak bir karar aldı. Araştırma ve tartışma için gerekli ortamın yaratılacağını vaat ettik. Avrupa Konseyi'nde 46 ülkenin 97 milletvekilinden imza aldık. Konunun araştırılması çağrısı yaptık, bir bildiri çıkardık. Şimdi Türkiye'de bu konunun tartışılmasına engel olunması, toplantının yasaklanması, başlatılan harekete ters düşüyor. İfade özgürlüğüne, üniversitelerde özgür düşünceye ters düşüyor. Bu bir çelişki. Eski bir akademisyen olarak, bu toplantının yaptırılmamasını, yasaklanmasını çok yanlış buluyorum. Türkiye'ye yakışmadı." 

'Bu ne perhiz...' 
Paris'te yarın yapılacak komite toplantısına başkanlık edeceğini vurgulayan Ateş, "Bizden imza aldınız, bu mesele tartışılsın, gerçekler ortaya çıkarılsın diye, siz ne yapıyorsunuz diyecekler. Bize destek veren milletvekillerine ben ne diyeceğim Hem tartışmaya açığız diyorsunuz, hem de kendi ülkenizde tartışmayı engelliyorsunuz. Bu ne perhiz, bu ne lahana turşusu demezler mi Avrupa'ya bunu nasıl anlatacağız " dedi. 

'Kafalar değişmeli' 
Ne diyeceğini acı acı düşündüğünü söyleyen Ateş, "Çıkıp benim tasvip etmediğim düşünceler söylerler, ben de çıkar bunları kabul etmediğimi söylerim. Baskıyla toplantıyı iptal etmek yanlış. Bu kafaların artık değişmesi gerekiyor. CHP'nin de bu yasakçı anlayışa taviz vermemesi gerekiyor" diye konuştu. 


</TEXT>
</DOC>
