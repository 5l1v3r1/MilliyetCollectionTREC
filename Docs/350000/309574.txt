<DOC>
<DOCNO> 309574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy14.html </URL>
<DATE> 2005/01/26/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gül'ün kardeşi, STAR gazetesinden 3 bin YTL tazminat kazandı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün kardeşi Macit Gül, Star Gazetesi aleyhine açtığı 3 milyar liralık tazminat davasını kazandı. 
     Macit Gül'ün avukatı Mehmet Savruk, AA muhabirine yaptığı açıklamada, 27 Ekim 2003 tarihinde, Star Gazetesi'nde, Macit Gül hakkında yayınlanan haberle ilgili olarak gazete aleyhine açtıkları 3 milyar lira 3 bin YTL tutarındaki manevi tazminat davasını kazandıklarını söyledi. 
     Savruk, Macit Gül aleyhinde yayınlanan haberin tamamen asılsız olduğunu belirterek, şu bilgileri verdi 
     ''Dava konusu olan haberde, Macit Gül'ün Yemen Devlet Bakanı'na şadırvan sattığı, Yemen Devlet Bakanı'nın şadırvanı teslim aldıktan sonra anlaşılan miktarın tamamını ödemediği, Macit Gül'ün Dışişleri Bakanı olan ağabeyi Abdullah Gül eliyle ödenmeyen parayı söke söke alacağını söylediği, hatta Yemen'de silahlı çatışmaya girdiği, ağabeyinden yardım istediği, Abdullah Gül'ün Yemen Büyükelçiliği'ni devreye soktuğunu, 3 gün elçilik bünyesinde misafir edildiği, daha sonra yine elçilik kanalıyla uçağa bindirilerek Türkiye'ye gönderildiği şeklinde tamamen asılsız ve gerçek dışı olaylardan söz edilmektedir. Kayseri 4. Asliye Hukuk Mahkemesi, Star Gazetesi'ni, söz konusu asılsız haber yayınladığı için, 3 milyar lira manevi tazminat, faiz ve mahkeme masraflarını ödemeye mahkum etmiştir.'' Avukat Mehmet Savruk, Star Gazetesi'nde yer alan haberin, 29 Ekim günü, Kayseri'deki bazı yerel gazetelerde kaynak gösterilerek yayınlandığını, dolayısıyla bu haberlerin de asılsız olduğunu kaydetti. 
     
</TEXT>
</DOC>
