<DOC>
<DOCNO> 348262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy13.html </URL>
<DATE> 2005/06/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AKP'li Dişli Referandumların aleyhimize kullanılmasına izin vermeyiz 
</HEADLINE>
<TEXT>

     AK Parti Genel Başkan Yardımcısı Şaban Dişli, referandumların sonucunun Türkiye’nin aleyhine kullanmasına müsaade etmeyeceklerini ifade ederek, "Nasıl reform sürecini çok hızlı ve başarılı yürüttüysek, şimdi önümüzde önemli bir görev daha var" dedi. 
     Dişli, bu görevin "iletişim ve Avrupa halklarını ikna kampanyası" görevi olduğunu ve bunu bir an önce gündeme koymak gerektiğini söyledi. 
     Şaban Dişli, parti genel merkezinde düzenlediği basın toplantısında, AB konusunda son yaşanan gelişmeleri değerlendirdi. 
     AB ile ilgili hedeflerini 100 yılın projesi olarak değerlendirdiklerini ifade eden Dişli, Fransa ve Hollanda’daki referandumlarda Avrupa Anayasası’na "hayır" oyu verilmesinin Avrupa siyasetinde tam bir hayal kırıklığı yarattığını kaydetti. Bu durumun, 16 Haziran’daki AB ara zirvesinde de değerlendirileceğini ve Avrupalı 
     liderlerin bu süreci fırsat bilerek, krizi yeni bir reform sürecine döndürebileceklerini dile getiren Dişli, şunları kaydetti "Çünkü Anayasa’ya hayır diyenler, AB’ye hayır demediklerini çok net bir şekilde söylüyorlar. Bu ülkelerde yaşanan bir kanama var. Belki bu kanamayı durdurmak için, bu onay sürecini durdurabilirler. Bu da alternatifler arasında var. Bunun bize yansıması... Bu referandumların sonucunun, bizim aleyhimize, kötüye kullanmasına müsaade etmeyeceğiz. 16 Haziran’daki ara zirvenin taslak metninde, Türkiye’nin müzakerelere 3 Ekim’de başlayacağı belirtiliyor. Biz 17 Aralık’ta bize verilen ödevleri tamamladık, bu süreç hiç bir şekilde engellenmeyecektir." 
     
     "AVRUPALI LİDERLER HALKLARINI İKNA EDEMEDİ" 
     Dişli, Avrupalı liderlerin halklarını, referandum konusunda ikna edemediklerini ve Anayasa dışındaki ekonomi, göç gibi konuların öne çıkartıldığını ifade etti. Avrupa’daki büyük partilerin "evet" kampanyası başlattıklarını, ancak aşırı sol ve sağ partilerin başlattıkları "hayır" kampanyasının büyüyerek, yüzde 63 oranına çıktığını bildirdi. Dişli, şöyle devam etti 
     "Bizim için en önemli konu, nasıl reform sürecini çok hızlı ve başarılı yürüttüysek, şimdi önümüzde önemli bir görev daha var. Tüm halkımıza, hepimize düşen önemli bir görev... İletişim ve Avrupa halklarını ikna kampanyası. Bunu bir an önce gündeme koymak gerekiyor. 
     Bunu başaracak ekibimiz, müzakerecilerimiz, reel sektörümüz, kamuoyumuz, hep birlikte buna da hazırız ve bunda da başarılı olacağız." AK Parti Genel Başkan Yardımcısı Dişli, bir gazetecinin, "AB’den gelen en büyük eleştiri reformların uygulanmadığı yönündeydi. Şimdi de MİT’in bir çok kişinin telefonlarını dinlediği gündeme geldi. Buna ne diyeceksiniz " sorusu üzerine, bu konuda ilgili bakanın araştırma yapıp, o araştırmasını kamuoyu ile paylaşacağını söylediğini söyledi. 
     
     UZUN VADEDE ELDE EDİLECEK KAZANIMLAR 
     AB uyum protokolü ile ilgili gerçeklerin dışarıdan öğrenildiği ve neden Türk kamuoyu ile paylaşılmadığı yönündeki bir soru üzerine de Dişli, "Sanıyorum, bu konuda Türk liderlerine güvenmemiz, dışarıdan aldığınız kaynaklardan daha önemlidir" dedi. 
     Başbakan Recep Tayyip Erdoğan’ın ek protokolün imzalanmasının, "Kıbrıs’ı tanıma" anlamına gelmediğini defalarca söylediğini anımsatan Dişli, kısa vadede zorluk çekileceğini, ancak uzun vadede elde edilecek kazanımlarla Türkiye’nin daha demokratik, ferah, ileri bir ülke konumuna geleceğini kaydetti. 
     Fransa ve Hollanda’da yaşanan referandumlardan sonra, Türkiye’nin bir "B" planı olup olmadığı yönündeki bir soruyu da yanıtlayan Dişli, AB yolunda bir çok zorluklar yaşanabileceğini ancak hedeften şaşılmaması gerektiğini söyledi. Dişli, "B planımız eşittir , A planımız olmak zorunda" diye konuştu. 
     
</TEXT>
</DOC>
