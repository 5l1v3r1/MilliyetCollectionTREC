<DOC>
<DOCNO> 322108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun04.html </URL>
<DATE> 2005/03/09/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Türkler ABD'nin kendilerine saygılı olmadığına inanıyor 
</HEADLINE>
<TEXT>

     ABD'nin önemli düşünce kuruluşlarından The Washington Institute'ün ABD'nin Türkiye'deki görünümüne ilişkin yayımladığı raporda, Türklerin, ABD'nin kendilerine karşılı saygılı davranmadığı inancını taşıdığı belirtilerek, iki tarafa da ilişkileri güçlendirecek yönde tavsiyelerde bulunuldu. 
     The Washington Institute'ün Türkiye programı direktörü Soner Cağaptay'ın imzasını taşıyan raporda, ''ABD'nin terör örgütü PKK'ya karşı Irak'ın kuzeyinde aktif önlemler alması, Türk hükümetinin de ülkede Amerikan karşıtlığıyla mücadele etmesi gerektiği'' ifade edildi. 
     Raporda, Türk halkının çoğunluğunun Irak savaşına karşı çıktığı hatırlatılarak, ''Süleymaniye olayının Türkiye'de büyük tepkiye yol açtığı, ABD'nin PKK'ya karşı hareketsiz kalmasının Ankara'da hayal kırıklığı yarattığı ve genelde Irak'ta Kürt milliyetçiliğine ilişkin gelişmelerin Türkiye'de ABD'ye karşı hoşnutsuzluk oluşturduğu'' görüşlerine yer verildi. 
     The Washington Institute'ün raporunda, iki ülke ilişkilerinin güçlendirilmesi için ABD'ye, PKK'ya karsı aktif önlemler alması önerildi. Önlemler arasında ABD'nin, Irak'ın kuzeyinde PKK'ya karşı kararlı şekilde harekete geçmesi, PKK yöneticilerinin ele geçirilmesi için Türkiye'ye yardım etmesi, AB'yi ikna ederek PKK'nın Avrupa şebekesinin çökertilmesi ve PKK'nın finans kaynaklarının kurutulması yer aldı. 
     Raporda, Türk halkının ülke sınırları dışında yaşayan Türklerin çektiği sıkıntılara karşı çok duyarlı olduğu belirtilerek, Kerkük meselesinin önemine işaret edildi. Bu çerçevede Türkmen, Arap, Kürt ve Hıristiyanların yaşadığı petrol kenti Kerkük'ün Kürt vilayetlerine bağlanması durumunda, bunun Türk kamuoyunda büyük kızgınlığa yol açacağı uyarısında bulunuldu. 
     Türkiye için de ABD ile yakın ve iyi ilişkilerin büyük önem taşıdığı anlatılan raporda, 3 Ekim'de AB ile müzakerelere başlayacak olan Türkiye'nin, ABD'nin desteğine sahip olmasının elini güçlendireceği görüşüne yer verildi. 
     The Washington Institute'ün raporunda, ''bu çerçevede Türk hükümetinin Amerikan karşıtlığına karşı kampanya yürütmesi gerektiği'' belirtildi. 
     
</TEXT>
</DOC>
