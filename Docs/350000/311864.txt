<DOC>
<DOCNO> 311864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/guncel/gun02.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
JİTEM'e infaz suçlaması 
</HEADLINE>
<TEXT>


Kaçırıldıktan 11 yıl sonra cesedi bulunan Murat Aslan'ın JİTEM'in kurbanı olduğu iddia edildi 

ÖZGÜR CEBE Diyarbakır DHA 

Diyarbakır'da 10 Haziran 1994'te arkadaşları ile yürürken bir otomobile bindirilerek kaçırılan Murat Aslan'ın cesedi, 11 yıl sonra Şırnak'ın Silopi ilçesinde bir dere yatağında bulundu. DNA testi sonucu Aslan'a ait olduğu belirlenen kemikler, Diyarbakır'a getirildi. 
İHD ve Diyarbakır Barosu, dönemin Olağanüstü Hal Bölge valileri Hayri Kozakçıoğlu ve Ünal Erkan ile dönemin Jandarma Asayiş Bölge Komutanı Korgeneral Hikmet Köksal, bazı itirafçıların da aralarında yer aldığı bazı görevli ve kişiler hakkında suç duyurusunda bulunacaklarını açıkladı. 
İHD Şube Başkanı Selahattin Demirtaş, PKK itirafçısı Abdulkadir Aygan'a göre Aslan'ın, JİTEM'de tim komutanı olduğu öne sürülen Abdulkerim Kırca'nın da aralarında bulunduğu kişilerce kaçırıldığını anımsattı. Demirtaş, Aslan'ın daha sonra Silopi JİTEM'e götürüldüğünü, sorgulandıktan sonra da yakılarak gömüldüğünü öne sürdü. 
Demirtaş şöyle dedi "Köylüler, cesedin bir çoban tarafından 15 samtimlik çukura gömüldüğünü, mezar yeri kaybolmasın diye etrafını beyaz taşlarla çevirdiklerini belirtince çukur kazıldı" dedi. 


</TEXT>
</DOC>
