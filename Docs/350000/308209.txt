<DOC>
<DOCNO> 308209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun17.html </URL>
<DATE> 2005/01/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Türkiye tartışması... Akgün Terör aramayı bırakın, zenginlik arayın 
</HEADLINE>
<TEXT>

     Alman Sosyal Demokrat Parti SPD Federal Meclis milletvekili Lale Akgün, ülkede yaşayan yabancılarda terör ve şiddet yerine zenginliğin aranması gerektiğini söyledi. 
     Akgün, Birlik partileri CDU CSU tarafından Federal Meclise getirilen ''Türkiye ile sorunlar göz ardı edilmemeli'' başlıklı önergeyle ilgili olarak mecliste yapılan bir tartışma sırasında, Birlik partilerini, suçlular ile Türkleri, Müslümanları, uyum konusunu ve Türkiye'nin AB üyeliğini aynı kefeye koymaya çalışmakla eleştirdi. 
     Akgün, Birlik partilerine yönelik olarak, ''Türkiye'ye karşı her fırsatta kampanya yapıyor ve Türkiye'nin AB üyeliği için yeteri kadar olgun olmadığını göstermeye çalışıyorsunuz. Sizin önergeniz uyum için bir tehdit. Yabancılarda terör ve şiddet aramayı bırakın, zenginliği arayın'' dedi. 
     SPD Milletvekili Cornelie Sonntag-Wolgast da, Birlik partilerinin teröristler ile yabancıları aynı kefeye koyarak, halk arasında endişe ve korku yaymaya çalıştığını belirterek, Türkiye ile ilgili olarak bazı sorunların bulunduğunu, ancak kendilerinin bunları göz ardı etmediklerini ve bu sorunların Türkiye'yi dışlamak yerine Türkiye'ye AB üyeliği perspektifi verilmesiyle daha hızlı şekilde çözülebileceğini söyledi. 
     Almanya'da yaşayan yabancıların çok büyük bir bölümünün Alman anayasasına saygı duyduğuna işaret eden Sonntag-Wolgast, köktendincilerin oranının sadece yüzde 1 civarında olduğunu ve Birlik partilerinin köktendinci tehlikeyi abartarak gelecek eyalet seçimleri için kampanya yaptıklarını kaydetti. 
     Birlik 90 Yeşiller Partisi Milletvekili Josef Philip Winkler de, Birlik partilerinin, Türklerin sırtından politika yapmalarına karşı çıktıklarını ifade ederek, Almanya'nın kalkınmasına büyük katkı sağlayan, en azından 1. nesil yabancılara teşekkür mahiyetinde çifte vatandaşlık hakkı da verilebileceğini belirtti. 
     Hıristiyan Demokrat Birlik Partisi CDU Milletvekili Thomas Strobl ise 1 Ocak 2000 tarihinden bu yana çifte vatandaşlığın yasak olmasına rağmen, yaklaşık 50 bin Türk kökenli Alman vatandaşının aynı zamanda Türk vatandaşlığına geçerek Alman vatandaşlığı hakkını kaybettiğini ve bunun yasal olmadığını söyledi. 
     Türk hükümetini de, yurtdışında yaşayan bazı Türkleri vatandaşlıktan çıkartarak, sınır dışı edilmelerini önlemekle eleştiren Strobl, Alman hükümetinin de Türkiye'nin AB üyeliğini destekleyerek, Türkiye'deki insan hakları ve din özgürlüğü ihlallerini göz ardı ettiğini öne sürdü. 
     Hıristiyan Sosyal Birlik Partisi CSU Milletvekili Hartmut Koschyk de, Türkiye ziyareti sırasında dini azınlıkların hukuki hakları konusunda belirsizliklerin olduğunu müşahede ettiğini belirterek, Almanya'daki kiliselerin de Türkiye'deki eksikliklere işaret ettiklerini hatırlattı. 
     Hür Demokrat Parti FDP Milletvekili Ernst Burgbacher ise tartışmaya hiçbir kabine üyesinin katılmamasından duyduğu üzüntüyü dile getirdi, ancak AB Konseyi'nin aldığı karara gelecekteki hükümetlerin de uymasının zorunlu olduğuna dikkati çekti. 
     Türkiye ile yapılacak üyelik müzakerelerinin ''ucu açık'' olması gerektiğini ve insan hakları alanındaki eksikliklerden dolayı uzun süreceğini kaydeden Burgbacher, şimdilik ne Türkiye'nin AB'ye girebilecek, ne de AB'nin Türkiye'yi üye olarak alabilecek durumda olduğunu söyledi. 
     
</TEXT>
</DOC>
