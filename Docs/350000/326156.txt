<DOC>
<DOCNO> 326156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/yazar/akyol.html </URL>
<DATE> 2005/03/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bayrak... 
</HEADLINE>
<TEXT>


BAYRAK konusunda Leyla Zana ve Orhan Doğan, Hürriyet'ten Ahmet Hakan'a açıklamalar yapmış. Bayrağa saldırıyı eleştiriyorlar, saygı gösterilmesini istiyorlar. 
Yabancı bir ülkenin bayrağına da gösterilmesi gereken türden bir saygı mı, yoksa "hepimizin bayrağı" bilincine dayalı bir saygı mı Leyla Zana ikircikli bir dil kullanarak "İki halkın da değerlerine saygılıyım" diyor. Orhan Doğan daha özenli, "ortak vatanımızın ortak değerlerine saygı" ve "ortak değerimiz olan bayrağa saygı" gereğini vurguluyor. 
DEHAP Genel Başkanı Tuncer Bakırhan'ın söyledikleri daha önemli 
"Bu bayrak sadece Türklerin değil, Kürtlerin de, bizim de bayrağımızdır. Bunu tartışma konusu yapmak yanlıştır." 
Çok güzel sözler, çok doğru... Ama niye toplantılarınızda "ortak vatanımızın bayrağı" yok 

PROVOKASYON diyor üçü de... Bakırhan "Türkiye'nin demokratikleşmesini istemeyen çevreler yapmış olabilir" diyor. 
Kürt kavramını demokratik bir kültürel kimlik ifadesi değil, şoven bir etnik milliyetçilik olarak yıllardan beri bu kadar kışkırtacaksınız, ayrı haritalarla, ayrı bayraklarla ve terörle "ortak değerler"i bu derecede tahrip edeceksiniz, ondan sonra da 'provokasyon' deyip geçeceksiniz 
Bütün milliyetçiliklerin doğuşunda şu veya bu ölçüde şoven, taşkın, hamasi duygular ve kurgular vardır. Kürt aydını Ahmet Zeki Okçuoğlu, gençliğinde, hayali Kürt haritaları için "denize de çıkışlarımız olsun diye İskenderun ve Trabzon'u da içine alan" sınırlar çizdiklerini, "sonra Suriye ve İran'a yönelip Basra Körfezi'ne çıktıklarını" anlatır. Rafet Ballı, Kürt Sorunu, ss.189 
Stalinci PKK döktüğü kanlarla bu hamaseti totaliter bir politik bağnazlığa dönüştürdü. Sonunda asker bakımdan mağlup oldu, dünyada da dışlandı. Türkiye'deki Kürtlerin oylarının yarısını bile alamıyor üstelik. 
Şimdi 'ılımlı' görünmeyi deniyorlar. 

ŞOVEN ve terörist çizginin tıkanmış olması, konjonktürel değil, dünya şartlarının, çağın eseridir. Kürt hareketinin de bu gerçeği görerek "etnik milliyetçiliği" gözden geçirmesi gerekiyor. 
"Ilımlılaşma" zihinlerde ve duygularda gerçekleştirilmez de 'ılımlılık' sadece taktik olarak uygulanırsa, son olaylarda olduğu gibi, mızrak sık sık çuvaldan çıkar, saklamak mümkün olmaz. 
Mesele "iki gencin kendini bilmezliği" de değildir. Mesele, bu harekette h l şoven vurguların ısrarla devam ettirilmesi, "ortak bayrağımız"a saygı kültürünü geliştirmek için hiçbir açılım yapılmaması aksine "ayrı bayrak"ta ısrar edilmesidir. Böyle olunca da taktik açıdan ihtiyaç duyulduğunda "ortak bayrağımız" denilmesi hiç inandırıcı olmuyor 
"Ayrı bayrağın" tek anlamı vardır ayrılmak... Bunun ne büyük felaketlere yol açacağını gören herkes gayet tabii tepki gösteriyor Kürt vatandaşlarımızın çoğunluğu da oy vermiyor bunlara... 
Türkiye, demokrasisini geliştiriyor DEHAP hareketinin de etnik milliyetçi ve totaliter niteliğinden uzaklaşarak, bir iç zihniyet reformu ile, demokratik bir kültürel çoğulculuk hareketine dönüşmesi gerekiyor. Taktiklere saklanmakla olmaz bu... 



</TEXT>
</DOC>
