<DOC>
<DOCNO> 328905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko21.html </URL>
<DATE> 2005/03/31/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Şirketler için vergi ayı... 
</HEADLINE>
<TEXT>

     Kurumlar vergisinde de beyan dönemi yarın başlıyor. Şirketler, 15 Nisan'a kadar 2004 yılı gelirleri için beyanda bulunup, 2 Mayıs akşamına kadar da verginin ilk taksidini yatıracak. 
     Kurumlar Vergisi Kanunu çerçevesinde, 2004 yılında kurum kazancı elde eden mükellefler, 1-15 Nisan tarihleri arasında bu gelirleri için beyanname verecek. 
     31 Aralık 2004 tarihi itibarıyle aktif toplamı 200 milyar Türk Lirası'nı ya da 2004 hesap dönemine ait ciroları toplamı 400 milyar Türk Lirası'nı aşan mükellefler, elektronik ortamda beyanda bulunacak. Diğer mükellefler ise kurumlar vergisi beyannamelerini elden ya da posta ile verebilecek. 
     Maliye Bakanlığı, gelir vergisinde olduğu gibi kurumlar vergisinde de beyan dönemini ay sonuna kadar uzatabilecek. 
     Kurumlar vergisinin ilk taksidi de Kanun gereğince 30 Nisan akşamına kadar bankalara ya da ilgili vergi dairelerine yatırılmış olacak. Ancak 30 Nisan'ın hafta sonu tatiline denk gelmesi nedeniyle, vergi ödeme dönemi, 30 Nisan'ı takip eden ilk iş günü olan 2 Mayıs Pazartesi günü sona erecek. 
     
     HER 10 ŞİRKETİN 4'Ü İSTANBUL'DA 
     Gelirler Genel Müdürlüğü verilerine göre, Şubat ayı itibarıyle ülkemizde 627 bin 77 kurumlar vergisi mükellefi bulunuyor. 
     İstanbul, 249 bin 598 mükellef ile başı çekerken, toplam mükelleflerin yüzde 40'ına sahip bu ilimizi 74 bin 402 kurum ile Ankara, 51 bin 9 kurum ile de İzmir takip ediyor. 
     24 bin 220 kurumlar vergisi mükellefi bulunan Antalya, en fazla mükellefi bulunan 4. il olurken, Bursa 20 bin 325, Konya 13 bin 399, Adana 13 bin 88, Kocaeli de 10 bin 902 şirket ile kurumlar vergisi mükelleflerinin yoğun olduğu diğer iller olarak sıralanıyor. 
     Kurumlar vergisi mükellef sayısının en az olduğu il ise 167 mükellef ile Tunceli olarak belirlendi. 
     Bu arada 2005 yılı bütçesinde kurumlar vergisinden 7 milyar 995 milyon Yeni Türk Lirası gelir bekleniyor. Kurumlar vergisinde Şubat sonu itibarıyle toplam tahsilat da, 2 milyar 339 milyon 821 bin Yeni Türk Lirası'na ulaştı. 
     
</TEXT>
</DOC>
