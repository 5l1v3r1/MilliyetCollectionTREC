<DOC>
<DOCNO> 306160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy18.html </URL>
<DATE> 2005/01/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Sarıgül "CHP'nin ara adaylarla kaybedecek vakti yok" 
</HEADLINE>
<TEXT>

     Şişli Belediye Başkanı Mustafa Sarıgül, ''CHP'nin ara adaylarla kaybedecek vaktinin olmaması lazım. CHP, şu anda zamanla yarışıyor'' dedi. 
     Sarıgül, DİSK Genel Başkanı Süleyman Çelebi ile KESK Genel Başkanı Sami Evren'i ayrı ayrı makamlarında ziyaret ederek, CHP'nin bu ay sonunda yapılacak olağanüstü kurultayı öncesinde ''destek'' istedi. 
     Ziyaretlerde konuşan Sarıgül, partisinin 12 Eylül sonrasında sivil toplum örgütleriyle bir ilişkisi kalmadığını savunarak, çalışma hayatına önem verdiğini ve sendikal örgütlenmenin önündeki engellerin kaldırılmasını istediğini söyledi. 
     Hakkındaki ''icazeti ABD'den aldı'' eleştirilerine de cevap veren Sarıgül, ''Ben icazeti STK'lardan, örgütlü toplumdan, alın teri ve emekten almaya geldim'' dedi. 
     Basın mensuplarının sorularını da yanıtlayan Sarıgül, ''Baykal'a karşı Zülfü Livaneli'nin taraflara ilettiği bir öneriden bahsediliyor. Bu ara formüle göre, Livaneli, ekim ayına kadar CHP'nin Genel Başkanı olacak, ekimde ise yeniden daha demokratik bir kurultaya gidilecek. Bu konuda sizden bir yanıt alınımadığı söyleniyor'' denmesi üzerine, ''özellikle CHP'nin saniye ve dakika ile yarıştığını'' söyledi. 
     
     ''SAYIN BAYKAL'IN TEK KALE OYNAYACAĞI DEĞİL...'' 
     Mustafa Sarıgül, ''laik ve çağdaş Türkiye'nin şu anda arzu edilen noktada olmadığını'' da ileri sürerek, ''CHP ara formülle değil, yapılacak olan tam demokratik kurultayla, Sayın Baykal'ın tek kale oynayacağı değil, adil, demokratik, basına ve kamuoyuna açık bir kurultayla parti mutlaka iktidara taşınmalıdır'' diye konuştu. 
     Kurultaydan sadece CHP Genel Başkanı'nın değil, sosyal demokratların iktidarının çıkmasını da istediklerini ifade eden Sarıgül, ''Livaneli'ye destek vermeyi düşünüyor musunuz '' şeklindeki soruyu da, ''Bu, parti içi bir yarıştır. Çıkan bütün adaylara başarılar dilemekten başka bir şey olamaz'' diye yanıtladı. 
     Sarıgül, ''Ara formüle karşı mısınız '' sorusu üzerine de şunları kaydetti 
     ''CHP'nin, ara adaylarla kaybedecek vaktinin olmaması lazım. CHP, şu anda zamanla yarışıyor. Türkiye, zamanla yarışıyor. Ancak Genel Başkan'dan rica ediyorum, demokratik bir kurultay istiyorum. Sayın Genel Başkan'ın İnönü ile yarıştığı günlerdeki gibi, İnönü CHP'nin kurultayını nasıl Atatürk Spor Salonu'da 10 binlerin önünde yaptıysa, Sayın Genel Başkanımızın da bu kararı gözden geçirmesini istiyorum. CHP'nin kurultayları halktan kaçırılırsa, ne kadar demokrat olduğunu kamuoyunun takdirine bırakıyorum.'' ''Adaylığını resmen ne zaman açıklayacağı '' sorusu üzerine Sarıgül, anket sonuçları ve delegelerle görüşmelerine bakacağını, ancak bu konuda emrivakiye gelmek istemediğini söyledi. 
     Sarıgül, ''adaylığı ilgili kararın mitinglere bakılarak verilebileceğine'' kaydetti. 
     
     ''SAYIN BAYKAL, BENİ ÇOK İNCİTİYOR'' 
     ''Sayın Baykal'ı 'sandığa gömeceğim' dediniz mi '' şeklindeki soruya da Sarıgül, şu karşılığı verdi 
     ''Sayın Baykal beni çok incitiyor, benim üzerime çok geliyor. 5 ay önce sayın Baykal, benim üzerime hiç gelmiyordu. 5 ay önce söylediği sözler ortada. Sayın Baykal'ın değirmenine su taşıdığınız zaman övülüyorsunuz, değirmenine su taşımadığınız zaman dövülüyorsunuz. Büyük bir hünkarın önemli bir sözü var 'İncinsen de incitme'. Ben Sayın Baykal'ı incitme durumunda değilim.'' Mustafa Sarıgül, ''YTP'nin DSP'den ayrıldığı dönemdeki gibi kurultay sonrası CHP'de de bölünme yaşanıp yaşanmayacağına'' ilişkin bir soru üzerine, böyle bir endişe taşımadığını, partide bir bölünme olmayacağını söyledi. 
     
     ÇELEBİ İLE EVREN'İN KONUŞMALARI 
     DİSK Genel Başkanı Süleyman Çelebi de, Şişli Belediye Başkanı Sarıgül'e ''başlattığı mücadelede başarılar'' dileyerek, ''Yolun açık olsun'' dedi. 
     Çelebi, ''DİSK, açıkça Sarıgül'ü mü destekliyor '' sorusu üzerine, kendilerinin delegenin özgür iradesine müdahale edemeyeceğini, sadece nasıl bir sosyal demokrat parti istediklerini ortaya koyduklarını söyledi. 
     KESK Genel Başkanı Sami Evren ise Sarıgül'ün demokratik bir yarışın içine girdiğini ifade ederek, ''KESK'e verdiği önemi algılıyoruz, anlamlı buluyoruz. Demokratik yarışta yolu açık olsun'' dedi. 
     Ziyaretlerde, eski DİSK Genel Başkanı Rıdvan Budak da bulundu. 
     
</TEXT>
</DOC>
