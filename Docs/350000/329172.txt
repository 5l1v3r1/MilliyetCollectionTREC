<DOC>
<DOCNO> 329172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/spo30.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



FEDERASYON 

Zorunlu sessizlik 
Futbol Federasyonu, Gürcistan maçında çıkan olaylar nedeniyle herhangi bir şikayette bulunmama kararı aldı. Gürcistan'ın sahasının kapanmasını istemeyen Türkiye, rakibin bundan sonra evinde oynayacağı ilk maçın Ukrayna sınavı olması nedeniyle böyle bir yola başvurdu. Bu şekilde grup liderinin ekmeğine yağ sürülmemesi planlanıyor. 

GÜZELAYDIN 

'Daha yolun başındayız' 
Futbol Federasyonu Yönetim Kurulu üyesi Serdar Güzelaydın daha yolun başında olduklarını söyledi. Güzelaydın "Bu mükemmel oyunla önümüz açık. Yunanistan'ı evimizde yenip final yolunu aralayacağız. Belki insanlar beni hayalperest olarak görebilir ancak biz bu takımla Berlin'de Dünya Kupası'nı kaldırmak istiyoruz" dedi. 

OPERASYON 

Ve Satır indi 
Avrupa Şampiyonası elemelerinde Danimarka'nın ardından grup ikincisi olan Ümit Milli Takım'da operasyon yapıldı. Haluk Ulusoy'a yakın isimlerle yollarını ayırdığı eleştirisi alan federasyon yönetiminin, beş yıldır Ümitler'in menajerliğini yapan Burhan Satır'ı görevden aldığı öğrenildi. Genel Sekreter Lutfi Arıboğan'ın, Satır'ı arayarak, bu konudaki kararı kendisine ilettiği bildirildi. 

MESUT BAKKAL 

İçine doğmuş 
A Milli Takım'ın yardımcı antrenörü Mesut Bakkal'ın karşılaşma öncesi Tuncay Şanlı ile yaptığı sohbette, "İkinci yarı oyuna gireceksin ve beşinci golü atacaksın. Buna inanıyorum. Sana da güveniyorum" dediği öğrenildi. Genç yıldızın bu nedenle attığı gol sonrası ilk olarak yedek kulübesindeki Bakkal'ın yanına koştuğu belirtildi. 

ZİYA DOĞAN 

Yanal'a destek 
Gençlerbirliği Teknik Direktörü Ziya Doğan, Gürcistan karşılaşmasında Milli Takımı özellikle ikinci yarıda çok beğendiğini, Yunanistan ile Danimarka'yı rahatlıkla geçeceğimizi iddia etti. Doğan, "Yanal, eldeki kadroyla en iyisini yapıyor. Gürcistan maçında rakibe pozisyon vermedik. Alan daralttık. İleride rakip üzerinde baskı kurduk" dedi. 

KAYSERİSPOR 

Karaman kızgın 
Kayserispor Teknik Direktörü Hikmet Karaman, Gürcistan'la oynanan Ümit Milli maçtan sakat dönen Ali Turan'ın Galatasaray'a karşı forma giyemeyecek olması yüzünden sert tepki gösterdi. Ali Turan'ın ayağının şiş ve morarmış olduğunu belirten Karaman, "Çağır oynat, sakatlanınca paket yap gönder. Koray ve Yıldıray için seferber olanlar, Ali için kıllarını bile kıpırdatmadılar" dedi. 

ÇAYKUR RİZESPOR 

Seri peşindeler 
Çaykur Rizespor Genel Kaptanı Yılmaz Zehiroğlu Gençlerbirliği'ni yenerek galibiyet serisini sürdürmek istediklerini söyledi. Zehiroğlu, "Milli maçlar için lige verilen arayı en iyi biçimde kullandık. İki hafta önce yakaladığımız seriyi sürdürmek istiyoruz. Kalan 9 maça da 3 puan parolasıyla çıkacağız" dedi. Karadeniz ekibi yöneticisi, taraftarların zorlu maçta stadı doldurmalarını da istedi. 

GAZİANTEPSPOR 

Dört yıldız yok 
Gaziantepspor, lider Fenerbahçe ile deplasmanda oynayacağı maça 4 asından yoksun çıkacak. Kırmızı - Siyahlı takımda sakatlıkları süren Jaziri, Bekir ve Mehmet Çoğum'un yanı sıra sarı kart cezalısı Tarık Ettayeb forma giyemeyecek. Teknik Direktör Nurullah Sağlam eksiklere rağmen zorlu maçtan umutlu olduğunu belirterek, kazanmak için sahaya çıkacaklarını dile getirdi. 

KONYASPOR 

TBMM'ye çıkarma 
Konyaspor yöneticileri ile gol kralı Zafer Biryol, dün TBMM'yi ziyaret etti. TBMM Başkanı Bülent Arınç'ın makamında kabul ettiği kafile, 549 milletvekiline üzerlerinde isim ve şehirlerinin plaka kodunun numarasının yazdığı özel formalar da hediye etti. Başkan Ahmet Şan, "Mevlana'nın hoşgörüsünü spora da yansıtarak, fair - play çerçevesinde herkese örnek olmak istiyoruz" dedi. 

DİYARBAKIRSPOR 

Taraftarlara destek daveti 
Kırmızı - Yeşilli takım, Beşiktaş maçı hazırlıklarını Teknik Direktör Oğuz Çetin yönetiminde aralıksız sürdürüyor. Futbolcular zorlu mücadele öncesinde taraftarlara destek çağrısı yaptı. Orta alanın çalışkan ismi Serdar, saha ve seyirci avantajını kullanarak sahadan 3 puanla ayrılmak istediklerini söyledi. Tecrübeli futbolcu, "Gaziantep maçında olduğu gibi taraftarımızdan yine destek bekliyoruz" dedi. 

SİİRTSPOR 

Adana Demir puansız gidecek 
Adana Demirspor'la kendi sahasında oynayacağı maçın hazırlıklarına devam eden Siirtspor'da tüm hesaplar 3 puan üzerine yapılıyor. 
Başkan Nurettin Gül, genç ve dinamik bir kadroya sahip olduklarını belirterek iddialı açıklamalar yaptı. Gül, "Adana Demirspor maçında galibiyetten başka bir şey düşünmüyoruz. Geri kalan 8 maçı da kazanarak şampiyon olmayı hedefliyoruz" ifadesini kullandı. 

MARDİNSPOR 

Erciyesspor'a bileniyorlar 
İkinci Lig A Kategorisi'nde üst üste kaybettiği puanlarla hedefinden uzaklaşan Mardinspor evinde Kayseri Erciyespor'u mağlup ederek düzlüğe çıkmak istiyor. Mardin ekibinde teknik heyet, futbolcular ve yönetim pazar günü oynanacak zorlu maça kilitlendi. Basın Sözcüsü Zübeyir Kerelti, şampiyonluk adaylarından Erciyes karşısına 3 puan parolasıyla çıkacaklarını söyledi. 

KAYSERİ 

Terfi maçına gölge düştü 
Kayseri'deki Afyon Şeker - Bartın maçında kavga çıktı. Şeker'in 2-1 kazanıp, 3. Lig'e çıktığı maçta 60'ta Ahmet'in üst direğe çarpıp, içeri giren vuruşunun gol sayılmasının ardından Bartınlı futbolcular ve Teknik Direktör Cahit Terzi, yan hakemin üzerine yürüdü. Polis, oyuncuları güçlükle yatıştırdı. 87'de galibiyet golünden sonra tansiyon yine yükseldi, Bartınlı oyuncular ile polis arasında arbede çıktı. Tribünlerden sahaya girmek isteyenler de copla durduruldu. Diğer maçta Artvin Hopaspor, Van Belediyespor'u 4-1 yendi. 


</TEXT>
</DOC>
