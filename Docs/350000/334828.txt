<DOC>
<DOCNO> 334828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy21.html </URL>
<DATE> 2005/04/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ANAP ve SHP'ye Hazine yardımı için Maliye'nin cevabı bekleniyor... 
</HEADLINE>
<TEXT>

     ANAP ve SHP'ye yapılacak Hazine yardımı konusunda yasal prosedür yeniden işlemeye başladı. 
     Cumhurbaşkanı Ahmet Necdet Sezer'in Siyasi Partilere Hazine Yardımını düzenleyen yeni Kanunu TBMM'ye iade etmesinin ardından gözler, yardımla ilgili işlemleri yapan Maliye Bakanlığı'na çevrildi. 
     Edinilen bilgiye göre, Maliye Bakanlığı, yeni milletvekili katılımları sonucunda Hazine yardımına hak kazanan ANAP ve SHP'nin alacağı yardım için gerekli yazıları, TBMM ve Yüksek Seçim Kurulu'na gönderdi. 
     Bakanlık, bu yazılar ile TBMM Başkanlığı'ndan ANAP ve SHP'nin milletvekili sayıları, Yüksek Seçim Kurulu'ndan da, 2 partinin Siyasi Partilere Devlet Yardımı için gerekli örgütlenme koşullarını taşıyıp taşımadıkları konusunda bilgi talep etti. 
     TBMM Başkanlığı, ANAP ve SHP'nin milletvekili sayılarına ilişkin yazıyı Maliye Bakanlığı'na iletirken, Yüksek Seçim Kurulu'nun cevabı ise şu ana kadar Bakanlığa ulaşmadı. 
     Maliye Bakanlığı yetkilileri, Yüksek Seçim Kurulu'nun yazısının da gelmesi ile birlikte, prosedürün ilk aşamasının tamamlanacağını bildirdiler. 
     Yetkililer ikinci aşamayı ise Maliye Bakanlığı'ndaki bürokratik sürecin oluşturacağını, bu arada Cumhurbaşkanı Sezer'in geri çevirdiği Kanunla ilgili verilecek kararın da yardımda etkili olacağını söylediler. 
     ANAP ve SHP, mevcut milletvekili sayıları ve mevzuat gereğince, Hazine'den 1.3'er milyon Yeni Türk Lirası YTL yardım alabilecek. 
     
</TEXT>
</DOC>
