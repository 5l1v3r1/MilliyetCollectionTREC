<DOC>
<DOCNO> 343620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun40.html </URL>
<DATE> 2005/05/18/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Yunan vatandaşlığından çıkarılan Türklerin sayısı 46 bin 638 kişi... 
</HEADLINE>
<TEXT>

     Yunanistan İçişleri Bakanlığı, 1998 yılına kadar geçerli olan vatandaşlık yasası çerçevesinde, Batı Trakya’dan ve Oniki Adalar’dan toplam 46 Bin 638 Türk’ün Yunan vatandaşlığından çıkarıldığını açıkladı. 
     Rodop milletvekili İlhan Ahmet’in, vatandaşlık yasasının 19. 
     maddesi uyarınca vatandaşlıktan çıkarılan Batı Trakyalı Türklerle ilgili soru önergesine, İçişleri ve Kamu Düzeni bakanlıkları tarafından yazılı yanıt verildi. İçişleri Bakanlığı’ndan verilen ve Bakan Yardımcısı Athanasios Nakos’un imzası bulunan yanıtta, 3370 55 sayılı yasanın 19 maddesi uyarınca vatandaşlıktan çıkarılan Türklerden halen Yunanistan’da ikamet edenlerin yeniden uyruğa alınmaları için başvuru hakları bulunduğu belirtildi. Yanıtta, bu durumdaki kişilerin, Kamu Düzeni Bakanlığı’ndan uyruksuz haymatlos kimliği almaları ve "yeniden uyruğa alınma" talebiyle İçişleri Bakanlığı’na başvurmaları durumunda taleplerinin ilgili makamlar tarafından değerlendirileceği kaydedildi. Bu konuda daha önce yaptıkları başvurular reddedilen kişilerinse N.3284 2004 sayılı yeni vatandaşlık yasasının 5,6,7,8 ve 9. maddeleri uyarınca, "yurttaşlığa alınma" talebiyle Yunan uyruğuna geçmek için yeniden başvuru hakları bulunduğu belirtildi. Kamu Düzeni Bakanlığı’ndan verilen yazılı yanıtta da, yapılan başvurular üzerine bugüne kadar Yunanistan’da ikamet eden 115 Batı Trakyalı Türk’e uyruksuz haymatlos kimliği verildiği bildirildi. Rodop milletvekili İlhan Ahmet, bir süre önce İçişleri Bakanlığı ile Kamu Düzeni Bakanlığı tarafından yanıtlanmak üzere Parlamento Başkanlığı’na verdiği soru önergesinde, 19. maddeyle vatandaşlıktan çıkarılan Azınlık fertlerinin yeniden uyruğa alınmaları konusundaki sıkıntıları aktararak, bu durumdaki şahısların resmi kayıtlara göre sayılarının ne olduğunu sormuştu. 
     
</TEXT>
</DOC>
