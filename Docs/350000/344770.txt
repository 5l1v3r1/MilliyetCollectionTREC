<DOC>
<DOCNO> 344770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/spor/ygokce.html </URL>
<DATE> 2005/05/22/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Temiz bir veda 
</HEADLINE>
<TEXT>



Farklı anlayışlarla maça başladılar. Kayserispor, ligde tutunabilmek için en azından 1 puanı amaçlıyordu. Bu yıl şampiyonluk hesaplarının dışında kalan Beşiktaş'a karşı, başlangıçta kabul edilebilir, makul bir anlayıştı bu. Hikmet Karaman'ın ekibi, ikinci dakikanın hemen başında yenik duruma düşmesine rağmen oldukça dengeli, cesur ve akıllı bir oyun tutturdu. Korkmadan, sinmeden dürüstçe mücadele ettiler. 
Ne var ki Beşiktaş, zirve iddiasının uzağında durmasına, dördüncülükte çakılıp kalmasına rağmen haftalardır zirve ruhuyla oynuyordu. Taraftarının sevgisine liyakat , Çalımbay'ın taktiğine sadakat gösterme çabaları, bu zirve ruhunun önemli unsurlarıydı. Ama sanırım en önemli unsur, transferde radikal değişikliklere hazırlanan teknik direktör ve yönetimden güvenoyu almak, kadroda kalmaktı Hemen hepsi olağanüstü efor sarfederek boş adam olmadıklarını kanıtlama çabasındaydı. Koray, iki İbrahim, Tümer, Pancu, Carew ve Çağdaş hem bireysel çabalarıyla alkışlandılar, hem de takım oyununa çok olumlu katkılarda bulundular. 
Özetle İnönü'deki veda maçı hem temiz, hem de güzel oldu. Bahisçilerin, kurtuluş savaşı senaryolarına uygun beklentileri de karşılıksız kaldı. 
Oyunun akışına baktığımızda Tümer'in tam anlamıyla lider kimliğini taşıdığını gördük. Hem skor tabelasını etkileyen ustalıkları vardı, hem de arkadaşlarına pozisyon hazırlayan, rakibin savunma dengelerini alt - üst eden cinlikleri... Koray, hırsla ve enerjiyle hayat kurtaracak gol arayan Kayserisporlu Balili, Ergün Teber ve Köksal'ın ataklarında topu ustaca kaptıktan sona oyun kurarak başarıyla hücuma yöneldi. Carew yine kendinden çok takımına çalışan iyi niyetli bir usta görüntüsü sergiledi. İbrahim Akın, son vuruşlarında biraz daha sakin ve kararlı olsa en az iki gole imza atabilirdi. 
Beşiktaş'ın dünkü on biri, kanımca hocadan yeterli güvenoyunu aldı. Ancak Pancu için yine de bir işareti koymakta yarar var. 
Kayserispor'da Gökhan ve Mehmet Topuz neden hep ikinci yarılarda oyuna girer anlamadım. Bu işin bir Hikmet'i olmalı ki, Gökhan Cordoba'yı avlayıverdi. 



</TEXT>
</DOC>
