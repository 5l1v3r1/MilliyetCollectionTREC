<DOC>
<DOCNO> 349047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/spo11.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhteşem dönüş 
</HEADLINE>
<TEXT>


Kortlardan 7 ay uzak kaldı, martta döndü. Bu tarihten sonra katıldığı ilk Grand Slam olan Fransa Açık'ın finalinde Pierce'ı 6-1, 6-1'le deviren Henin üst üste 24. maçını kazanıp, şampiyon oldu 


Justine Henin Hardenne önlenemez yükselişini Fransa Açık Tenis Turnuvası'nda şampiyon olarak devam ettirdi. Finalde ev sahibi ülkeden Mary Pierce ile karşılaşan Belçikalı raket, rakibini 6-1 ve 6-1'lik setlerle zorlanmadan 2-0 yenerek, mutlu sona ulaştı. Roland Garros'yu 2003'ten sonra ikinci kez kazanan 23 yaşındaki raket, sakatlığını atlattıktan sonra çıktığı 27. maçında 26. galibiyetini aldı. Yedi ay kortlardan uzak kalan Henin üst üste 24. karşılaşmandan zaferle ayrıldı. Turnuvaya 10 numaralı seribaşı olarak giren Henin, "Şu anki duygularımı açıklayacak kelime bulamıyorum. Benim için çok büyük bir zafer. Seyirciler de Mary'i tutmalarına rağmen harikaydılar" diye konuştu. 
Henin'in rakibini 62 dakika içinde devirdiği final, 1988 yılında Steffi Graf'ın Natasha Zvereva'yı 6-0 ve 6-0'lık setlerle 2-0 yendiği Fransa Açık finalinin ardından en çabuk biten mücadele oldu. 5 yıl aradan sonra bir Grand Slam'da final oynayıp kaybeden 30 yaşındaki Mary Pierce gözyaşlarına engel olamadı. Pierce, "Gelecek sene de burada olup, elimden geleni yapacağım" dedi. 

Finalde Latin dansı 

Fransa Açık'ın tek erkekler kategorisinde şampiyon bugün oynanacak final maçıyla belli olacak. İki Latin raketin kapışacağı finalde İspanyol Rafael Nadal ile Arjantinli Mariano Puerta karşı karşıya gelecek. İki tenisçi de ilk kez bir Grand Slam turnuvasında final oynuyorlar. Doping cezası nedeniyle kortlardan 10 ay uzak kalan Puerta büyük bir sürpriz yaparak finale yükseldi. Yarı finalde dünya klasmanının 1 numarası Roger Federer'i safdışı bırakan 19 yaşındaki Nadal ise Arjantinli rakibi karşısında favori gösteriliyor. 


</TEXT>
</DOC>
