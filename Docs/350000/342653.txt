<DOC>
<DOCNO> 342653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/guncel/gun03.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Roche'a yeni soruşturma 
</HEADLINE>
<TEXT>


Rekabet Kurumu, Roche hakkında, bir başka kanser ilacı olan Kytril satışında kartel yaratmaktan soruşturma başlattı 

HABER MERKEZİ 

Aynı ilacı bir ecza deposuna verdiği fiyatın 3 katına devlete sattığı belgelenen ve dava edilen Roche firması hakkında Rekabet Kurumu yeni bir soruşturma başlattı. Soruşturma konusu, yine bir kanser ilacı ve yine rekabeti engelleyerek kartel oluşturma iddiası. İddia, Roche'un "Kytril" isimli kanser ilacını kamu ihalelerine sadece Beşer Ecza Deposu aracılığıyla sokması ve fiyat karteli oluşturması. 

Soruşturma kararı 
Soruşturma, devlete pahalı ilaç satışına karşı çıktığı için geçen yıl işine son verilen Roche'un eski Satış İdaresi Müdürü Veysi Mungan'ın şik yeti üzerine başlatıldı. Rekabet Kurumu, 21 Nisan 2005'te Mungan'ın Kytril isimli ilaca ilişkin şik yetlerinin soruşturulmasına karar verdi. Mungan, şu iddialarda bulunmuştu 
"Roche yönetiminin diğer depoları sindirme, baskı ve ilaç vermeme tehditleriyle Beşer Ecza Deposu'nun kamu ilaç alım ihalelerinde yalnız kalmasını sağlamasındaki amaçlardan biri de, Kytril isimli kanser ilacında Beşer Ecza Deposu'yla pazar paylaşımı ve fiyat belirleme anlaşması yapmış olmasıdır. Kytril ampul için 25 milyon 500 bin TL ve Kytril tablet için 92 milyon 153 bin TL fiyat belirlenmiş, SSK hastanelerine bu fiyat uygulanmış ve kartel oluşturulmuştur." 
Rekabet Kurumu, başvuruyu inceleyip soruşturma başlattı. Rekabet Kurumu, "Neorecormon" adlı kanser ve diyaliz ilacının SSK hastanelerine satışında Rekabetin Korunması Hakkında Kanun'a aykırı durum olmadığı yönünde görüş bildirmiş, Başbakanlık Teftiş Kurulu farklı bulgularla rapor hazırlamıştı. Çıkar amaçlı suç örgütü oluşturmak, ihaleye fesat karıştırmak ve görevi kötüye kullanmak suçlarından Roche yöneticileri, Beşer Ecza Deposu ortakları ve SSK bürokratları hakkında dava açan İstanbul Cumhuriyet Savcısı Nazmi Okumuş da, Roche'un rekabeti engellediğini savunmuştu. 
Kytril'e ilişkin başlatılan soruşturma, Okumuş'un iddianamesi ve Başbakanlık Teftiş Kurulu'nun raporunu doğrular nitelikte olduğundan önem taşıyor. 


</TEXT>
</DOC>
