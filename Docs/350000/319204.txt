<DOC>
<DOCNO> 319204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun20.html </URL>
<DATE> 2005/02/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Lübnan Suriye, bir sonraki aşamada geri çekilecek 
</HEADLINE>
<TEXT>

     Lübnan Dışişleri Bakanı Mahmud Hammud, ülkesinde bulunan Suriye askeri gücünün bir sonraki aşamada geri çekileceğini söyledi. 
     Dışişleri Bakanı Hammud, Amerikan Dışişleri Bakan Yardımcılarından David Satterfield ile görüşmesinden sonra yaptığı açıklamada, ''Suriye güçlerinin yeniden konuşlanması ile geri çekilmesi arasında anlam farkı yok'' dedi. 
     Amerikalı yetkili de Suriye'nin Lübnan'da baharda yapılması öngörülen seçimlerden önce çekilmesinin önemine işaret etti. 
     Satterfield, ''Bu bahar, özgür ve adil seçimlerin yapıldığını görmek istiyoruz. Seçimlerden önce gerekli önlemlerin alınması, özellikle Lübnan'daki Suriye güçlerinin çekilmesi çağrısı yapan 1559 sayılı BM kararının uygulanması önemli'' dedi. 
     Lübnan'a cumartesi günü gelen Satterfield, istihbarat birimleriyle birlikte 14 bin Suriye askerinin bu ülkeden çekilmesi gerektiğini belirtmişti. 
     Suriye geçen hafta, bu ülkedeki birliklerini Lübnan doğusundaki Bekaa vadisine toplayacağını açıklamış, ancak bu konuda henüz faaliyete geçmemişti. 
     Lübnan'daki 1975-1990 iç savaşını sona erdiren 1989 Taif anlaşması, Suriye'nin bu ülkedeki birliklerinin yeniden konuşlanmasını öngörüyor. Suriye birliklerinin çekilmesi konusunda açıkça bir takvim belirtmeyen bu anlaşma uyarınca, Suriye ve Lübnan'ın birliklerin çekilmesi için anlaşmaları gerekiyor. 
     
</TEXT>
</DOC>
