<DOC>
<DOCNO> 339398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/magazin/yazdud.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğlence yarışı başlıyor 
</HEADLINE>
<TEXT>


People Türkbükü'nde, Serhat'ın mint'i, Reina, Balkon On5, Margaux, Anjelique, buz, Sevda Demirel ve Dilek Şeniz'den yeni CD'ler, Petek sürprizlerle dolu, güzel bir aksiyon 'Rehine' ve... 



Efendim sizler bu satırları okuduğunuzda bendeniz Paris'te olacağım. Hem ziyaret hem de ticaret, pardon iş yani. Çok yorgunum çok. Belki biraz kafam dağılır. Çünkü kısmetse 5 Mayıs'ta çıkacak ve adı 'Yüreğim H l Biten Aşkımıza Ağlıyor' olan ikinci kitabım için çok yorulacağım. Bu kitabım ilki 'Yaşanmış Şehir Hikayeleri-1'in devamı niteliğinde. Yalnız fotoğraf sanatının duayeni Nihat Odabaşı gerçekten çok hoş fotoğraflar çekti bu kitapla ilgili. Büyük bir ekip ile yine yola çıktık. Zamanı gelince açıklayacağım. Neyse bu kadar kendi reklamımı yaptım, yeter. Fenerbahçe'nin ünlü futbolcusu Serhat Akın sahalardaki şöhretini şimdilerde benim en çok sevdiğim mutfaklardan biri olan suşi'de sürdürüyor. Yok canım suşi yapmıyor, kendisi de çok sevdiği için Acarkent Beykoz'da 'mint' adlı çok şık bir mekan açtı. Aslında mint'te yalnızca suşi yok. Dünya mutfağı da var. Serhat'ın hayranları, fanatik Fenerbahçeliler ve Beşiktaşlılar. Sahaların en hızlı ve de en başarılı futbolcularından Ronaldo, Tümer, Tayfur, Deniz, Fenerbahçe'nin karizmatik başkanı benim Aziz Ağabeyim Yıldırım ve zarif eşi Yıldız, Daum, emekli çapkın Erdal Acar, dünya güzeli eşi Emel, genç işadamı Tekin Alkan ve güzel eşi Funda bu arada Funda, genç jenerasyonun fiziğiyle ve oyun gücüyle en başarılı ismi olan Meltem Cumbul'un ablası olur buranın müdavimleri arasında. Kısacası mint'e gittiğiniz zaman sahne, futbol ve iş dünyasından pek çok önemli isim ile karşılaşmanız mümkün. Suşi ustaları Sirsak ve Pichi gerçekten başarılılar. Dünya mutfağının başında Nejat Oğultan var. Salon şefi İbrahim Güdük tecrübeli bir isim. İşletme ise Hakan Öztürk'te. Ben bir akşam Tekin Alkan'ı ziyarete gittiğim sırada şöyle bir uğradım. Ömer İlktuğ ve Nuh Erdoğan servisteydiler. Tekin eve getirtmeyi tercih etti. Ama ben mönüleri sizler adına şöyle bir inceledim. Çok kalabalık. Çin böreğinden yufka sepetine, ızgara tavuk salatasına, Osmanlı usulü kebaptan levrek ızgaraya, ıspanaklı makarnadan tavuk külbastıya kadar pek çok çeşit var. Yani konuklarınızla, ailenizle rahat gidebilirsiniz. Çünkü herkesin kesesine ve de damak tadına uygun. Hatta seçerken zorlanıyorsunuz bile. Ama benim tercihim tabii ki suşi, fakat ah şu rahatsız bağırsak sendromum olmasa Neyse mint'i kaçırmayın. Hayli keyifli bir yer. Telefon 0216 485 30 30. 

Reina, buz, Balkon On5, Anjelique... 
Evet kısmetse 19 Mayıs Gençlik ve Spor Bayramı'ndan itibaren yaz eğlenceleri başlıyor. İlk adımı geçen yılın en favori yerlerinden olan Açıkhava Tiyatrosu'nun bitişiğinde yer alan Balkon On5 atıyor. Can dostum İzzet Çapa burada çıkacak Drag Queen, ekibi için şu an Paris'te. Ama benim Paris seyahatimin onunla ilgisi yok. O dönüyor, ben modanın imparatoru Yıldırım Mayruk ve ortağı Barbaros Şansal ile gidiyorum. Zaten beş senedir İzzet ile seyahatimiz yok artık. Neyse 24 Mayıs'ta ise buz ve geçen yılın adına uygun kraliçesi Reina Kuruçeşme'deki yarışı başlatacaklar. buz'un patronlarından sevgili Ender Sanal bu yıl daha light bir konsept ile çalışacaklarını, havuzun ve konserlerin ön planda olacağını söyledi. Cihangir'in ünlü balıkçısı Doğa da buz'da olacakmış. Reina'nın büyük patronu dostum Mehmet Koçarslan ve işletme ortağı sevgili Ali Ünal ise Reina'nın çizgisinin asla bozulmayacağını, geçen yıla oranla değişik mekanların bu yıl hizmete gireceğini söylediler. Yine Şenay Düdek farkıyla öğreniyorsunuz. Reina'nın içinde Hyatt Regency'de yer alan ünlü İtalyan restoranı Spazio, balıkta bir lider G by Karaf, suşi bar, kebapta ve Çin'de iki marka, Köşebaşı ve Dragon, yine bir klasik Park Şamdan, Nişantaşı'nın lideri Niş ve Reina'nın kendi restoranı ile barı olacak. Bu yıl Süzer Plaza'nın girişinde yer alan Gökhan Oskay'a ait Butique Kuruçeşme'de A Plus'ın yerinde, dekorasyonu yenilenen Rıza-Levent Büyükuğur'un Anjelique'i ise yine Ortaköy'de fırtına estirecek. Ali Sayar'ın işletmeciliğinde Kuruçeşme'nin yeni eğlence yeri, Laila'nın yerinde ise henüz adı konmayan Varol, Erol Kaynar ve bt'nin yakışıklı patronu Burak Türeci tarafından açılacak. Burada ise Adana'nın ünlü kebapçısı Yüzevler, Margaux, Salomanje, Tai mutfağı, Gürhan Ateş ve Yılmaz Erdoğan'ın ortaklığında Mediterraneon Balık Lokantası ile Coba Bar olacak. Yine Emre Ergani'nin patronluğunda geçen yılın Zihni'sinde restoran bar ve kabare konseptinde yeni bir yer Kuruçeşme'deki yarışta yer alacak. Burak'tan söz ederken Margaux'da hafta içinde düzenlenen çok özel partiyi unuttum. bt'nin Genel Koordinatörü sevgili Gülay Kamaz bu parti için çok yoruldu. Sebebi dünyada yeni bir trend içki olan Drambuie'nin tanıtımıydı. İskoçya'da üretilen ve yüzyıllardır özellikle Avrupa'da yaşayan aristokrat kesimin tercih ettiği içkinin formülü halen gizli tutulan bir reçete ile hazırlanıyor ve bu reçete sadece ailenin kadınları tarafından muhafaza ediliyor. Yani ilginç. Lordlar Kamarası'nın mahzenlerinde kabul gören ilk içki olan Drambuie'yi yine, Dom Perignon, Moet Chandon, Hennessy, Cutty Sark, Amaretto, Belvedere Vodka, Ursus Vodka gibi dünyaca ünlü markaların ithalatını yapan 'bt' ithal ediyor. Bilginize. 

People Bodrum'da, Petek ve Aysun 
Aysun Kayacı benim daha on gün öncesine kadar çok sevdiğim mankenlerden biriydi. Sözlüsü Emre'nin ise bende ayrı bir yeri vardı. İkisini çok yakıştırır ve düğünlerine dünyanın neresinde olursam olayım geleceğimi hep söylerdim. Olmadı. Tabii ki aşk bittiği an ayrılık gerek. Ama duyumlarıma göre Aysun, Emre ile birlikteliği sırasında MED Yapım'ın patronu, olgun bir beyefendi Fatih Aksoy ile birlikte olmaya başlamış. İşte bunu yakıştıramadım. Sahnelerin en genç ve en güzel assolisti Petek Dinçöz, yeni albümü için sabah-akşam stüdyoda. Bu albümde de Petek iddialı ve biricik aşkı, televizyonların harika çocuğu Can Tanrıyar'ın yine çok sayıda eseri var. Evet, geçen yıl Türkbükü'nün en 'in' yeri olan People bu yıl da İzzet Çapa-Haluk Erdoğan ortaklığında Bodrum'da. Paris öncesi Alfa Yayınları'nın ortaklarından sevgili Vedat Bayrak, güzel eşi İkbal, yeni kitabımın editörü Rana Gürtuna ve Sabah Gazetesi yazarlarından, sevgili menajerim Sayım Çınar ile birlikte People'da keyifli bir yemek yedik. Garo, Hakan ve tüm ekip Bodrum'a gidecekleri için heyecanlı. Tabii kraliçe Rose Kar yine başta. O akşam ortaya Tai köfteli sezar salata, ızgara hellim sotelenmiş pazı ile etli, porçini mantarlı, deniz mahsullü ravioli, yani makarna söyledik. Ardından hepimiz levrek ızgara yedik. Tatlı olarak creme brulee, karışık dondurma ile final yaptık. 

CD'ler, kitaplar, filmler ve konserler 
Sevgili okurlar son günlerde çok yorgun olduğum için diyet falan hak getire. Şu an yazımı yazarken Algida Carte D'or Patisserie kadayıflı ile enerji topluyorum. Bilmeyenlere duyurulur, harika bir tat. Bir başka lezzet ise Türk Sanat Müziği'nde. Nurdan Torun'un, Çırağan Sarayı'nın karşısındaki hakiki Çırağan'da Barbaros Erköse ve akadaşları eşliğinde meydan faslı var. Çarşamba, cuma ve cumartesi. Telefon 0212 327 59 56. Bruce Willis uzun bir aradan sonra 'Rehine' ile aksiyon tarzına döndü. İzleyin. DVD'de 'Amine Sia-Mavi Yalanlar'ı, hırsın zararını öğrenmeniz açısından herkese öneririm. Fransız Sokağı'nda 6-15 Mayıs tarihlerinde yapılacak bahar şenliklerine herkes davetli, unutmayın. Dilek Şeniz'in müthiş bir gırtlağı var. Bir zamanlar Harbiye'deki gece kulüplerinin kraliçesiydi. Son albümü hoş. Sevda Demirel, 'Sus' adlı maxi single ile yeniden müzik dünyasında. Bence Sevda'nın sesi gerçekten çok iyi. Sahnesi de çok başarılı. Sevda hayranlarına duyurulur. Alfa Yayınları'ndan çıkan Hıncal Uluç'un 'Kapıyı Anahtarla Açma' kitabı çok keyifli. Zaten Hıncal Abi'nin kendisi keyifli. Sevseniz de, sevmeseniz de kitapları çok satıyor. Bu kitabı da 30 bini aşmış durumda. Evet efendim, bu pazar da bu kadar. Sevinçleriniz okyanuslar, üzüntüleriniz ise kum tanesi kadar olsun. Hoş kalın... 



</TEXT>
</DOC>
