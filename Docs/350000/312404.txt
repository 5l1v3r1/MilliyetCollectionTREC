<DOC>
<DOCNO> 312404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy18.html </URL>
<DATE> 2005/02/04/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
CHP'ye göre, Çocuk Köyü skandalı, AKP'nin komplosu 
</HEADLINE>
<TEXT>

     İzmir Urla'daki Barbaros Çocuk Köyü'ne ilişkin iddiaları inceleyen CHP heyeti, Köy'de taciz veya tecavüz olayı yaşanmadığını, olayın AKP'nin bir komplosu olduğunu öne sürdü. 
     CHP İzmir Milletvekili Erdal Karademir, bu köyde taciz ve tecavüz olayı olmadığını, burada AKP'nin "mevcut sosyal hizmet uzmanı gibi unsurları tasfiye ve çocuk köyü gibi kurumları yok ederek, buradaki çocukları 5-6 kişilik gruplar halinde, "dini bütün ailelerin yanında barındırma" çalışmalarının olduğunu tespit ettiklerini söyledi. 
     Erdal Karademir, ANKA'ya yaptıkları çalışmalarla ilgili bilgi verirken, dün Urla'da yaptıkları araştırmanın ardından bugün de Barbaros Çocuk Köyü'ne gittiklerini ancak çocuklarla konuşmadıklarını bildirdi. Karademir, burada kalan çocuklar pazartesi günü okula hazılandıklarını ve okulda yeni yöneticilerin görevli olduklarını, çocuklar üzerinde olumsuzluk yaratmamak üzere görüşmediklerini söyledi. 
     
     TACİZ, TECAVÜZ YOKMUŞ 
     Karedemir, yaptıkları araştırmaya göre olaya karışan çocuk sayısının 7-8'i geçmediğini belirterek, "Burada taciz, tecavüz diye bir iddia da yok. Kendileri itiraf ediyorar. 
     Savcıdan da bilgi aldık. Cinsel münasebette bulunan kişilerin bunu kendi iradeleriyle yaptıkları söyleniyor. Bu kişiler arasında genç, yaşı 14'ün üzerinde bir tane bayan var. Onun da aynı genç bir oğlanla ve beraberliği söz konusu. Birinin dışarıdan bir başka oğlanla. 'Biz bu işi seviyorduk, yaptık. Herkesin yaşamında olabilecek birşey' diye itirafları var" dedi. 
     Buradaki olayla ilgili olarak ciddi bir rapor hazırladıklarını, olayda daha başka birşeyler olduğunu öğrendiklerini söyleyen Karademir, şunları anlattı 
     "Burada mevcut birçok soyal hizmet uzmanı gibi unsurların tasfiyesi var. AKP'nin bu tür kurumları yok ederek, yeni bir anlayışı ortaya çıkarma çabası var. AKP iktidarının daha önce buna yönelik açıklamaları da var. Bu çocukların artık devlet tarafından değil, çocuklara sahip çıkacak dini bütün ailelerin yanında barındırılmalarının amaçlandığını tespit ettik. Daha yeni bir model öneriyorlar. 
     Bu Çocuk Köyü gibi yapıların çökmesine yönelik bir anlayış gibi. Burada komplo var. Bu olayların gözlerden saklanan bir aşaması." Karademir, Urla ve Barbaros Köyü'nde yaptıkları araştırmada, sadece buradaki insanları değil, sivil toplum örgütü temsilcilerinden de bilgi aldıklarını söyledi. 
     Karademir, bu görüşmeleri sırasında, AKP'den bir bayan milletvekilinin kendilerine yakın bir muhtardan, Barbaros Çocuk Köyü ile ilgili rapor istediğini öğrendiklerini de bildirdi. Karademir, "Bu tür kurumları devre dışı bırakacaklar. Yine belli evlerde çocukları barındıracaklar. 
     Bu evleri hükümet verecek. Bu uygulama için Bursa'da bazı lojmanları boşalttıkları bilgisi de geldi" dedi. 
     Karademir, heyette bulunan arkadaşlarıyla bu konuda bir rapor hazırlayarak, açıklayacaklarını da bildirdi. 
     
</TEXT>
</DOC>
