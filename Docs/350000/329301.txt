<DOC>
<DOCNO> 329301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko33.html </URL>
<DATE> 2005/04/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Satıcı İhracatımız artarken, kazancımız düşüyor 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ihracat artarken 'maliyetler ve yüksek vergiler'' nedeniyle kazançlarının düştüğünden yakındı. 
     Satıcı, Erzurum Ticaret ve Sanayi Odası'nda ''Mart 2005 İhracat Kayıt Rakamlarını'' açıkladığı basın toplantısında, Türkiye'nin dünya standartlarına erişmeyi başaramaması durumunda, ekonomik olarak güçlenme ve konulan hedeflere ulaşmanın çok güç olacağını söyledi. 
     Üreticiler ve ihracatçıların, küresel koşullara ayak uydurabilmesi için elinden geleni fedakarca yerine getirmeye çabaladığını belirten Satıcı, şöyle konuştu 
     ''Her yıl rekor kıran ihracatımız ve ihracatçımızın bu çabası, ihracatçıların küresel koşullara ayak uydurmasının bir göstergesidir. İhracatçımız, pazar payını büyütebilmek ve elindeki pazarları koruyabilmesi için, çok düşük karlara razı olmak zorunda kalmaktadır. Ülke zenginliğimiz, yurt dışına değerinin çok altında çıkmaktadır. Yani ihracatımız artarken kazancımız düşmektedir.'' 
     
     ''KÜRESEL RAKİPLERLE EŞİT ŞARTLARTLARDA MÜCADELE EDEMİYORUZ'' 
     Satıcı, kalite ve katma değer konularında küresel rakiplerinin pozisyonunu yakalamış olmalarına rağmen, dış pazarlarda küresel rakipleriyle eşit şartlarda mücadele edemediklerini bildirdi. 
     Türkiye'de sanayide kullanılan elektrik fiyatları, OECD ülkelerine göre çok yüksek olduğuna dikkati çeken Satıcı, ''Fuel oil fiyatlarındaki vergi payı yaklaşık yüzde 51, motorinde yüzde 66'yı bulmaktadır. Benzinde ise bu oran daha da korkunçtur. Bu enerji kaynağında vergi oranı tam tamına yüzde 79'dur'' dedi. 
     
     ''ENERJİ MALİYETLERİ ARTTI'' 
     ''Enerji maliyetleri, geçtiğimiz yıl boyunca da artmıştır'' diyen Satıcı, şöyle devam etti 
     ''Benzin fiyatları yüzde 30.6, motorin yüzde 28.1, doğalgaz yüzde 30.5, fuel oil yüzde 26.6 oranında artmıştır. Sanayimizin yüzde 90 oranında fuel oil kullandığını düşünürsek, bu rakam daha da anlamlıdır. Enflasyon oranı üzerinde zam gören girdi maliyetleri ve böylesine yüksek vergilerle, üretici ve ihracatçının eli kolu bağlanmaktadır. 
     Öte yandan ihracatçılarımız, işgücü maliyetlerinde küresel rakiplerine oranla oldukça avantajlı durumdadır. Yeni AB ülkeleriyle ülkemiz işgücü maliyetleri bağlamında karşılaştırma yapıldığında, Türkiye'nin en yüksek işgücü maliyetlerinde Slovenya'nın hemen ardından ikinciliği aldığını görüyoruz.'' 
     
     DIŞ TİCARET AÇIĞI VE BORÇLANMA 
     Satıcı, Türkiye'nin dış ticaret açığı ve borçlanma konusunu değerlendirirken, ''Hiç bir ülke yoktur ki bizim gibi dış ticaret açığı vermeyi, bizim gibi borçlanmayı sürdürmeye devam edebilsin. Türkiye'nin bu büyük pozisyonunu sürdürebilmesi, stratejik bir ülke olmasından kaynaklanmaktadır. Ancak bu kartla uzun bir süre devam edemeyiz'' diye konuştu. 
     Türkiye'nin yapısal değişikliklerini acil olarak gerçekleştirmesi gerektiğini anlatan Satıcı, şunları kaydetti 
     ''Acil bir vergi reformuna ihtiyacımız var. Bir takım kararların öne alınması, önceliklerimizin doğru belirlenmesi gerekiyor. Gelirlerimizi artırmaya yoğunlaştırma durumundayız. Bu manada en önemli gelir kalemlerimiz ve Türkiye'nin geçen yılki büyümesinin temel finansörünün, ihracat olduğunu unutmamız gerekiyor.'' 
     
</TEXT>
</DOC>
