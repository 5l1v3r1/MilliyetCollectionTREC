<DOC>
<DOCNO> 325663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur35.html </URL>
<DATE> 2005/03/21/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Güneydoğu'da Nevruz kutlamaları... 
</HEADLINE>
<TEXT>

     Güneydoğu Anadolu Bölgesi'ndeki Nevruz Bayramı kutlamaları olaysız geçti. 
     Diyarbakır DEHAP İl Teşkilatınca Diyarbakır Fuar Alanı'nda düzenlenen ve sabah başlayan kutlamaya katılan kapatılan DEP'in eski milletvekili Leyla Zana, Orhan Doğan, Selim Sadak, DEHAP Genel Başkanı Tuncer Bakırhan, terör örgütü elebaşısı Abdullah Öcalan'ın kızkardeşi Hava Öcalan, Murat Bozlak ve Ahmet Türk de katıldı. 
     Leyla Zana yaptığı konuşmada, ''Bu bayram fikri ne olursa olsun herkesin bayramıdır. Yıllar önce Diyarbakır'da nevruzu 100 kişiyle kutluyorduk. Şimdi yüzbinlerce kişiyle kutluyoruz. Biz Kürt, Türk, Arap, herkesin kardeşliğini istiyoruz. Barış içerisinde yaşamasını istiyoruz. Barış ve demokrasi isteyenlerin önce kendisiyle barışık olması lazım. Kendi içerisinde demokratik olması lazım'' dedi. 
     Kutlamalar İbrahim Tatlıses'in verdiği konserle sona erdi. Yoğun kalabalık, vatandaşların dönüşünde trafik sıkışıklığı yaşanmasına neden oldu. Kutlamalara katılanların bir bölümü, kente yürüyerek dönmeyi tercih etti. 
     Öte yandan, Diyarbakır Büyükşehir Belediyesi'nde görev yapan personellerin büyük bölümünün kutlamalara katılması, bazı hizmetlerde aksama yaşanmasına neden oldu. 
     Batman'ın Şafak Mahallesi'ndeki kutlamalara kendilerini ''Canlı Kalkan'' olarak tanıtan 2'si kadın toplam 6 Alman vatandaşı da katıldı. 
     Kutlama sırasında terör örgütü elebaşısı Abdullah Öcalan'ın avukatlarından Aysel Tuğluk, Öcalan'ın Nevruz Bayramı mesajını okudu. Konserin ardından sona eren kutlamalarda sık sık terör örgütü lehinde slogan atıldı. 
     Siirt'te de Eruh yolu üzerindeki alanda DEHAP'ın organize ettiği kutlamalara yağmur nedeniyle katılım az olurken, kutlamalarda olay yaşanmadı. 
     Şırnak'ta da DEHAP tarafından Ömer Kabak Meydanı'nda düzenlenen kutlamalar olaysız sona erdi. 
     
     DİĞER KUTLAMALAR 
     Malatya'da İnönü Üniversitesi yerleşkesindeki kutlama töreninde konuşan Rektör Prof. Dr. Fatih Hilmioğlu, çok çeşitli inanç ve mitolojilerle kaynaşmanın sonucu olarak çok farklı şekillerle Türk Dünyası'nda kutlanan Nevruz Bayramı'nın, Türk insanın doğayla ve toprakla bütünleşmesi olduğunu söyledi. 
     Hilmioğlu, şöyle konuştu 
     ''Türk kültürünün ayrılmaz bir parçası haline gelen Nevruz'un yakın geçmişte sadece belli bir etnik yapıya mal edilmesi ve bir etnik ayrımcılık unsuru gibi kullanılma çabaları toplumumuzun bu kültürel mirasına sahip çıkması ile sonuçsuz kalmıştır. Ulusumuzu bölmeye yönelik her türlü çabanın artık sonlanmasını diliyor ve bugün kutladığımız nevruz nedeni ile, ülkemizde tekrar barış ve kardeşliğin hakim olmasında hepimizin üzerlerine düşeni yapmamız gerektiğini anımsatıyorum.'' Nevruz dolayısıyla düzenlenen şiir, resim ve kompozisyon yarışmalarında dereceye giren öğrencilere ödülleri verilirken, TED Koleji öğrencileri de modern dans gösterisi yaptı. Nevruz ateşinin üzerinden atlanmasının ardından katılanlara yemek ikram edildi. 
     Törene Vali Osman Derya Kadıoğlu, Malatya Belediye Başkan Yardımcısı Ziya Kesriklioğlu, Cumhuriyet Başsavcısı Mustafa Demirdağ ile çok sayıda davetli katıldı. 
     Şırnak Valiliği'nce Cumhuriyet Meydanı'nda düzenlenen nevruz kutlamaları, Vali Osman Güneş ve Tümen Komutanı Tümgeneral Ali Karaba'nın ateşi yakmasıyla başladı. Kültür ve Turizm Bakanlığı ses sanatçılarının konser verdiği kutlamalarda,şiir, resim ve kompozisyon yarışmasında dereceye girenlere ödülleri verildi. 
     Mardin'de de Valilik tarafından Mardin Eğitim Hizmetleri Müdürlüğü Salonu'nda kutlamalar düzenlendi. 
     Vali M. Temel Koçaklar, düzenlenen törende yaptığı konuşmada, nevruzun Türk Cumhuriyetlerinde 25, Anadolu'da ise 40'a yakın adının bulunduğunu belirtti. 
     Tarihsel açıdan incelendiğinde nevruzun iki farklı kaynağa dayandığını kaydeden Vali Koçaklar, bunlardan birincisinin baharın gelişini gösteren doğa olaylarının, ikincisinin de diğer efsane ve destanlar olduğunu belirtti. 
     Koçaklar, ''Son yıllarda ülkemizde nevruz kutlamaları bazı yasa dışı illegal örgütler tarafından vatandaşlarımızı tedirgin eden davranışlarla bu anlamı dışına taşınmak istenmektedir. Bayramlarda şiddet olmaz, hoşgörü kardeşlik olur'' dedi. 
     Daha sonra Milli Eğitim Müdürlüğü'nce okullararası düzenlenen şiir, kompozisyon ve resim yarışmasında dereceye girenlere ödülleri verildi. 
     Diyarbakır Dicle Üniversitesi ile Çevre ve Orman Bakanlığı'nca başlatılan ''Dicle Vadisi Ağaçlandırma Projesi'' üniversite yerleşkesine çok sayıda fidan dikildi. 
     
</TEXT>
</DOC>
