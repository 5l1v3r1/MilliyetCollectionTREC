<DOC>
<DOCNO> 331362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun09.html </URL>
<DATE> 2005/04/08/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Berlusconi'den erken seçim sinyali... 
</HEADLINE>
<TEXT>

     İtalya Başbakanı Silvio Berlusconi, ilk kez erken seçime gitmeyi tercih etmelerinin de ihtimal dahilinde olduğunu söyledi. 
     Berlusconi, Roma'da yabancı konukların ağırlanması için kullanılan Villa Madama'da Amerika Birleşik Devletleri Başkanı George W. Bush ile görüşmesini ardından, İtalya Dışişleri Bakanı Gianfranco Fini ile de biraraya geldi. Berlusconi görüşme sonrası yaptığı açıklamada, ''Özgürlük Evi İttifakı ÖEİ olarak bölgesel seçimlerin sonucunu görmezlikten gelmiyoruz. Önümüzdeki Ekim ayında erken seçime gidilmesi konusunda önyargılı değilim. ÖEİ bünyesindeki partilerle konunun tartışılmasından yanayım'' dedi. 
     Berlusconi, gün içerisinde koalisyon ortakları ile yaptığı görüşmeleri, Villa Madama'da Ulusal İttifak Partisi lideri Fini ile biraraya gelerek noktaladı. Bölgesel seçimlerdeki yenilgi sonrasında koalisyon ortaklarından bazılarının erken seçimi gündeme getirmesine, ''Bu bir intihar olur'' diyerek tepki göstermiş olan Berlusconi, bu kez farklı konuştu. 
     Erken seçim ihtimalini önümüzdeki hafta koalisyon ortaklarıyla değerlendirebileceklerini söyleyen Berlusconi, ''Ekim'de erken seçime gidilmesi hususunu ortaklarımızla değerlendiririz. Ama elimizdeki verilere göre, bir yıl daha iktidarda kalarak başlattığımız projeleri tamamlamak daha mantıklı gibi görünüyor'' diye konuştu Berlusconi, Dışişleri Bakanı ve Başbakan Yardımcısı Fini'nin geçtiğimiz Pazar ve Pazartesi günü yapılan kısmi yerel seçimlerdeki yenilginin ardından erken seçim kararı alınmaması durumunda istifa edebileceği yolundaki söylentileri inandırıcı bulmadığını da belirtti. 
     Bush ile yaptığı görüşme konusunda ise Berlusconi, ABD'nin de Irak'taki asker sayısını azaltmaktan yana olduğunu ifade ederek, ''ABD Irak'taki askerlerin sayısını azaltma konusunda İtalya ile tümüyle hemfikir. Bu, ABD'nin sadece istediği değil, aynı zamanda işine gelen bir şey. Iraklı asker ve polislerin sayısı arttıkça, oradaki askerler de azaltılacaktır'' dedi. 
     
</TEXT>
</DOC>
