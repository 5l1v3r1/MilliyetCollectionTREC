<DOC>
<DOCNO> 333075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur33.html </URL>
<DATE> 2005/04/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Özel Kuvvetler'de yolsuzluk davası... Müteahhit Özmen tahliye oldu 
</HEADLINE>
<TEXT>

     Özel Kuvvetler Komutanlığı inşaatındaki yolsuzluk iddialarıyla ilgili olarak Ankara 9. Ağır Ceza Mahkemesi'nde ''dolandırıcılık'' ve ''sahtecilik'' suçlarından yargılanmaya başlanan müteahhit Ali Osman Özmen'in tahliyesine karar verildi. 
     Genelkurmay Askeri Mahkemesi'nin de hakkındaki diğer suçlamalardan daha önce tahliyesine karar verdiği Özmen hakkındaki tüm tutuklama kararları kaldırılmış oldu. 
     Müteahhit Özmen, şirket çalışanlarından şantiye şefi Mehmet Bahadır Gülse, satın alma müdürü Mehmet Işık, satın alma müdür yardımcısı Argun Nurettin Tonguç ve ihale dosyalarını hazırlayan Bülent Duran'ın, Genelkurmay Askeri Mahkemesi'nin görevsizlik kararı sonucu ''dolandırıcılık'' ve ''resmi belgede sahtecilik'' suçlarından Ankara 9. Ağır Ceza Mahkemesi'nde yargılanmalarına başlandı. 
     Duruşmaya katılan Hazine avukatları, davadan yeni haberdar olduklarını ifade ederek, müdahillik talebini içeren dilekçe hazırlamak için süre istediler. 
     Mahkeme Başkanı İbrahim Kozan, görevsizlik kararını okudu ve sanıkların kendi mahkemelerinde inşaat malzemeleriyle ilgili sahte proforma fatura düzenlemek ve kamu kurumunu dolandırmak suçlarından yargılandıklarını belirtti. 
     
     'BİZDE SAHTE FATURA YOK'' 
     Kimlik tespitinin ardından savunması alınan müteahhit Özmen, suçlamaları kabul etmedi. Mahkemeye yazılı savunma dilekçesi veren Özmen, ''Bizde sahte fatura yok. Hepsi yasaldır'' dedi. Özmen, fatura işleriyle de kendisinin ilgilenmediğini ifade ederek, beraatini istedi. 
     Özmen'in avukatlarından Uğur Alacakaptan, Özel Kuvvetler Komutanlığı inşaatının yapım aşamalarını anlattıktan sonra, son ihalenin kesin hesaplarının çıkarılmadığını söyledi. Konunun hukuki ihtilaftan ibaret olduğunu savunan Alacakaptan, Milli Savunma Bakanlığı aleyhine alacak davası açıldığını kaydetti. Proforma faturaların hukuki bağlayıcılığı olmadığını anlatan Alacakaptan, bu belgelerin sahte olmadığını ve Özmen'in üzerine atılı suçların unsurlarının oluşmadığını söyledi. Alacakaptan, müvekkilinin tahliyesine karar verilmesini istedi. 
     Özmen'in diğer avukatları da tahliye talebinde bulundular. 
     Özmen'in firmasında ihale dosyalarını hazırlamakla görevli Bülent Duran da savunmasında suçlamaları reddederek, Özel Kuvvetler Komutanlığı'nın 4 aşamadan oluşan ihalelerinin son üçünün dosyalarını hazırladığını söyledi. Bazı yazışmaları yaptığı belgelerde imzası olduğu için yargılandığını ifade eden Duran, yöneticilerin talimatlarını yerine getirdiğini belirtti ve beraatini istedi. 
     Satın alma müdürü Işık ve yardımcısı Tonguç da suçlamaları kabul etmeyerek, beraat isteminde bulundular. 
     
     İLK DURUŞMADA TAHLİYE 
     Cumhuriyet Savcısı, Özmen'in tahliyesine yönelik taleplerin reddine karar verilmesini isterken, mahkeme heyeti, sanığın üzerine atılı suçun vasıf ve mahiyeti, mevcut delil durumu ve tutuklu kaldığı süreye göre tahliyesine karar verdi. Genelkurmay Askeri Mahkemesi'nin de hakkındaki diğer suçlardan tahliyesine karar verdiği Özmen hakkındaki tüm tutuklama kararları kaldırılmış oldu. 
     Dosyanın, yargılamayı yapmakla görevli mahkeme konusundaki görüşlerini bildirmesi için Cumhuriyet Savcısı'na verilmesini kararlaştıran mahkeme heyeti, eksikliklerin giderilmesi için duruşmayı erteledi. 
     Özmen ve firmasında çalışan 4 kişi hakkında Türk Ceza Kanunu'nun TCK ''resmi belgede sahtecilik'' suçunu tanımlayan 339. maddesi ve ''kamu kurumunu dolandırmak'' suçunu düzenleyen 504. maddesi uyarınca 5 yıl ile 15 yıl arasında değişen ağır hapis cezaları talep ediliyor. 
     
</TEXT>
</DOC>
