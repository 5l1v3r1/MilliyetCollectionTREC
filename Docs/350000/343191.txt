<DOC>
<DOCNO> 343191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/spor/spo04.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zurawski müjdesi 
</HEADLINE>
<TEXT>


Wisla Krakow'un Genel Menajeri Basalaj, büyük oranda anlaşma sağladıklarını belirtti, "Zurawski gelecek sezon Bordo - Mavili formayı giyebilir" dedi 

ADNAN SUNGUR DHA 


Szymkowiak'tan memnun kalan Trabzonspor, Wisla Krakow ve Polonya Milli Takımı'nın forveti Maciej Zurawski'de de son aşamaya geldi. Hafta sonunda Polonya'ya giden yönetici Metin Akbaşoğlu ile kulübün Genel Menajeri Bogdan Basalaj arasındaki görüşmenin olumlu sonuçlandığı belirtildi. Menajer Basalaj, "Trabzonspor ile büyük oranda anlaştık. Önümüzdeki sezon Zurawski, Trabzonspor formasını giyebilir" dedi. 
Güneş, kaleci konusundaki arayışlar nedeniyle Kuzey Avrupa ülkelerine gitti. Geçen hafta içinde Ukrayna'ya gidip Benitez'i izlemeyi planlayan Şenol Güneş'in önceliği bu bölgeye kaydırdığı, bu nedenle İsveç ve Norveç'te izleyeceği kaleciler hakkında son kararı vereceği, yarın da Trabzon'a döneceği bildirildi. 

Nasıl yani 

Trabzonspor Başkanı Atay Aktuğ ilginç açıklamalar yaptı. Bundan önceki şampiyonluklarda Karadeniz takımlarının rolünün inkar edilemeyeceğini ifade eden Aktuğ, "Zonguldakspor, Samsunspor, Giresunspor, Orduspor ve Çaykur Rizespor'un mücadele ettiği Birinci Lig'de Trabzonspor, hep şampiyon oluyordu. Ne zaman Karadeniz'in gücü kırıldı, zirvedeki şansımız da azaldı. Bunun için bizler şimdi de Giresunspor'un, Orduspor'un, Zonguldakspor'un Süper Lig'de olmasını çok arzuluyoruz" dedi. 

Primler katlandı 

Trabzonspor, Samsun maçının hazırlıklarına dün başladı. Rize maçında 90 dakika görev alanlar yenilenme çalışması yaparken, izinli olan Yattara da antrenmana çıkmadı. Sakat olan Celaleddin ile Lee Yong bu hafta oynayacak. Bordo - Mavili yönetim de 5'er bin YTL olan dış saha galibiyet primini, 10'ar bin YTL'ye yükselttiklerini açıkladı. 


</TEXT>
</DOC>
