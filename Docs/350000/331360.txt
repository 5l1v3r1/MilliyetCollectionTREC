<DOC>
<DOCNO> 331360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun07.html </URL>
<DATE> 2005/04/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kahire çarşısında patlama 5 ölü, 2'si Türk 19 yaralı 
</HEADLINE>
<TEXT>

     Yavuz SELİM KAHİRE Mısır , DHA 

MISIR'ın başkenti Kahire'de, daha çok turistlerin gittiği El Muski Çarşısı'nda meydana gelen patlamada, 5 kişinin öldüğü, 2'si Türk 19 kişinin de yaralandığı bildirildi. 
     Olay, yerel saatle 18.30 sıralarında Kahire'de El Muski Çarşısı'nda meydana geldi. Üst düzey bir polis yetkilisinin açıklamasına göre, patlama bir erkek yayanın attığı bomba nedeniyle oldu. Mısır Sağlık Bakanlığı'ndan yapılan yapılan açıklamada, ölenler arasında bir Fransız, bir de Amerikan vatandaşı olduğu belirtildi. Yaralılar arasında, 3 Amerikalı, 4 Fransız, bir İtalyan, iki Türk ve 9 Mısırlı'nın bulunduğu açıklandı. Yaralı Türklerden birinin Amerikan Üniversitesi'nde öğrenci olduğu ve elinden yaralandığı belirtildi. Polisin, kordon altına aldığı olay yerine ambulansların geldiği bildirildi. 
     Bu patlama, Kahire'de 7 yıldan sonra turistlerin hedef alındığı ilk saldırı olarak değerlendiriliyor. 
     Mısır, hükümete karşı mücadele veren radikal militanlar tarafından 1990'lı yıllarda düzenlenen şiddet olaylarını bastırmıştı. 
     Kahire'de 1997 Eylül ayında bir Mısır müzesinin dışında park etmiş turist otobüsüne silahlı kişilerce açılan ateşte, çoğunluğu Alman turist olmak üzere 10 kişi ölmüştü. Bu olaydan 2 ay sonra radikal militanların, Luksor kentinde bir tapınağa düzenlediği saldırıda 58 turist ve 4 Mısırlı hayatını kaybetmişti. 
     Mısır'ın Sina yarımadasında geçen Ekim'de çok sayıdaki otelde meydana gelen patlamalarda ise 34 kişi ölmüştü. Mısırlı yetkililer, bu patlamaların, İsrail-Filistin sorunuyla bağlantılı olduğunu belirtmişlerdi. 
     
</TEXT>
</DOC>
