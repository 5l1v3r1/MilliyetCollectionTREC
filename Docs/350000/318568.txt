<DOC>
<DOCNO> 318568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy12.html </URL>
<DATE> 2005/02/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Yeni bakan Koç Aydın'a ayrıcalık yapmayacağım 
</HEADLINE>
<TEXT>

     Kültür ve Turizm Bakanı Atilla Koç, Aydın'a ayrıcalık yapmayacağını ne gerekiyorsa onun yapılacağını belirterek, ''Sadece Aydın'ın değil Türkiye'nin Kültür ve Turizm Bakanıyım'' dedi. 
     Atilla Koç, Aydın ilinden 150 kişilik bir heyeti makamında kabul etti. 
     Aydınlılar kabule gecikince basın mensuplarıyla sohbet eden Koç, konuklarına ikramının bundan sonra incir olacağını belirterek, basın mensuplarına incir ve ceviz ikram etti. 
     Bir basın organının kendinden ''yaşlı'' diye söz ettiğini kaydeden Bakan Koç, ''Erkan Mumcu ile kıyaslamış olabilirler, o benden genç. 57 yaşında politikaya atıldım 58'imde yani 1 yaşında bakan oldum'' dedi. 
     Bir basın mensubunun ''okumayı sevdiğinizi söylemiştiniz. Genellikle ne okursunuz, sizde iz bırakan eser var mı '' sorusu üzerine, ''İmtihan mı ediliyorum Neler okuduğunu söylemem ama favorim roman'' karşılığını verdi. 
     Basın mensuplarının ''Hep güler yüzlü müsünüz Bu sürecek mi '' sorusu üzerine de Koç, ''Ben Aydınlıyım bereketli bir ilden geliyorum. Biz de herkes güler yüzlüdür'' karşılığını verdi. 
     Kültür ve Turizm bakanı Atilla Koç, 33 yıldır tatil yapmadığına da değinerek, ''Bazı köşe yazarları keşke turizm değil, Çalışma Bakanı olsaydı dediler. Murat Başesgioğlu'nun yerinde gözümüz yok. Tatil yapmayan turizm bakanın nasıl olduğunu da zaman içinde görecekler'' şeklinde espri yaptı. İddialı biri olduğunu belirten Atilla Koç, bu iddiayı da eserleriyle göstermeye kararlı olduğunu ifade etti. 
     
     BAKANLIK BİNASI DEĞİŞİYOR 
     Atilla Koç, geçtiğimiz dönemlerde Kültür Bakanlığı'na ev sahipliği yapan ve iki bakanlığın birleşmesinin ardından Kültür ve Turizm Bakanlığı olarak çalışılan Ulus binasını boşaltarak burayı müze haline getireceklerini belirterek, bu binanın arkasında yer alan çok katlı binanın da bölgenin mimari yapısını bozduğu gerekçesiyle yıkılacağını anlattı. 
     Bakanlığın Ulus'ta bulunan Sayıştay Binası'na taşınacağını Kaydeden Koç, bakanlık birimlerinin bir çoğunun kirada binalarda çalıştığını, bunların da aynı yerde toplanmasının böylece sağlanacağını bildirdi. 
     Atilla Koç, kültür ve Turizm Bakanı olarak haftada bir gününü İstanbul'a vereceğini belirterek, İstanbul'un kültür ve tabiat varlıkları açısından zengin bir şehir olduğunu, çözülmesi gereken sorunları bulunduğunu, daha önceki medeniyetlerin armağanı bu şehrin iyi korunması gerektiğini anlattı. 
     Kültür ve tabiat varlıklarını korumak için özel bir çaba içinde olacaklarını Kaydeden koç, projelerinin birinci ayağının bu olduğunu vurguladı. 
     Kültür ve turizme eşit ağırlık vererek birbirlerinin sinerjisinden yararlanmayı hedeflediğini anlatan Bakan Koç, şunları kaydetti 
     ''Benim için yapılabilirlik çok önemli. Küçük bir ilimize 12 bin metrekare bir kültür merkezi yapılmış. Bu merkez soğuk bir ilimizde, iklimi yılın büyük bir bölümü eksilerde. Bu kültür merkezini ısıtmak bile bakanlık için büyük bir yük. Bu yük hepimizin, bu merkez ne yapılabilir 12 bin metrekarelik bir alana kurulmuş bir bina. Böyle bir yapı Ankara'da, İzmir'de İstanbul'da olsa fevkalade fonksiyonel olabilir. Ama bu ilde bu binaya ihtiyaç yok. Benim meselem fonksiyonel olmak. Ankara İstanbul kültür merkezi açığı çekerken politik olarak bazı yerlere yüklenmek yanlış. Biz bunları da düzene sokacağız. Bu gibi hizmetlerin çoğunu vilayetlere, belediyelere aktaracağız. Böyle bir protokolün ilkini Tekirdağ-Malkara ile yaptık.'' 
     
     KUŞADASI'NA GOLF SAHASI 
     Kültür ve Turizm bakanı Koç, Aydın'a da bir şey yaparken ihtiyacı olduğu için yapılacağını vurgulayarak, ''Aydın'ın da pek çok ihtiyacı var. Şartlara en uygun yer olarak golf turizmi için Belek seçilmiş. Ama bunun Kuşadası'na çıkması lazım. Golf sahalarının 18 delikli ve birbirine yakın yerlerde 3 saha şeklinde yapılması gerektiğini bende yeni öğrendim. Bu bölgede de turizmin 9 ay yapılabilmesi için golf turizmi geliştirilerek, bir kongre ve kültür merkezi yapılmalı'' dedi. 
     Aydınlı konukların gelmesiyle basınla sohbetini tamamlayan Kültür ve Turizm Bakanı Koç, Aydınlılara hitaben yaptığı konuşmada da Aydınlılarla etle tırnak olduklarını, ancak Aydın'a ayrıcalık yapmayacağını ne gerekiyorsa onun yapılacağını tekrarladı. Koç, sadece Aydının değil Türkiye'nin turizm bakanı olduğunu bildirdi. 
     
     ''KISA KES AYDIN HAVASI OLSUN'' 
     Halka tepeden bakan valilerden olmadığını, öyle bir bakan da olmayacağını vurgulayan Koç, ''Zaten buna Başbakanımız izin vermez'' dedi. 
     Koç, sözlerini, ''Lafı burada sonlandırayım. Bizde kısa kes Aydın havası olsun derler. Çok yetenekli bir müsteşarımız var. Kendisi bu sözün aslı Kısa kes Aydın abası olsun olabilir mi diye sordu. Biz demokratik bir kültür bakanıyız. Ata sözlerimizi bile araştırırız. Buradan Kültür Müdürümüze lafın doğrusunu öğrenmesi çağrısı yapıyoruz. Basın mensuplarından izin isteyip sizinle sohbetimizi sürdüreceğiz, sonra da 'e gidin gari' diyeceğiz'' şeklinde tamamladı. 
     Daha sonra Aydınlılar Kültür ve Turizm Bakanı Koç'a Kızan fesi, kaftanı ve çizmesi hediye ettiler. 
     Aydın AK Parti İl Başkanı Mehmet Erdem de Atilla Koç'u kutlayarak, ''Sayın Başbakanımıza Efe kıyafeti hediye etmiştik. Size de kızan kıyafeti ve kızan fesi getirdik'' dedi. 
     Hediye edilen kızan fesini takan Kültür Bakanı Koç, ''O zaman biz de buradan efemize bağlılıklarımızı bildiriyoruz'' şeklinde konuştu. 
     
</TEXT>
</DOC>
