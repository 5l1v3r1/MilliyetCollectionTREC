<DOC>
<DOCNO> 304766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/guncel/agun.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
2 kente Fatih heykeli 
</HEADLINE>
<TEXT>


Kültür ve Turizm Bakanlığı'nın açacağı yarışma sonunda, İstanbul ve Edirne'ye Fatih heykelleri dikilecek. Edirne'de heykelin yeri belirlendi, İstanbul'da 3 yer üzerinde duruluyor 

ÖMER ERBİL İstanbul 

Kültür ve Turizm Bakanlığı, İstanbul ve Edirne'de Fatih Sultan Mehmet heykelleri dikmek üzere yarışma açacak. Bu yıl tamamlanması planlanan heykellerin boyu 7 - 10 metre olacak. Heykeller, Fatih Sultan Mehmet'in hükümdar kişiliğini ve İstanbul'un fethini yansıtacak. 
İstanbul'a yapılacak heykelin yeri henüz tespit edilemedi, Taksim Gezi Parkı, Sultanahmet Meydanı ve Sarayburnu seçenekler arasında yer alıyor. Heykel, Büyükşehir Belediyesi, Kültür ve Turizm Bakanlığı ile Valilik ortaklığında yapılacak. Edirne'deki heykelse Trakya Üniversitesi Tıp Fakültesi kavşağına yapılacak. 

7-10 metre olacak 
Edirne Belediye Başkanı Hamdi Sedefçi, heykelin yapılacağı yerde çevre düzenlemesine başlandığını söyledi. 
Heykeli Edirne'nin girişine koyacaklarını belirten Sedefçi, şöyle konuştu "Fatih Heykeli, Kırkpınar Heykeli ve Selimiye Camii. Bir simetri oluşturacak. Fatih, İstanbul'u almadan önce şehrimizi başkent olarak kullanıyordu. İstanbul için buradan yola çıktı. Yönü İstanbul'a doğru olacak. Yanında toplar ve Haliç kenarında şahlanmış at sırtında bir tablosu var. O tablodaki Fatih'i kullanmayı düşünüyoruz." 
Kültür ve Turizm Bakanlığı Güzel Sanatlar Genel Müdürü Bayram Bilge Tokel de, İstanbul ve Edirne'ye Fatih Sultan Mehmet Heykeli yapılmasını kararlaştırdıklarını doğrulayarak şunları söyledi 
"7-10 metre arasında olmasını düşünüyoruz. Üniversitelerden uzman bir kurul oluşturuyoruz. Projeleri yapacak sanatçıların isimlerini belirleme çalışmalarına başladık. Maketlerle yarışmaya katılım olacak. Komisyon en uygun olanı seçecek. Bu yıl içinde de heykelleri dikmeyi hedefliyoruz." 
Oluşturulacak komisyonda Tokel'in yanı sıra Ankara Devlet Güzel Sanatlar Galerisi Müdürü Necdet Can, Nevşehir Devlet Güzel Sanatlar Galerisi Müdürü İsmail Başer ile Gazi, Mimar Sinan ve Anadolu üniversitelerinin Güzel Sanatlar fakültelerinden birer akademisyen bulunacak. 


</TEXT>
</DOC>
