<DOC>
<DOCNO> 302620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonspo15.html </URL>
<DATE> 2005/12/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Galatasaray'da, kupa mesaisi... 
</HEADLINE>
<TEXT>

     Turkcell Süper Ligi'nin ilk yarısını 41 puanla 2. olarak kapatan Galatasaray, Fortis Türkiye Kupası'nda 20 Aralık Salı günü deplasmanda Malatyaspor ile yapacağı maçın hazırlıklarını, bugünkü antrenmanla sürdürdü. 
     Teknik direktör Eric Gerets yönetiminde Florya Metin Oktay Tesisleri'nde basına kapalı olarak yapılan çalışmanın, yağmur altında gerçekleştiği bildirildi. 
     Antrenmana, sakatlıkları süren Hakan Şükür ve Hasan Şaş'ın yanısıra, dizi ağrıyan Tomas, aşil tendonunda ağrı olan Ergün ve kasığı ağrıyan Iliç'in katılmadığı öğrenildi. Bu futbolcuların tedavisinin maç saatine dek süreceği, şu ana dek yalnızca Hasan Şaş ile Hakan'ın oynamayacağının kesinlik kazandığı açıklandı. 
     Sportif direktör Bülent Tulun, Malatyaspor maçının hazırlıklarını yarın sabah yapacakları çalışmayla tamamlayacaklarını ve akşam saat 19.15'de Malatya'ya gideceklerini söyledi. 
     
</TEXT>
</DOC>
