<DOC>
<DOCNO> 308287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sontur16.html </URL>
<DATE> 2005/01/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Sınırda bayramlaşma... 
</HEADLINE>
<TEXT>

     Kurban Bayramı'nda Suriye'deki yakınlarıyla yatılı bayramlaşma gerçekleştirecek vatandaşların geçişleri devam ederken, Hatay ve İdlip valileri, Suriye'nin Babul El Hava Sınır Kapısı'nda bayramlaştı. 
     Reyhanlı İlçesi'ndeki Cilvegözü Sınır Kapısı'ndan Suriye tarafına geçen Hatay Valisi Abdulkadir Sarı'nın başkanlığındaki heyet, Babul El Havva Kapısı'nda, İdlip Valisi Seit Davut İllya tarafından karşılandı. 
     Vali Sarı, bayramlaşmada yaptığı konuşmada, Suriye ile sadece aynı tarihi coğrafyayı paylaşmadıklarını, aynı zamanda akraba olduklarını belirterek, ''İyi günde olduğu gibi kötü günde de bir araya geliyoruz. Acılar ve sevgiler, kucaklaşarak paylaşılır'' dedi. 
     Kurban Bayramı'nda Cilvegözü Sınır Kapısı'ndan Suriye tarafına yaklaşık 21 bin kişinin geçeceğini belirten Sarı, ''Vatandaşlarımız Suriye'ye konuk olarak değil, ev sahibi olarak gidiyorlar'' diye konuştu. 
     İdlip Valisi İllya da her iki ülke insanının, tarih boyunca aynı kültürü ve coğrafyayı paylaşarak dostluk içinde yaşadıklarını söyledi. İki ülke arasındaki dostluk ilişkilerinin her geçen gün artarak devam ettiğini belirten İllya, bu ilişkilerinin tarihleri boyunca süreceğini kaydetti. 
     Bayramlaşmanın ardından, aralarında Hatay Garnizon Komutanı Kıdemli Albay İdris Şahin, Antakya Belediye Başkanı Mehmet Yeloğlu, Emniyet Müdürü Cafer Şahin ve diğer yetkililerin bulunduğu Türk heyeti, İdlip Valisi İllya'nın davetlisi olarak Suriye'nin Lazkiye kentine hareket etti. 
     
</TEXT>
</DOC>
