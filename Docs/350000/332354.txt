<DOC>
<DOCNO> 332354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/guncel/axgun01.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilerin '1980'ler endişesi 
</HEADLINE>
<TEXT>


Orhan Pamuk'un kitabının toplatılma kararı, Trabzon'daki linç girişimi ve bayrak yakma olayları, öğrencilere 80'lerde yaşanan 'sağ-sol' çatışmalarını hatırlatıyor 

GÜRKAN AKGÜNEŞ İstanbul 

Milliyet yazarları, "Milliyet Bir Hafta Boyunca Bu Kampusta" etkinliği kapsamında dün Yeditepe Üniversitesi öğrencileriyle bir araya geldi. Gündemin önemli maddelerinden "milliyetçi yükselişe" dikkat çeken öğrenciler, yazarlara, merak ettikleri soruları yöneltti. 
Etkinliğin ikinci haftası Yeditepe Üniversitesi'nin Kayışdağı'ndaki "26 Ağustos Yerleşimi"nde yapıldı. Milliyet yazarları Hurşit Güneş, Tuğrul Eryılmaz ve Serpil Yılmaz, öğrencilerin sorularını yanıtladı. Söyleşiye, Rektör Prof. Dr. Ahmet Serpil, Rektör Yardımcıları Prof. Dr. İ. Atilla Dicle ve Prof. Dr. Aysel Aziz de katıldı. 
Konuşmasında, Türkiye'nin bölgesinde zorluklar içinde yaşayan bir ülke olduğuna dikkat çeken Hurşit Güneş, tüm zorluklara rağmen çok önemli 2 fırsata değindi. Fırsatlardan ilkinin gençlerin artık kendilerini geliştirmesi olduğunu anlatan Güneş, "İkinci fırsat da eğitime önem veren bir toplum olduk. Türkiye kalkınacaksa, eğitim ve bilgi ile kalkınacak" dedi. 
Gazeteciliğe başlama öyküsünü anlatan Tuğrul Eryılmaz da, mesleği ile ilgili sorular yöneltilmesini istedi. Serpil Yılmaz ise gençlere, kendilerine uzmanlaşma konuları seçmeleri konusunda uyarıda bulundu. 

'Toplatma kararı yanlış' 
Isparta'nın Sütçüler İlçesi Kaymakamı'nın Orhan Pamuk'un kitaplarını toplatma kararı, Trabzon'da iki ayrı "linç girişimi" ve Mersin'de "bayrak yakılması" olaylarını hatırlatan Siyaset Bilimi öğrencisi Ufuk Çoban, yaşananların 1980'lerdeki gibi "sağ - sol" çatışmasına dönüşüp dönüşmeyeceğini sordu. Ülkede bir süredir milliyetçi yükseliş olduğuna dikkat çeken Hurşit Güneş ise Ermeni, Kıbrıs ve Kürt sorunu ile AB sürecinin belli dozda milliyetçi dalga yarattığına dikkat çekerek, şöyle yanıt verdi "Ben bu dalganın uzun süreli ve aşırı olacağını sanmıyorum. Sosyal rahatsızlığın da önemli seviyede olması gerekiyor. Türk toplumunda aşırı milliyetçilik duygusu ajite edilemez. Orhan Pamuk'un kitaplarının toplatılması yanlış, ama aynı tepki Batı'da da olurdu." 

Medyaya eleştiri 
Medyanın da eleştirildiği söyleşide Serpil Yılmaz, medyanın asıl görevinin muhalefet yapmak olduğunu söyledi. Yılmaz, "Son seçimlerde AKP'nin yüzde 35 oy alması ve TBMM'nin çoğunluğunu ele geçirmesi büyük bir güç yarattı. Ama basın muhalefet görevini yerine getiriyor. Örneğin Milliyet'in zina ile ilgili muhalefeti yasanın geri çekilmesinde etkili oldu. Bizim müşterimiz halk, halka rağmen gazetecilik yapamayız" diye konuştu. 
Öğrencilerin spor sayfalarının çokluğuna rağmen kültür sanat sayfalarının azlığından yakınması üzerine ise Tuğrul Eryılmaz, sporun tiraj getirdiğini, kültür sanatın ise 50 - 60 bin kişiyi ilgilendiren "entel sayfası" olarak görüldüğünü söyledi. Popüler kültüre karşı olmasına rağmen Oscar Ödül Töreni'nde yorum yapması eleştirilen Eryılmaz, bu soruya da "Para kazanmayayım mı Aslında kolay bir cevabım var, kapitalizm öldürür" cevabını verdi. Eryılmaz, gazetelere, son dönemde parlak öğrencilerin gelmemesini de maddi beklentilerin karşılanamamasına bağladı. 

'Eğitime daha çok kaynak' 

Konuşması sırasında yükseköğretimin paralı olmasından yana olduğunu söyleyen Hurşit Güneş'e, bir öğrenci "fikirlerinize karşıyım" diye karşılık verdi. Güneş'in solcu olmasına dikkat çeken öğrenci, AKP'nin bedava kitap dağıtması ile Güneş'in paralı eğitim istemesi arasındaki çelişkiye dikkat çekti. Güneş de, eğitimde zaten özelleştirme yaşandığını vurgulayarak şöyle devam etti 
"Temel eğitim bile özelleşiyor. Sağlık da özelleşti. Özel hastanelerde tedavi görenlerin sayısı devlet hastanelerini geçmiş durumda. Ben sağlıkta ve temel eğitimde özelleşmeye karşıyım. Eğitimde fırsat eşitliği yok. Ben kolejde okudum. Kolejde okuyan bir öğrenci ile Hakk ri'deki devlet okulundan mezun olan bir öğrencinin üniversiteyi kazanma şansı aynı mı Eğitime daha çok kaynak aktarılmalı. Yükseköğretimde de burs ve kredi sistemi etkinleştirilmeli." 
Söyleşiye katılanları güldüren ise, bir öğrencinin 'CHP sol bir parti olmasına rağmen Şişli ve Kadıköy'de oy alıyor, ama Sultanbeyli ve Bağcılar da niye oy alamıyor ' sorusuna Hurşit Güneş'in verdiği "CHP kendini sol bir parti zannediyor ama sol bir parti değil. Bazı kadınlar da kendini güzel zanneder ama aslında güzel değildir. Aynı onun gibi" cevabı oldu. 

Dekan Gökay Rusça'ya dikkat çekti 

Yeditepe Üniversitesi Ticari Bilimler Fakültesi Dekanı Prof. Dr. Ömer Gökay da, geleceğin Rusya'da olduğunu belirterek, "Öğrencilerimizi seçmeli yabancı dil dersinde Rusçaya yönlendiriyoruz" dedi. Rusya'nın ticari ilişkilerde artma trendinin çok yüksek olduğunu söyleyen Prof. Gökay, "1200 öğrencimizin yüzde 20'si Rusça seçmeli yabancı dil alıyor. Ayrıca bu yıl Çince de açıyoruz. Çin dünyanın en büyüyecek bölgesi. Öğrencilerimizi yetiştirirken geleceği de dikkate almak zorundayız" diye konuştu. 

3 bin metrekarelik kütüphane 

Yeditepe Üniversitesi, İstanbul Eğitim ve Kültür Vakfı İSTEK tarafından 1996'da kuruldu. 11 fakülte ve Yabancı Diller Yüksekokulu ile eğitim-öğretim 51 programda devam ediyor. Üniversite, 125 bin metrekare üzerinde 236 bin metrekare kapalı alandan oluşuyor. 22 anfi, 38 bilgisayar laboratuvarı, 77 adet laboratuvar ve atölye, 2 fotoğraf stüdyosu, 3 bin metrekare alanda internet ağıyla dünyaya açılan kütüphane ve 2 bin kişilik öğrenci oteli bulunuyor. 

'İstikbal Anadolu gençlerinde' 

Rektör Ahmet Serpil, öğrenci profilinin çoğunluğunu Anadolu'dan gelen gençlerin oluşturduğunu belirtiyor 
SİBEL KAHRAMAN İstanbul 

Yeditepe Üniversitesi Rektörü Prof. Ahmet Serpil, öğrenci profilinin büyük kısmını Anadolu'dan gelen gençlerin oluşturduğunu belirterek, "İstikbalin Anadolu'daki çocuklarda olduğuna inanıyoruz" dedi. 
Özellikle Ege ve Karadeniz bölgelerinden gelen öğrencilerin başarı peşinde koştuklarını belirten Prof. Serpil, "Gruplar oluşturarak Anadolu'daki okulları ziyaretlere gidiyoruz. Daha fazla öğrencinin üniversitemizde öğrenim görmesini sağlamaya çalışıyoruz. Hedefimiz, Anadolu'dan gelen öğrencileri daha fazla alabilmek" diye konuştu. 

Vakıflar dikkatli olmalı 
Vakıfların belirli yerleri ve finansal kaynakları olmadan üniversite kurmalarına izin verilmemesi gerektiğini de belirten Prof. Serpil, şunları söyledi "Bir vakıf üniversitesinde sorun olması diğerlerini de etkiler. Kurunun yanında yaş da yanar. Bu nedenle her başvurana üniversite kurulma izni verilmemeli. Ayrıca var olan vakıf üniversitelerinin de dikkatli olması gerekiyor. Vakıf üniversiteleri geçen yıl büyük bir performans göstererek kontenjanlarını doldurdular. Ekonomik durumun düzelmesi, vakıf üniversitelerinin de güzel bir görünüme kavuşmasına neden oluyor." 
5 vakıf üniversitesinin 2004'te ÖSS'de ilk 2000'e girenler arasından öğrenci aldığına dikkat çeken Prof. Serpil, bunların arasında Yeditepe Üniversitesi'nin de olduğunu söyledi. 

Çok dilli üniversite 
Vakıf üniversiteleri arasında en fazla öğrencisi bulunan Yeditepe Üniversitesi'nde 4 dilde eğitim-öğretim yapılıyor. Ayrıca her öğrencinin, 11 dil arasından seçmeli olarak birkaç yabancı dil daha öğrenme şansı var. Prof. Serpil, "Yabancı dilden hiçbir şekilde taviz vermediklerini belirterek, ikinci yılın sonunda 100 öğrenciden 5'iyle ayrılmak zorunda kaldıklarını söyledi. 
Prof. Serpil, 10 binin üzerinde öğrenci ve 2 binin üzerinde öğretim üyesine sahip olan üniversitenin, özellikle diş hekimliği ve eczacılık fakültelerinde iddialı olduğunu belirtti. 

Amaç ABD 
Her öğrencinin en az bir dönem ABD'de öğrenim görmesini hedeflediklerini belirten Prof. Serpil, "Erasmus programıyla Avrupa ile öğrenci değişiminde moda olarak başlandı. Ancak itici güç olmazsa devlet üniversiteleri geri kalırlar" şeklinde konuştu. 

Yeditepe kampusu etkinlik programı 

Yeditepe Üniversitesi'nde hafta boyunca sürecek program çerçevesinde Aydın Doğan Vakfı Karikatür Sergisi gezilebilecek.13 Nisan'da saat 12.00-14.00 arasında düzenlenecek Nurcan Akad'ın moderatörülüğündeki Kariyer Günleri'ne Ceyda Aydede, Mustafa Taviloğlu ve Leyla Alaton katılacak.14 Nisan'da saat 12.00-14.00 saatleri arasındaki "Sporda Gündem" programında ise Necil Ülgen, Mehmet Demirkol, Cem Dizdar ve Bilgin Gökberk konuşmacı olarak yer alacak.Program, 15 Nisan'da saat 14.00-16.00 arasında Spor Salonu'nda gerçekleştirilecek Bulutsuzluk Özlemi konseriyle sona erecek. 

Milliyet, 25-29 Nisan'da İstanbul Üniversitesi'nde 


</TEXT>
</DOC>
