<DOC>
<DOCNO> 306913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/yazar/pulur.html </URL>
<DATE> 2005/01/16/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Patates misali adamlar ve rüşvetle hediye... 
</HEADLINE>
<TEXT>


AMERİKAN cumhurbaşkanlarından Abraham Lincoln'e gelen bir genç yedi sülalesini saymaya başlamış 
"Benim dedem çok büyüktü, büyükbabam ondan da büyüktü, babam hepsinden büyüktü, amcam, dayım çok büyüktü, hepsi Amerika'nın kuruluşuna katıldı." 
Cumhurbaşkanı lafını kesmiş 
"Delikanlı sen patatese benziyorsun, işe yarar yerin toprak altında..." 
Patates misali adamlara sunulur. 

BİR gün palavracının birini Abraham Lincoln'e övüyorlarmış 
"Öyle bir adamdır ki, bilim havuzuna dalıp çıkmıştır." 
Cumhurbaşkanı eklemiş 
"Evet ama, hiç ıslanmadan, kupkuru " 

RÜŞVETLE hediye hep karıştırılmıştır. 
Her hediye rüşvet midir 
Bu biraz da hediyenin değerine, ölçüsüne bağlıdır... 
Osmanlı devrinde rüşvet başını alıp giderken buna bir çare aranmak istenmiş, Tazminat'tan sonra bir yöntem konmuş beş adet 
Beş adet yüzük, beş adet kıymetli taş, beş teneke peynir, beş koyun, beş inek gibi bunlar hediye sayılacak, fazlası rüşvet... 
Bir gün Beylerbeyi'ndeki bir vükela yalısının rıhtımına bir mavna yanaşır, içi koyun, kuzu doludur, mavnanın sahibi Paşa hazretlerine bir mektup gönderir 
"Paşa hazretleri bu koyunlardan beşi sizin, beşi muhterem birinci eşinizin, beşi ikinci eşinizin, beşi büyük kızınızın, beşi büyük oğlunuzun..." 
Liste devam etmiş gitmiş, Paşa, mavnadan indirilen sürüyü pencereden seyretmiş... 
Yeter ki biri rüşvet vermeye, biri de almaya razı olsun, mutlaka bir yolunu bulurlar. 

SADRAZAM Koca Ragıp Paşa, bir gün yanındakilere yemin teklif etmiş 
"Rüşvet almadığınıza yemin eder misiniz " 
Her taraflarından rüşvet akanlar, gürül gürül yemin etmişler... 
Sadrazam, bir kenarda sessiz oturan şair Haşmet'e dönmüş 
"Haşmet sen de memuriyet yaptın, hiç rüşvet aldın mı Bakıyorum yemin etmiyorsun " 
Haşmet boynunu bükmüş 
"Efendim yalan yere yemin eden çatlar, diye bir inanış vardır, şimdi yemin edenlere bakıyorum, eğer çatlamazlarsa, ben de yemin edeceğim " 

EH, bu kadar laftan sonra, Fuzuli'nin "Selam verdim, rüşvet değildir, diye almadılar " vecizesini de unutacak mıyız 



</TEXT>
</DOC>
