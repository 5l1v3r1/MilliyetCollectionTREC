<DOC>
<DOCNO> 323790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur35.html </URL>
<DATE> 2005/03/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Arto'nun organizatörünü vuran da menajer çıktı 
</HEADLINE>
<TEXT>

     Etiler'de menajer Haluk Şentürk'ü dün silahla yaraladığı öne sürülen Hasan Basri Sarıkaya, polise teslim oldu. 
     Akatlar Kültür Merkezi yakınında menajer Haluk Şentürk'ü silahla bacaklarından yaraladığı iddiasıyla aranan Hasan Basri Sarıkaya 41 , gece bir taksiyle Asayiş Şube Müdürlüğü'ne geldi. Geceyi şubede geçiren Sarıkaya, sorgu ve işlemlerinin tamamlanmasından sonra bugün İstanbul Cumhuriyet Başsavcılığı'na sevk edildi. 
     Polisteki ifadesinde menajer olduğunu söyleyen Sarıkaya'nın, son 2 yılda hangi sanatçıyla iş görüşmesi yapsa bir gün sonra kendisini Haluk Şentürk'ün aradığını ve ölümle tehdit ettiğini öne sürdüğü belirtildi. 
     Olay günü karşılaştığı Şentürk'ün ''Sen ayağımın altında dolaşmaya devam mı ediyorsun '' dediğini ve küfrettiğini ileri süren Sarıkaya'nın, korkutmak amacıyla ateş ettiğini söylediği öğrenildi. 
     Florance Nightingale Hastanesi'nde tedavi gören menajer Haluk Şentürk'ün de şikayetçi olarak verdiği ifadesinde, Sarıkaya'nın 3-4 yıldır kendisini tehdit ettiğini savunarak, ''Olay günü bir arkadaşımla işyerime geldiğim sırada kuaförden çıkan Hasan Basri Sarıkaya, 'Seni uyarmıştım, al bakalım' diyerek bana 3 el ateş etti'' dediği belirtildi. 
     Bu arada Sarıkaya'nın, Akatlar'da park halinde bıraktığı 34 BS 0044 plakalı otomobilinin de dün kimliği belirsiz kişilerce kurşunlandığı öğrenildi. 
     Sarıkaya'nın, 1990 yılında ''silah bulundurmak'', 1994 yılında ''menajer Salih Zeki Aköz'ü silahla yaralamak'', 1997 yılında da ''Eminönü'nde işyeri kurşunlamak'' iddiasıyla 3 kez gözaltına alındığı ve hakkında yasal işlem yapıldığı bildirildi. 
     Şentürk, ''Ceylan'' olarak bilinen Ceylan Avcı, Rober Hatemo, ''Arto'' olarak tanınan Harutyun Dalga ile bazı mankenlerin organizatörü olarak tanınıyor. 
     
</TEXT>
</DOC>
