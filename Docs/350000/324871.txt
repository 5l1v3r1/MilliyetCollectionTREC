<DOC>
<DOCNO> 324871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur21.html </URL>
<DATE> 2005/03/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
2 yaşındaki kızını dövdüğü öne sürülen Hatice'nin dramı... 
</HEADLINE>
<TEXT>

     Konya'da 2 yaşındaki kız çocuğunu döverek komaya girmesine neden olduğu iddia edilen Hatice K'nin 22 , yıllarca yakınlarının ve kadın tacirlerinin şiddetine maruz kaldığı belirlendi. Daha önce birkaç kez çocuğunu dövdüğü belirtilen kadının psikolojik desteğe ihtiyacı olduğu bildirildi. 
     A.A muhabirinin görüştüğü Hatice K, babasını küçük yaşta kaybettiğini, kendisini halasının büyüttüğünü söyledi. Halasından sürekli şiddet gördüğünü anlatan Hatice K, 16 yaşına geldiğinde halası tarafından zorla evlendirildiğini, ancak hayatındaki dayak ve şiddetin evlilikte de devam ettiğini ifade etti. Bu kez de kayınvalidesinin kendisini dövdüğünü öne süren Hatice K, şunları kaydetti 
     ''18 yaşına kadar bu durum böyle sürdü ve ardından boşandım. Hayatı ve insanları tanımıyordum. Sığınacak kimsem yoktu. Kötü niyetli insanların eline düştüm, fuhşa zorlandım. Bu sefer de beni zorla pazarlayan kişiler tarafından sürekli dövüldüm, aşağılandım. Gayrımeşru ilişki sonucu hamile kaldım, bebeği aldırmama bile izin vermediler. Üzerime kapıları kilitliyorlardı. Bir gün fırsatını bulup evden kaçtım. Gidecek yerim olmadığı için de, hamile olduğum halde aylarca sokaklarda yattım.'' 
     
     KAÇARAK FUHUŞ BATAĞINDAN KURTULDU 
     Bu sırada Konya'da, Şefkat Derneği'nin Kadın Sığınmaevi'ne yerleştiğini ve burada doğum yaptığını anlatan genç kadın, sığınmaevinin, bazı yasal işlemleri yerine getiremediği için kapatılmasının ardından, bir süre Sosyal Hizmetler bünyesindeki sığınmaevinde kaldığını söyledi. 
     Hatice K, sürekli kalmanın mümkün olmadığı bu evden süresi dolunca ayrıldığını ve tekrar Şefkat Derneği'ne gittiğini belirterek, sığınmaevinde tanıştığı bir kadınla, derneğin kendileri için tuttuğu evde kalmaya başladığını anlattı. 
     Yaşadığı acı, istismar ve şiddet dolu yıllarının kendisinde derin yaralar açtığını dile getiren Hatice K, bunun da etkisiyle, kızını geçmişte bir kaç kez dövdüğünü, ancak son olayda bu defa gerçekten dövmediğini, düşürdüğünü iddia etti. 
     Kızıyla, götürdüğü Konya Numune Hastanesi'nde ilgilenilmediğini savunan Hatice K, ''Sağlık güvencem olmadığı için kızıma bakmak istemediler. Ben de tedavi edilmesi ve iyi bakılması için Sosyal Hizmetler Müdürlüğü'ne götürdüm'' dedi. Hatice K, gözyaşları içinde kızının sağlığından endişe ettiğini dile getirdi. 
     
     ''KAVGA EDEN KADINLAR, ÇOCUKLARINI DÖVÜYOR'' 
     Şefkat Derneği Genel Başkanı Hayrettin Bulan, toplumda insanların, hep son olaylara bakılarak değerlendirildiğini ve olayları doğuran koşulların göz ardı edildiğini söyledi. 
     Hatice'nin son derece mazlum bir kişi olduğunu ve kesinlikle psikolojik yardıma, rehabilitasyona ihtiyacı bulunduğunu belirten Bulan, ''Bu kadar acıyı yaşayan bir insan tedavi edilmeden nasıl normal bir yaşam sürebilir. Biz elimizdeki kısıtlı imkanlarla bu durumdaki kadınlara yardımcı olmaya çalışıyoruz'' diye konuştu. 
     Bulan, dernekleri bünyesindeki Yaşamevi'ne sığınan kadınların tümünün duygusal travmalar yaşadığını belirterek, ''Kadınlar Yaşamevi'nde birbirleriyle kavga ettiklerinde, acısını çocuklarından çıkarıyor. Bunu aslında birbirlerini üzmek için yapıyorlar. Bu durumun, geçmişte yaşadıklarını ciddi sorunlarla ilgisi var'' diye konuştu. 
     
     OLAY 
     Hatice K'nın, Sosyal Hizmetler İl Müdürlüğü'ne başvurarak 2 yaşındaki kızı Esma Nur'u bakamadığı gerekçesiyle vermek istediği sırada çocuğun burada yapılan muayenesinde, vücudunda morluklar olduğu görülerek Selçuk Üniversitesi Meram Tıp Fakültesi Hastanesi'ne kaldırıldı. Yapılan ihbar üzerine polis tarafından gözaltına alınan anne Hatice K. ifadesi alındıktan sonra serbest bırakıldı. Olayla ilgili savcılık soruşturmasının sürdüğü, Esma Nur'un sağlık durumunun iyiye gittiği bildirildi. 
     Esma Nur, Sosyal Hizmetler İl Müdürlüğü tarafından koruma altına alınacak. 
     
</TEXT>
</DOC>
