<DOC>
<DOCNO> 301356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur04.html </URL>
<DATE> 2004/12/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Türkiye, depremden zarar gören ülkelere maddi yardım yapacak 
</HEADLINE>
<TEXT>

     Türkiye'nin, Güney Asya'da meydana gelen depremden zarar gören ülkelere maddi yardım yapacağı, ancak miktarın henüz belirlenmediği bildirildi. 
     AA muhabirinin Başbakanlık Acil Durum Genel Müdürlüğü yetkililerinden aldığı bilgiye göre, Türkiye'den öncelikle helikopter ve ilaç talebinde bulunulurken, arama kurtarma ekibi isteği gelmedi. 
     Depremin meydana geldiği bölgenin Türkiye'ye uzaklığı nedeniyle ayni yardım ulaştırılmasının çok zor olduğunu belirten yetkililer, zarar gören ülkelere büyük ihtimalle maddi yardım yapılacağını söylediler. 
     Yetkililer, daha önce sel felaketi yaşayan Pakistan ve Bangladeş'e 300'er bin dolarlık maddi yardım yapıldığını hatırlatarak, Güney Asya depreminden 7 ülkenin zarar gördüğünü ve maddi yardım miktarının da henüz belirlenmediğini kaydettiler. 
     Bu arada, AKUT ekiplerinin de bölgeye gitmek için Başbakanlık Acil Durum Genel Müdürlüğü'nden yanıt bekledikleri öğrenildi. 
     
</TEXT>
</DOC>
