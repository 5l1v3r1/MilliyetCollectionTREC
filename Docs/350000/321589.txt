<DOC>
<DOCNO> 321589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur13.html </URL>
<DATE> 2005/03/07/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Köylüler, 'Bulutları Beklerken' filmini izledi, dava açmaya karar verdi 
</HEADLINE>
<TEXT>

     Muhammet KAÇAR RİZE, DHA 

      RİZE'nin Çamlıhemşin İlçesi'ne bağlı Topluca Köyü'nde geçen yaz çekimleri yapılan Bulutları Beklerken' adlı sinema filmi, Rize'de gösterime girdi. Filmi Rize'deki sinemada toplu halde izleyen köylüler, filmde Rum propagandası yapıldığını iddia ederek yönetmen Yeşim Ustaoğlu hakkında dava açacaklarını söyledi. 
     Dün akşam Rize'deki Vizyon Sineması'na gelen Topluca Köyü'nden 50 kişi, çekimlerinin büyük bir bölümü köylerinde yapılan filmi izledi. Yönetmenliğini Yeşim Ustaoğlu'nun yaptığı, başrollerini ise Rum sanatçı Dimitris Kamberidis ve Suna Serel'in oynadığı filmi izledikten sonra konuşan, Topluca Köyü İhtiyar Heyeti üyesi Mustafa Kestioğlu, "İyi niyetimiz suistimal edildi. Kandırıldık. Filmde açıkça Rum propagandası yapılıyor. Bizim köyümüzde hiçbir zaman Rumlar yaşamadı. Atalarımızdan da böyle birşey duymadık. Bize, yayla göçüyle ilgili belgesel çekimi yapıldığını söylediler. Ancak bu filmde köyümüz, sanki Rum köyüymüş gibi gösterildi'' dedi. 
     Filmin çekildiği dönemde Topluca Köyü Muhtarı olan Ahmet Parlak ise "Film çekilmeden önce bize 1970'li yıllarda bölge yaşantısını, kültürünü ve yayla göçünü konu alan bir belgesel çekeceklerini söylediler. Görüyoruz ki film maksatlı kullanılmış. Hafta içinde biraraya gelerek yöretmen Yeşim Ustaoğlu hakkında dava açacağız'' diye konuştu. 
     Köylülerin tepki gösterdikleri Bulutları Beklerken' adlı filmde, Osmanlı İmparatorluğu döneminde Karadeniz Bölgesi'nde yaşayan Rumlar'ın sürgün edilmeleri ve sürgün sırasında ailesini kaybeden bir Rum kadının yaşadıkları konu ediliyor. 
     
</TEXT>
</DOC>
