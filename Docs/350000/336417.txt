<DOC>
<DOCNO> 336417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko04.html </URL>
<DATE> 2005/04/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Erdoğan, Aycell eski yöneticilerin uyardı... 
</HEADLINE>
<TEXT>

     Başbakan Recep Tayyip Erdoğan, Başbakanlık Teftiş Kurulu'nun, kamuyu zarara uğratan ve "hizmet nedeniyle emniyeti suistimal suçu" işleyen AYCELL yöneticilerinin Ankara Cumhuriyet Savcılığına gönderilmesi istemine onay vermedi. Erdoğan eski yöneticilerin uyarılmasına, haksız edinildiği düşünülen bir paranın tahsil edilmesine onay verdi. 
     YDK'nın Aycell Haberleşme ve Pazarlama Hizmetlerine ilişkin hazırladığı 2003 yılı raporuna göre, Aycell A.Ş.'de Genel Müdür, Genel Müdür Yardımcısı ve Danışmanlara "ortalama yasal ücret tavanından" fazla ücret bağlandı. Bu konuda YDK'nın isteği ile Hazine Müsteşarlığınca yapılan uyarılara rağmen Türk Telekom A.Ş. ve AYCELL Şirketi yasalara aykırı bu durumu sürdürdü. 
     
     SORUŞTURMA SÜRERKEN BİLE ÜCRETLERİNE ZAM YAPIYORLAR 
     Başbakanlığın yazısına rağmen de bu uygulamaların devam etmesi üzerine, YDK, bir "ivedi durum raporu" hazırladı. Bu rapor üzerine, Başbakanlık Teftiş Kurulu tarafından bir soruşturma yapıldı. Bu soruşturma sonucu hazırlanan raporda, Başbakanlık ve Hazine Müsteşarlığının bağlı olduğu Devlet Bakanlığı'nın yasal talimatlarına ve mevzuata aykırı olarak, Genel Müdür, Genel Müdür Yardımcılarına ve Danışmanlarına üst Kuruluş TELEKOM A.Ş.'nin emsal Makam ve görevlerinden daha yüksek ücret tespitini sağlayan ve ödenmesini gerçekleştiren Aycell yönetiminin, bu yüksek serbest ücretlere soruşturma aşamasında da yüzde 15 zam kararı aldığı ve bunu uyguladığı, Eylül 2003 ayı maaş bordolarını Müfettişlere göndermediği bilgisi yer aldı. 
     
     TEFTİŞ KURULU, SUÇ DUYURUSU YAPILMASINI İSTEDİ 
     Raporda, "Başbakanlığın ve Hazine Müsteşarlığının bağlı olduğu Devlet Bakanlığı'nın emir ve talimatlarını yerine getirmeyen, kamudaki hiyererşik yapı ve yerleşik yasal sistem haricinde Maliye Bakanlığı'ndan ve Telekom A.Ş.'nden karşı görüş istihsal eden, atanmış oldukları şirket yönetiminde yetkilerine ve uhdelerine verilen kamu kaynağını basiretle ve sorumlulukla kullanmayan, bu suretle kamu zararına sebep olan Aycell A.Ş. Yönetim Kurulu Başkanı ve Genel Müdürü Cahit Paksoy, Yönetim Kurulu üyesi ve Başkan Vekili Osman Dur, üyeler Osman Yıldırım Çoşkun, Erkan Topal ve İhsan Elhan'ın fiillerinin TCK'nın 508, 509 ve 510 maddelerinde tasrih olunan 'Hizmet nedeniyle emniyeti suistimal' hükümlerine uyduğu cihetle haklarında kamu davası açılması ve gereğinin takdir ve ifası için raporun Ankara Cumhuriyet Başsavcılığına gönderilmesi, AYCELL A. Ş. Genel Müdürü ve Yönetim Kurulu Başkanı Cahit Paksoy ve diğer üyeler ile ilgili idari yaptırımların Makamca takdir edilmesinin uygun olacağı sonuç ve kanaatine varılmıştır" denildi. 
     
     BAŞBAKAN, RAPORUN SAVCILIĞA GÖNDERİLMESİNE "OLUR" VERMEDİ 
     Başbakanlık Teftiş Kurulu Başkanlığınca Başbakanlık Makamı Olur'a bunulan Teftiş yazısında da, bu raporun gereklerinin takibi ve sonuçlandırılması ile sonucundan Başbakanlığa bilgi verilmesi yönündeki koordinasyonun Ulaştırma Bakanlığı tarafından yerine getirilmesinde Başkanlıkça yarar görüldüğü vurgulandı. Ve Başbakanlık makamının uygun görmesi halinde, fazla ödenen ücretlerin Başbakanlığa bildirilmesi ve bu ücretlerin AYCELL yönetim Kurulu üyelerinden tahsil edilmesi ve bu raporun Ankara Cumhuriyet Başsavcılığına gönderilmesi istendi. 
     Ancak, Başbakanlık makamına sunulan bu onay teklif yazısı, Başbakan Recep Tayyip Erdoğan tarafından, "raporun Ankara Cumhuriyet Başsavcılığına gönderilmesi" şıkkı hariç diğerleri "uygun" görülerek onaylandı. 
     
     ÖZKAN İÇİN DE YÜCE DİVAN GEREKÇELERİNDEN BİRİ 
     Devlet eski Bakanı Hüsamettin Özkan'ı Yüce Divan'a gönderen olayda da, YDK raporlarına göre, Halkbankası'nı zarara uğratan bürokratlarla ilgili olarak Başbakanlık Teftiş Kurulu tarafından hazırlanan raporun gereği yapılmamış ve bir buçuk yıl Özkan'ın masasında bekletilmişti. Devlet eski Bakanı Hüsamettin Özkan ve Hazine Müsteşarlığının bağlı olduğu Devlet eski Bakanı Recep Önal'ın, Yüce Divan'da, "Yüksek Denetleme Kurulu denetçileri ve bankalar yeminli murakıplarınca düzenlenen raporların gereğinin yapılmasını geciktirerek ve bankayla ilgili gerekli tedbirleri zamanında almayarak bankanın zarara uğramasına sebep olmak ve usulsüz işlemlerin yapılmasına imkan sağlamak" suçlamasıyla yargılanmalarına devam ediliyor. Özkan davasında raporların savcılığa iletilmemesi yanında ertelemeye yönelik başka uygulamaların da adaletin tecellisini engellediği iddiası bulunuyor. 

ANKA 
     
</TEXT>
</DOC>
