<DOC>
<DOCNO> 327337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy03.html </URL>
<DATE> 2005/03/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Güler Akaryakıt fiyatlarına müdahale edilmesi mümkün değil... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, akaryakıt fiyatlarına müdahale edilmesinin mümkün olmadığını, TÜPRAŞ'ın, dünya serbest piyasa oluşumunu dikkate alarak fiyatını oluşturma yükümlülüğü bulunduğunu bildirdi. 
     Bakan Güler, CHP Ankara Milletvekili Yılmaz Ateş'in soru önergesini cevaplandırdı. Petrol Piyasası Kanunu'nun ilgili hükümlerini anımsatan Güler, ''Bu kanun gereği bazı şartlar oluşmadıkça, piyasada oluşan akaryakıt fiyatlarına müdahale edilmesi mümkün değil'' dedi. 
     TÜPRAŞ satış fiyatındaki değişimlerin, şirketin, uygulamaya başlamadan önce Enerji Piyasası Düzenleme Kurumu'na EPDK yaptığı bildirimlerle izlendiğine dikkati çeken Güler, şunları kaydetti 
     ''TÜPRAŞ'ın, fiyatlarını en yakın erişilebilir dünya serbest piyasa oluşumunu dikkate alarak oluşturması yükümlülüğü var. EPDK tarafından 'kesin zaruret olmadıkça piyasalara karışılmaz' ilkesi benimsenmekte.'' Bakan Güler, TÜPRAŞ'ın tarih-ürün ve rafineri bazlarına göre satış fiyatlarının, şirketin internetteki sayfasında güncel ve geçmişe dönük olarak yayınlandığını bildirdi. 
     
     ''AVRUPA'NIN EN PAHALI AKARYAKITI'' 

     Soru önergesine, ''asıl cevabını alamadığını'' belirten Yılmaz Ateş ise Bilgi Edinme Yasası'nı anımsatarak, ''Akaryakıt alım fiyatları öğrenilemeyecekse bu yasaları neden çıkarıyoruz '' dedi. 
     Ateş, açıklamasında şu görüşlere yer verdi 
     ''Avrupa Birliği ülkeleri içinde en düşük gelire sahip halka, Avrupa'nın en pahalı akaryakıtını satmak vicdanla bağdaşmaz. Akaryakıt alımını 'ticari sır' diye açıklamamak, aslında halkın sırtından yapılan soygunu saklamak demektir.'' 
     
</TEXT>
</DOC>
