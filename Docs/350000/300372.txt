<DOC>
<DOCNO> 300372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonyas17.html </URL>
<DATE> 2004/12/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ünlü milyarder El Fayed, 42 yıl sonra ülkesi Mısır'da... 
</HEADLINE>
<TEXT>

     İngiltere'nin başkenti Londra'daki ünlü Harrods mağazasıyla Fransa'nın başkenti Paris'teki Ritz otelinin sahibi Mısırlı milyarder Muhammed El Fayed, 42 yıl aradan sonra ilk kez tatilini geçirmek üzere Mısır'da bulunuyor. 
     Hükümet yanlısı El Cumhuriye gazetesi, ailesiyle birlikte Mısır'ın ünlü tatil beldesi Şarm el Şeyh'e gelen El Fayed'in, yerel yetkililer tarafından sıcak karşılandığını yazdı. 
     Gazeteye göre, El Fayed, 42 yıllık yokluğunu değerlendirirken, ''Bu kadar yıllık ayrılıktan sonra Mısır'ı öyle çok özlemişim ki..'' ifadesini kullandı. 
     El Fayed, 1962 yılında doğum yeri İskenderiye'yi terk etmiş, önce İtalya, sonra da Londra'ya gitmişti. 
     Mısırlı milyarder ülkenin çeşitli turistik yerlerini de gezecek. 
     İngiliz vatandaşlığını bir türlü alamayan El Fayed, 2003'te İngiltere'den ayrılıp, İsviçre'ye yerleşmişti. 
     Muhammed El Fayed, Paris'te geçirdiği trafik kazasında ölen Galler Prensesi Diana'nın aynı kazadan ölen sevgilisi Dodi El Fayed'in babası. 
     
</TEXT>
</DOC>
