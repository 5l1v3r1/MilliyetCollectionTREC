<DOC>
<DOCNO> 308889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko38.html </URL>
<DATE> 2005/01/24/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Yıl sonu dolar kuru beklentisi 1.49100 YTL 
</HEADLINE>
<TEXT>

     Merkez Bankası'nın Beklenti Anketi'ne göre, cari işlemler dengesinde açık beklentisi, yıl sonu itibarıyla 13 milyar 79 milyon dolara yükseldi. 
     Merkez Bankası tarafından her ay iki kez düzenlenen Beklenti Anketi'nin, Ocak ayına ilişkin ikinci anket sonuçları açıklandı. 
     Ocak ayının ilk anketinde, yıl sonu cari açık beklentisi 12 milyar 637,4 milyon dolar idi. 
     Birinci ankette yıl sonu TÜFE'de yüzde 8,4, cari ay TÜFE'de yüzde 0,8, iki ay sonrası TÜFE'de yüzde 0,8, gelecek 12 aylık dönem TÜFE'de yüzde 8,2 olan beklentiler ise Ocak ayının ikinci anketinde, yıl sonu TÜFE'de yüzde 8,3, cari ay TÜFE'de yüzde 0,9, iki ay sonrası TÜFE'de yine yüzde 0,8, gelecek 12 aylık dönem TÜFE'de yüzde 8,1 oldu. 
     Cari ay sonu bileşik faiz oranı beklentisi ise ikinci dönemde uygun ortalamada yüzde 19'dan yüzde 18,5'e gerilerken, yıl sonu bileşik faiz oranı beklentisi değişmedi ve uygun ortalamada yüzde 15,7'de kaldı. 
     Ocak ayının ikinci anketinde, cari ay sonu uygun ortalama dolar kuru beklentisi 1.39773 YTL'den 1.35286 YTL'ye, yılsonu dolar kuru beklentisi de 1.51573 YTL'den 1.49100 YTL'ye düştü. 
     Söz konusu ay, birinci dönemde yüzde 5,5 olan cari yıl sonu GSMH büyüme beklentisi ise ikinci dönemde yüzde 5,6'ya yükseldi. 
     
</TEXT>
</DOC>
