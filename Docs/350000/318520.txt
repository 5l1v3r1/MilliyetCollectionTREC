<DOC>
<DOCNO> 318520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko10.html </URL>
<DATE> 2005/02/25/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Merkez Bankası Repo ihalesi açmaya devam edilecek... 
</HEADLINE>
<TEXT>

     Merkez Bankası, bugün bir haftalık repo ihalesi düzenledi. 
     Merkez Bankası'ndan yapılan yazılı açıklamada, Yeni Türk Lirası YTL likiditesinin düzeyinin Hazine'nin döviz cinsi borçlanmasına ve Merkez Bankası'nın döviz alımlarına bağlı olarak önemli ölçüde değişebildiğine işaret edildi. 
     Banka'nın döviz alımları sonucu YTL likiditesi artarken, Hazine'nin döviz cinsinden net olarak borçlanması ve döviz cinsinden borç ödemelerini YTL borçlanarak gerçekleştirmemesinin de, YTL likiditesini azaltıcı yönde etkilemediği vurgulandı. 
     Likiditeyi etkileyen bu iki değişkenin alacağı değerler hakkında kesine yakın bir öngörüde bulunmanın mümkün olmadığına da dikkat çekilen açıklamada, daha sonra şu görüşlere yer verildi 
     ''Ancak temel senaryoya göre YTL likiditesindeki azalış süreci aşamalı olarak devam edecek ve bu nedenle 2005 yılının ilk çeyreğinde eksi likidite hali ile karşılaşılabilecektir. Piyasadaki likiditenin eksiye dönmeye başlaması ile birlikte, Merkez Bankası likidite yönetimini asıl olarak 1 haftalık repo ihaleleri ile gerçekleştirecektir. 
     Son dönemde, Merkez Bankası'nın döviz alımlarının ve Hazine'nin döviz cinsi borçlanmasının düzeyleri, 20 Aralık 2004 tarihli basın duyurusunda bahsedilen temel senaryoda öngörülenden daha fazla olmuştur. Buna karşın, bekleyişlerdeki iyileşmeye paralel olarak özellikle uzun vadeli ihraçlarına gösterilen yüksek talep sonucu Hazine'nin uygun şartlarda ve yüksek tutarda YTL cinsinden Devlet İç Borçlanma Senetleri ihraç etmesi ve vergi ödemelerinden elde ettiği gelirleri kullanarak Merkez Bankası nezdindeki hesaplarını güçlendirmesi, piyasadaki likidite düzeyini azaltmıştır.'' Açıklamada, bu nedenle oluşan likidite azalmasının, Hazine'nin önümüzdeki dönemde Merkez Bankası nezdindeki hesap bakiyesini aşağıya çekmesi ile birlikte, tekrar belirgin şekilde likidite fazlasına dönüşebileceği de belirtildi. 
     
     REPO İHALESİ 

     Merkez Bankası açıklamasında, likiditenin bankalar arasında homojen bir biçimde dağılmaması nedeniyle, likidite eksiye dönmese bile, belli bir düzeyin altına indiğinde para piyasası faiz oranlarında dalgalanmalar gözlenmekte olduğu da ifade edildi. Geçici nitelikteki bu likidite sıkışıklığının para piyasası faiz oranlarında yarattığı baskıyı azaltmak amacıyla bugün 1 haftalık repo ihalesi açılmasına karar verildiği bildirilen açıklamada, kalıcı likidite sıkışıklığının oluşması halinde uygulanacağı duyurulan likidite yönetimi stratejisinin tamamının uygulamaya konulmasına ise şu an için ihtiyaç duyulmadığı belirtildi. 
     Açıklamanın son bölümünde, ''Merkez Bankası, önümüzdeki dönemde de geçici de olsa belirgin likidite sıkışıklığı olduğunda repo ihalesi açmaya devam edecektir'' denildi. 
     
</TEXT>
</DOC>
