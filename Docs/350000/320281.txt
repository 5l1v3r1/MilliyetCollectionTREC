<DOC>
<DOCNO> 320281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun18.html </URL>
<DATE> 2005/03/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Fransa'da gündem yine Türkiye... 
</HEADLINE>
<TEXT>

     Fransa'da iktidardaki Halk Hareketi Birliği UMP , pazar günü AB Anayasası için parti içinde oylama yapacak. 
     Oylamada, Türkiye'nin AB üyeliği konusu da yine gündeme gelecek. 
     UMP lideri Nicolas Sarkozy, AB Anayasası için parti içinde yapılacak oylamadan sonra ikinci bir metinde Türkiye'nin AB üyeliğinin de parti delegeleri tarafından oylanmasını istemiş, ancak buna Cumhurbaşkanı Jacques Chirac'ın karşı çıkması üzerine geri adım atmak sorunda kalmıştı. 
     Chirac, ''aynı anda iki sorunun delegelere yönetilmesi halinde AB Anayasası ve Türkiye'nin AB üyeliğinin birbiriyle ilişkilendirileceği ve bunun da AB Anayasası'nın kabul edilmesini tehlikeye atacağı'' gerekçesiyle Sarkozy'ye karşı çıkmıştı. 
     Chirac ve Sarkozy arasında daha sonra varılan uzlaşma gereği, Türkiye konusunun ayrı bir metinde değil, AB Anayasa ile birlikte oylanmasına karar verilmişti. 
     UMP'nin pazar günü delegeleri tarafından oylanacak metnin 5. maddesinde, ''Türkiye gibi büyük bir dostu reddetmek istemeyiz, ancak ona farklı bir perspektif önerebiliriz'' ifadesi yer alacak. 
     Chirac ve Başbakan Jean Pierre Raffarin, kamuoyuna yaptıkları açıklamalarda, ''AB Anayasası ve Türkiye'nin AB üyeliği konusunun birbirine karıştırılmaması gerektiğini'' savunuyorlar. 
     Alain Juppe'nin başkanlığı döneminde UMP, geçen mayıs ayında yapılan parti yönetim kurulu toplantısında, Türkiye'ye tam üyelik yerine ''imtiyazlı ortaklık'' önerilmesini savunan bir karar almıştı. 
     
</TEXT>
</DOC>
