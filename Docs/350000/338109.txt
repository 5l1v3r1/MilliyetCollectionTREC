<DOC>
<DOCNO> 338109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko41.html </URL>
<DATE> 2005/04/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Yapı-Yol Sen'in açlık grevi sona erdi... 
</HEADLINE>
<TEXT>

     ''Maaşlarının iyileştirilmesi'' isteğiyle, Bayındırlık ve İskan Bakanlığı bahçesinde açlık grevi yapan Yapı-Yol Sen yöneticilerinin eylemi sona erdi. 
     Bu arada açlık grevi sona ermeden önce, Bakanlık Yapı İşleri Genel Müdürlüğü önünde toplanan Yapı-Yol Sen üyesi bir grup, slogan atarak, alkış ve ıslıklı protestoda bulundu. 
     Kamu Emekçileri Sendikaları Konfederasyonu KESK Başkanı Sami Evren, burada yaptığı açıklamada, sendikanın ve eyleme katılanların sosyal bir suça işaret ettiklerini ifade etti. 
     Evren, sendikanın ''eşit işe, eşit ücret'' talebi ve ücret adaletsizliğini dile getirdiğini, kadrolaşmaya işaret ettiğini ve bakanlık bünyesinde yıllardır devam eden yolsuzlukların altını çizdiğini kaydetti. 
     Bu konuda yetkililer ve iktidar sahiplerinin sustuğunu, bütün işverenler gibi devletin de çalışanları yok saydığını savunan Evren, ''Biz buradaki demokratik tepkiyi, eylemi çok anlamlı buluyoruz. Binlerce kamu çalışanının eşit işe eşit ücret istemi son derece haklı bir taleptir'' dedi. 
     Evren ayrıca, Pazar günü gerçekleştirilecek ''1 Mayıs Mitingi''nde Türkiye'nin dört bir yanındaki emekçilerin ve emek hareketinin sorunlarının bir kez daha dile getirileceğini kaydetti. 
     Bu haklı taleplerin elde edilmesine kadar eylemlerin devam edeceğine işaret eden Evren, ''15 yıldır susmadık, bundan sonra da kimse bizi susturamaz'' diye konuştu. 
     
     YAPI-YOL SEN GENEL BAŞKANI TEKİN 
     Yapı-Yol Sen Genel Başkanı Bedri Tekin ise 5 gündür devam eden ''insanca yaşamak istiyoruz, sefalet ücretine hayır'' eylemini bugün sona erdirdiklerini açıkladı. 
     Eylemlerinin tüm Türkiye'de bir umut ve beklenti yarattığını belirten Tekin, ''eylemlerimiz burada bitmeyecek. Bundan sonra işimiz daha da zor'' dedi. 
     Bakanlık ve Karayolları Genel Müdürlüğü yetkililerinin, ücret adaletsizliği ile ilgili Başbakan ile görüştüklerini dile getiren Tekin, Başbakan'ın ise çözüm olarak 2006 yılında yürürlüğe girecek ''Kamu Personel Kanunu''nu gösterdiğini kaydetti. 
     Bu kanunla iş güvencesinin ortadan kalkacağını öne süren Tekin, ''bizim beklemeye tahammülümüz yok. Bu yasayı da kabul etmiyoruz'' dedi. 
     Açıklamanın ardından eyleme katılanlara ''iş bırakmaya hazır mısınız'' diye soran Tekin, eylemcilerden ''evet'' yanıtını aldı. 
     Grup daha sonra, Kızılay Postanesi'ne kadar yürüyerek, ''ücrette adalet'' istemini içeren dilekçelerin bulunduğu paketleri, Devlet Bakanı ve Başbakan yardımcıları Abdüllatif Şener ve Mehmet Ali Şahin ile Devlet Bakanı Ali Babacan ve Maliye Bakanı Kemal Unakıtan'a postaladı. 
     
</TEXT>
</DOC>
