<DOC>
<DOCNO> 343934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun06.html </URL>
<DATE> 2005/05/19/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
İrlandalı bakan önce Türkleri aşağıladı, sonra da özür diledi 
</HEADLINE>
<TEXT>

     Dublin DHA 

İRLANDA’da göçmen Türk işçilerin haklarını savunmasıyla ön plana çıkan bir milletvekiline cevaben Türkleri aşağılayıcı bir ifade kullanan Devlet Bakanı Conor Lenihan özür diledi. 
     Parlamentodaki bir tartışma sırasında Sosyalist Parti Milletvekili Joe Higgins’e, haklarını savunduğu Türk işçileri ima ederek "Sen git kebaplarına sarıl" diye çıkışan Lenihan, daha sonra yine parlamentoda yaptığı konuşmada "Kullandığım ifadelerden pişmanım ve herhangi birini kırdıysam tüm kalbimle üzgün olduğumu belirtirim" dedi. Bununla birlikte, Lenihan’ın yaptığı özür konuşması bile bazı milletvekillerinin kendisine yönelik ’istifa et’ çağrılarını engellemedi. 
     İrlanda eski Başbakan Yardımcısı’nın oğlu olan Lenihan ile Higgins arasındaki gerginlik, Higgins’in Aer Lingus Havayolları’nın özelleştirilme planlarıyla ilgili olarak hükümeti eleştirmesi üzerine yaşandı. İrlanda basınına göre Lenihan, Higgins’e "Sen git kebaplarına sarıl" derken, Sosyalist milletvekilinin, Türk GAMA adlı inşaat şirketinin İrlanda’da çalıştırdığı göçmen işçilere verdiği desteği ima etti. GAMA firması, Türkler dahil İrlanda’da çalışan göçmen işçilere İrlandalı işçilerden daha düşük ücret ödemekle itham ediliyordu. 
     
</TEXT>
</DOC>
