<DOC>
<DOCNO> 332002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo28.html </URL>
<DATE> 2005/04/10/ </DATE>
<TIME> 23.03 </TIME>
<AUTHOR>  </AUTHOR>
<HEADLINE>
Hagi "Kara bir gece yaşadık" 
</HEADLINE>
<TEXT>

     Galatasaray Teknik Direktörü Gheorghe Hagi, Trabzonspor karşısında aldıkları mağlubiyet nedeniyle çok üzgün olduğunu ifade ederek, ''Bugün kara bir gece yaşadık'' dedi. 
     Hagi, maçtan sonra düzenlediği basın toplantısına, Trabzonspor'u tebrik ederek başlarken, ''Aferin onlara. Sahaya çok iyi yerleştiler. Bu maçı kazanmayı daha çok arzu ettiler. Daha canlı oynadılar. Dışarıdaki hava şartlarına çok çabuk adapte oldular'' diye konuştu. 
     Rumen çalıştırıcı, kendileri hakkında söylenecek çok fazla bir şeyin olmadığını, sadece bir mücadeleyi kaybettiklerini ve her yönden çok üzgün olduğunu söyledi. 
     Sahada komple bir takım göremediğini ve günlerinde olmadıklarını kaydeden Hagi, şöyle dedi 
     ''Maçtan önce konuşulanları sahada uygulayamadık. Futbolda böyle günler de yaşanabilir. Hepimiz insanız. Buna inanmak istiyorum ki her insanın, her günü aynı geçmez, böyle günler de yaşayabilir. Kara bir gece yaşadık ve her türlü spekülasyon yapılabilir. Bir gün sonra önümüzdeki maçları düşünmeliyiz. Zamanımız yok ve bu maçı unutmalıyız. Salı gününden itibaren işe başlamalıyız. Sonra özgüvenle motivasyonla yolumuza devam etmeliyiz. Önümüzde zor maçlar var. Bu maçta yaptığımız hatayı biz tamir etmeliyiz.'' 
     
     ''HEPİMİZ SUÇLUYUZ'' 
     Hagi, Trabzonspor'un kendilerine üstünlük sağladığını vurgularken, bugün yaptıkları hataları tekrarlamamaları gerektiğini söyledi. 
     ''Hepimiz suçluyuz'' diyen Rumen çalıştırıcı, sözlerini şöyle sürdürdü 
     ''Başarıda herkesin payı olduğuna göre, başarısızlıkta da herkesin payı vardır. Herkes kendi kendine analiz yapsın ve Salı gününden itibaren herşeye baştan başlamalıyız. Bugün benden başlayarak kimden memnunsunuz Ben de hatalar yaptım. Bu hatalardan ilk dersi çıkaracak benim, daha sonra da futbolcular.'' Şampiyonluk şanslarının teorik olarak bulunduğunu, bundan fazla birşey de söyleyemeyeceğini belirten Hagi, bu sezon bugüne kadar herşeyi çok iyi yaptıklarını, ancak alınan mağlubiyet için üzgün olduğunu söyledi. 
     Gheorghe Hagi, morallerini bozmamalarının gerektiğini de vurgulayarak, şöyle dedi 
     ''Kafalar yukarıda, daha motive, daha disiplinli, çok iyi davranışlarla en önemlisi de moral motivasyonumuzun çok iyi olması gerekiyor. Artık kalan 7 maçımızı da çok iyi geçirmeliyiz. Çünkü bunu taraftarlarımıza borçluyuz.'' Hagi, taraftarların kendisini protesto ettiğini duymadığını söyledi. 
     Kaybedildiği zaman bunu kabullenmek gerektiğini belirten Rumen teknik adam, rakibin kendilerinden iyi oynadığını, bugün iyi bir takım olamadıklarını ve eski günlerine dönmek zorunda olduklarını kaydetti. 
     Necati'nin ilk yarıda kaçırdığı pozisyonu gole çevirmesi halinde maçın kaderinin değişebileceğini bildiren Hagi, futbolun ufak detaylardan oluşan bir oyun olduğunu ve bu detaylardan dolayı maçı kaybettiklerini sözlerine ekledi. 
     Bu arada, yarını izinli geçirecek Galatasaraylı futbolcular, 28. hafta deplasmandaki Akçaabat Sebatspor maçının hazırlıklarına, 12 Nisan Salı akşamı yapacağı çalışmayla başlayacak. 
     
</TEXT>
</DOC>
