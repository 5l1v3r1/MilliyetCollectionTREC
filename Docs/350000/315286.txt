<DOC>
<DOCNO> 315286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/spor/spo02.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zaragoza planı hazır 
</HEADLINE>
<TEXT>


YUSUF KOBAL 


REAL Zaragoza maçının hazırlıklarına ara vermeden başlayan Fenerbahçe'de futbolcuların keyfine dün diyecek yoktu. Farklı İstanbulspor galibiyeti sonrası moralleri tavan yapan Sarı - Lacivertli oyuncular, antrenmanı yine şakalaşarak, birbirlerine takılarak geçirdiler. Geçtiğimiz hafta Hong Kong'a giden ve bir hayli yorgun düşen Alex, idmana katılmadı ve tesislerin sıcak havuzunda yüzerek dinlenmeye çalıştı. 
TEKNİK Direktör Daum çift kale maçta yine taktik ağırlıklı bir program uyguladı. Alman hocanın, cezalı olan Aurelio'nun yerine Selçuk'u oynatmayı planladığı, orta alanı güçlendirmek için Serhat'ı da kenara çekerek Serkan Balcı'yı ilk on birde sahaya süreceği belirtildi. Bu arada İstanbulspor maçında kaburgasına darbe alan Nobre'nin tedavisine başlandığı, önemli bir sorununun olmadığı bildirildi. 

Fenerbahçe'de saha bunalımı 

SARI - Lacivertli oyuncular ligdeki kritik dönem ve Avrupa Kupası maçları öncesi doğaya ve çim sorununa yenildi. Şükrü Saracoğlu Stadı'nın zeminin tümüyle kaybedilmesi, maçlarda Fenerbahçeli futbolcuların baş belası olurken, antrenman sahaları da elden gitti. Bir hafta boyunca kar yağışı nedeniyle suni çim sahada çalışmak zorunda kalan oyuncular Samandıra'nın da temizlenememesi nedeniyle de sıkıntıya girdi. Takım dün de Samandıra'daki suni çim zeminde antrenman yaptı. 

Anelka'ya övgü 

UEFA'NIN resmi internet sitesi uefa.com, Fenerbahçe'ye transfer olan Nicolas Anelka'nın UEFA Kupası'nın en yeni ve pahalı yüzü olacağını yazdı. Fransız yıldızın Fenerbahçe formalı bir fotoğrafını da yayınlayan site, Anelka'nın bu hafta yeniden başlayacak kupa mücadelesine heyecan katacağını belirtti. 

Korkulan olmadı 

YALÇIN TÜRK 

SAMSUN maçı sonrası kötü oyundan dolayı Fenerbahçe yönetiminde yaşanan şüpheler ve futbolcularda tedirginlik, İstanbulspor maçı sonrası rafa kalktı. Alex'in müthiş oyunu, Anelka'nın uyumu, oyuncuların saha içindeki dayanışması, gollerden sonra hem atana, hem attırana tüm takımın koşması ve sarılması kafalardaki kuşkuları da dağıttı. 
HEM taraftar, hem yönetim, hem de teknik heyet, takımdaki müthiş birlik ve beraberlik sonrası Real Zaragoza maçı için daha da umutlandı. İkinci Başkan Nihat Özdemir, "Perşembe günü tribünleri dolu istiyoruz" derken, yönetici Nihat Özbağı, "Yıldızlarımız tribünleri mest etti. Böyle bir kadro Fenerbahçe tarihine hiç gelmemişti" ifadelerini kullandı. 

Yardımcı hakem değişti 

UEFA, Fenerbahçe'nin perşembe günü İstanbul'da Real Zaragoza ile oynayacağı karşılaşmanın ikinci yardımcı hakemini değiştirdi. Yapılan açıklamada Bill Rene Hansen'in görev yapacağı belirtildi. Bu arada Real Zaragoza'nın yarın özel bir uçakla saat 12.00'de İstanbul'da olacağı açıklandı. Kafile ile birlikte 250 İspanyol taraftarın da geleceği belirtildi. Zaragoza takımı aynı akşam saat 19 30'da Saracoğlu Stadı'nda antrenman yapacak. 20 30'da da Teknik Direktör Munez basın toplantısı düzenleyecek. 


</TEXT>
</DOC>
