<DOC>
<DOCNO> 326885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/spor/spo05.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaset krampon giyince 
</HEADLINE>
<TEXT>


Terör yıllarında Diyarbakır'da Devlet eliyle yüceltilen futbolun henüz sivilleşemediğini söylüyor amatörler. Ancak kendileri adeta sivil toplum örgütü gibi çalışıyorlar. En derin muhalefeti futbol üzerinden kolaylıkla yürütebiliyorlar ve özellikle Diyarbakırspor yönetiminden nefret ediyorlar 

OHAL'den BU hale .. 

ERCAN GÜVEN Yazdı. Cengiz MALGIR Görüntüledi 


Terör yıllarında Güneydoğu insanının farklı bir gündeme ihtiyacı vardı. Birleştirici, sevinçli, coşkulu ve zevkli bir gündem. Doğal olarak futbola müracaat edildi. 
Devlet'in göreve ittiği Güneydoğu takımları gerçekten de bu üzerine düşeni yerine getirdi. Ancak, taşıma suyla değirmen dönemezdi. Yükseliş, paraya endeksliydi. Musluklar kapanınca futbol da kurudu Güneydoğu'da. 
Hatta rekabet düşmanlık tohumları saçtı. Devlet desteği kulüplerle halkın arasında uçurumlar açtı. Eskinin iftihar vesilesi Diyarbakırspor bile "tabanını kaybetti" siyasi terminolojiyle. 
Bölgede hemen her alandaki fikir ayrılıklarının temelinde yatan siyasi kamplaşma, konu futbol olduğunda Diyarbakırspor'u günah keçisi yapmakta gecikmedi. 
Onun için "sivilleşemedi" diyorlar amatörler. Onu sevmiyorlar. Kaynakları tekelinde toplayarak boş yere tükettiğine inanıyorlar. Doğru mu değil mi .. Hiç önemli değil. Önemli olan halkın futbolcuları ve onların yöneticilerinin inandıkları. 
Son derece gergin ve heyecanlı bir Amatör Futbol Federasyonu toplantısına Milliyet'te konuktu. 
Neyse ki, konumuz sadece futboldu .. 

Terörün ilacı futbol projesi Diyarbakır'da geri tepti FUTBOLUN YAN ETKİLERİ 


'Diyarbakır sivilleşmedi' 
Başkan Remzi Dayan 

Şu anda Avrupa Birliği kapısını zorlayan, entegre olmak için çalışan bir ülkeyiz. Bu ülkenin içinde bu bölge de var. Biz bu ülkenin dışında değiliz ki. Ama Diyarbakırspor kulübü on sene evvelki kabuğunu kıramadı. Kabuk nedir Diyarbakırspor'un on sene evvel 1200 tane üyesi vardı. Bunun 900 tanesi polisti. Emniyet Müdürü ile Vali otururlardı, listelerini oluştururlardı. Bu memurları üye yaparlardı. Polis arkadaşlar kimseyi tanımazdı. Emniyet Müdürü derdi ki oyunu Hasan'a ver. O da elini kaldırır Hasan'a verirdi. Şu anda yine aynen devam ediyor. Yine 1200 üyesi vardır Diyarbakırspor'un. Yine 850 tanesi belli. Biliyorum çünkü en son genel kurulda divanı ben yapmışım. Yani Diyarbakırspor sivilleşmedi. Sivilleştiği zaman tabi ki halk tutacak. Bu arkadaşlarımız uzaydan gelmiş insanlar değil ki, bunlar da bizim insanlarımızdır. 
On yıl önceden daha tehlikeli günler geçiriyoruz aslında. Artık sıradan insanlar güven altında değil. Tinercisi, kapkaççısı, hırsızı, uğursuzu arttı. Pazara giden bir bayan güvende değil artık Diyarbakır'da. Bunları yapanlar gençler. Bu gençlerin islah olması için topluma kazandırılması lazım. Nasıl kazandırılacak. Bir proje ile. Projenin en başında spor geliyor. Çocuklar orada enerjisini sarf ediyor. Çocuklar orada ahlak kazanıyor. Sosyal yaşantı kazanıyor. Devletin de yapmak istediği bu değil mi aslında. Başbakan'ın da dile getirdiği bu. Her şeyi çok güzel konuşabiliyoruz ama, uyguladığımız zaman zayıf kalıyoruz maalesef. 

'Bakanlarımız sahiplensinler' 
Bağlar Belediyespor yöneticisi İsmail Kardaş 

Geçen gün C gençler ligine ve minikler ligine katılmama kararı aldık. Tesis olmadığından dolayı. Bizim amacımız ne .. Sokak çocuklarını kurtarmak. Kötü alışkanlıklardan spora yönlensinler. Ama tesis olmadığı için bunu sağlayamıyoruz. Medyaya belirtiyoruz, valiliğe açıklıyoruz, hiçbir fayda olmuyor. Gençlik Spor'a gittiğimizde diyorlar ki, bizim sorumluluğumuzda değil, Futbol Federasyonu'na bağlı. Topu birbirlerine atıyorlar. Aslında tepedeki insanların ilgilenmesi lazım. Bakanlarımız var, milletvekillerimiz var sahiplensinler kendi memleketinin çocuklarını. Bu çocuklar birer değerdir. Ama ilgilenemezsen kötü yollara düşer. İşte bugün görüyoruz kapkaç, uyuşturucu başlamış. Burada bir çözüm üretilmiyor, bunu artık devletin ele alması lazım. Nüfus patlamış, göç gelmiş, çocuklar başıboş. Ben bir kurum takımı yöneticisi olduğum halde başarılı olamıyorum. Ne malzeme parası var ne de lisans çıkaracak para bulabiliyor amatörler. 
Çocuk top oynuyor. En azından kötü bir şey yaptığı zaman çekinecek insanlar var çevresinde. Hocası, arkadaşları. Çocuk spor yaptığı zaman ne madde bağımlısı olur, ne büyüklerine karşı saygısızlık eder. Diyarbakır'da spor kulüpleri devreden çekilirse, hiç kimse sokakta gezemez. Bu tehlikeyi biz görüyoruz. Spor kulüpleri çekildiği anda iş bitmiştir. Spor tesisleri arttırılmazsa seneye altı kategoride yarışmayacağız. Örgütlü bir şekilde bu kararı aldık. Vali beye de bu niyet bildirildi zaten. 

'İkinci Vanspor olayı yaşanacak' 
Bağlar Belediyespor Kulüp Başkanı Mehmet Yalçın Bayar 

On yıl önceden daha çok sorunum var bugün. İleri gitmemiz gerekirken daha kötüye gitti her şey. Süleyman arkadaşımın dediği gibi mülki amirlerin bakışı çok önemli. Yatırım yapmamışlar. Sıcak bakmamışlar. Kaynak aktarıldı deniyor. Başka yerlere gidiyorsa onu bilemiyoruz biz. 
Şu anda yönetimde bulunan Diyarbakırsporlu yöneticiler bu işi bilmiyorlar. Bu değirmenin suyu muhakkak bitecek bir gün. Şimdi Diyarbakırspor hengi parayla dönüyor acaba .. Tesisi mi var .. Dükkanları mı var, otoparkları mı var .. Hiçbir şeyi yoktur. Nereden geliyor bu para yani .. Böyle giderse bir gün muhakkak Vanspor'un durumuna düşecek. Diyarbakırspor'un da ömrü uzun değil. Şu anda Diyarbakırspor'daki futbolcuların sayısı 26, 26'sı da transfer. Bütyük paralar ödenmiş, Diyarbakır'a getirilmiş. Mesela bizim üç tane sporcumuz vardı PAF'ta oynuyordu profesyonel takıma aldılar, kampa götürdüler. Daha önceki Ümit Kayıhan hocamız aldı. Halk beğeniyordu, şans veriyordu. Ondan sonra ne oldu .. Ümit Kayıhan istifa etti. Oğuz Çetin geri gönderdi PAF takımına. Yerlerine beş tane futbolcu aldılar. 26 sporcudan 15 -16'sı forma şansı buluyor, diğerleri burada angaryadan paralarını alıp duruyor. Diyarbakırspor'da bile ayrım yapılıyor. Diyarbakırspor'un belki eskiden de maddi durumu iyi değildi ama en azından 7 -8 gencimiz futbol oynuyordu. Buradaki gençlerimizin önünde örnek oluyordu. Şeyhmuz o zaman Çanakkale Dardanel'e gitti. Bir Diyarbakır çocuğunun kulüpte yatacağı yer yok. Oğuz Çetin gelince iki de Diyarbakırlı hocamızı yanına alsa... 

'Bürokratın derdi, resmi çıksın' 
Maliyespor Alt Yapı Sorumlusu Tahsin Çetinkaya 

Devamlı Diyarbakır stadına masraf ediliyor. Bizlerde yüzlerce sporcu var. Bizim sporcularımızın hevesleri ekonomik ve sosyal şartlar yüzünden kırılıyor. Onlar Diyarbakırspor'u ayakta tutmaya çalışıyor. Gençleri düşünen yok. Büyükşehir Belediyesi ile askeriyenin arasında yer var. Dört saha, beş saha çıkar. Amatör takımları birkaç saha istiyor topu topu. Diyarbakır gençliği için istiyoruz. Bugün almışlar sahayı Seyrantepe'ye götürmüşler inanın birçok insanın çebinde yol parası yok ki, gelsinler maça baksınlar. Hatta oynayan çocuklar gelemiyor para bulup. Kulüpler maça zor gidiyor. Diyarbakır'daki bürokratlarımız hep günü kurtarmak arzusunda olmuşlar. Diyorlar ki, alt yapı lisans çıkarmak değil. Alt yapıyı öyle görüyorlar. Sadece basında boy göstersinler, fotoğrafları çıksın. Gerçek anlamda hiç kimse bu gençliğe hizmet etmiyor. Nedir alt yapı .. Alt yapı tesistir. Sen tesisin olmadan altyapıdan bahsedemezsin. Maliyespor olarak bizim 150 sporcumuz var. Amatör kümeden miniklere kadar. Neye yarar. 

YARIN Diyarbakırspor Başkanı amatörleri yanıtlıyor 


</TEXT>
</DOC>
