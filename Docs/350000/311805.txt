<DOC>
<DOCNO> 311805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur46.html </URL>
<DATE> 2005/02/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
"Murat Demirel'de bugüne kadar hiç görmediğim büyük bir silah vardı" 
</HEADLINE>
<TEXT>

     El konulan Egebank'ın eski sahibi Yahya Murat Demirel'in, TMSF tebligatlarını yapan Ahmet Ocak'ın ''hürriyetini tahdit ettiği'' iddiasıyla yargılanmasına devam edildi. 
     İstanbul 4. Ağır Ceza Mahkemesi'ndeki duruşmaya, ''Bankkapital Davası'' kapsamında tutuklu olan Yahya Murat Demirel katılmadı. Duruşmada, müşteki Ahmet Ocak hazır bulundu. 
     Olayın nasıl geliştiği sorulan Ocak, TMSF'nin, tebligat ve bazı kişilerin mal varlıklarını, adreslerini araştırmak gibi istihbarat işlerini yaptığını anlattı. 
     Olaydan bir süre önce Yahya Murat Demirel'e tebligat yapmak için araştırmalarda bulunduğunu, ikamet ettiğini öğrendiği binanın kapıcısıyla görüştüğünü, bu sırada emekli başkomiser olduğunu söylediğini anlatan Ocak, ikinci kez aynı yere gittiğinde Demirel'in avukatlarıyla görüştüğünü söyledi. 
     Avukatların kendisini büroya aldıklarını, çay ikram ettiklerini, getirdiği tebligatlara baktıklarını belirten Ocak, şöyle konuştu 
     ''Avukatın karşısında oturduğum sırada içeriye Yahya Murat Demirel girdi ve arkamdan ceketimi tutarak beni yukarıya doğru çekti. 'Kimsin sen Senin silahın da vardır' dedi. Bunun üzerine silahımı çıkarıp masanın üzerine koydum. Demirel'in elinde bugüne kadar hiç görmediğim büyük bir silah vardı. Sonra beni diğer odaya götürüp, 'Bizi soruşturuyormuşsun, sen kimsin, bizim düşmanlarımız var, senin sülaleni kuruturum' gibi şeyler söyledi. 
     Ben de 'tebligat yapmak için geldiğimi, kötü niyetim olmadığını' söyledim. Demirel, aşırı sinirliydi. Daha sonra polisler geldi. Sanırım avukatlar çağırmış. Tutanak tutulduktan sonra beni yanlış anladıklarını söyleyerek ayrıldım. Bu arada Demirel yatışmıştı. Tebligatları alabileceğini söyledi. Avukatları izin vermedi. Daha sonra avukatlar tebligatın birini aldı.'' Ahmet Ocak, sanıktan şikayetçi olduğunu bildirdi. 
     
     TANIK POLİSLERİN İFADESİ 
     Duruşmada tanık olarak dinlenen İstanbul Asayiş Şube Müdürlüğü'nde görevli polis memurlarından Sadi Demirci, Yahya Murat Demirel'in, ''kendisini soruşturan biri olduğu ve hayatının tehlikede bulunduğu'' iddiasıyla savcılığa dilekçe verdiğini, bunun üzerine avukatlarıyla yaptıkları görüşmede, ''söz konusu kişi tekrar gelirse kendilerini aramalarını söylediklerini'' anlattı. 
     Aynı kişinin geldiğine dair telefonla aranmaları üzerine ekip arkadaşlarıyla olay yerine gittiklerini belirten Demirci, Ahmet Ocak'ın TMSF'de görevli olduğunu söylemesi ve bu bilginin teyit edilmesi üzerine tutanak tuttuklarını anlattı. 
     Ahmet Ocak'ın büroda bulunanlarla tokalaşarak, Demirel'e ''siz beni yanlış anladınız'' diyerek ayrıldığını söyleyen Demirci, Ocak'ın silahla tehdit edildiğinden bahsetmediğini kaydetti. 
     Polis memuru Oğuz Şahin de ''Müşteki ayrılırken Yahya Murat Demirel'e 'özür dilerim ağabey' dedi. Tokalaştılar. Daha sonra Demirel avukatlarını tebligatları almaları için dışarıya gönderdi. Müşteki bize tehdit edildiğinden ya da silahtan bahsetmedi'' dedi. 
     Polis memuru Alpaslan Kaymakçı da, Yahya Murat Demirel'in elinde silah görmediğini, üzerinde silah olduğuna dair şüpheye de kapılmadığını söyledi. 
     Demirel'in sorgusunun yapılması için tutuklu bulunduğu Kartal Cezaevi'nden duruşmaya getirilmesini kararlaştıran mahkeme heyeti, dosyadaki eksikliklerin giderilmesi amacıyla duruşmayı erteledi. 
     İstanbul Cumhuriyet Başsavcılığı'nca hazırlanan iddianamede, Demirel'in ''hürriyeti tahdit'' suçundan 4.5 ile 12 yıl arasında hapis cezasına çarptırılması isteniyor. 
     
</TEXT>
</DOC>
