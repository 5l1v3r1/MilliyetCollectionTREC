<DOC>
<DOCNO> 302761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun16.html </URL>
<DATE> 2005/01/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Felaketzedelerin psikolojileri bozuldu, destek bekleniyor 
</HEADLINE>
<TEXT>

     Güney Asya'yı geçen hafta vuran deprem ve tsunami felaketinin ardından yaralar sarılmaya çalışılırken, psikologlar felaketzedelerin ruh sağlığından endişe duymaya başladı. 
     Dünya Sağlık Örgütü'nün Güney Asya sözcüsü Harsaran Pandey, tüm ülkelerden yardım beklediklerini belirterek, ''Felaketzedelere psikolojik destek için bir ekip oluşturmaya çalışıyoruz, ancak 10 kişi milyonlara yardım edemez'' dedi. 
     Pandey, bazılarının bu felaketi ABD'deki 11 Eylül saldırılarına benzettiklerini, ancak bu kez felaketin psikolojik desteğin sınırlı olduğu, hatta olmadığı bir bölgeyi vurduğunu söyledi. 
     Avustralya'nın Queen Elizabeth hastanesinden psikiyatr Sandy McFarlane, felaketten kurtulsalar da Güney Asya'daki insanların ömür boyu deprem ve tsunami korkusuyla yaşayabileceklerini belirtti. 
     Tsunami felaketinin yaşı ve milliyeti ne olursa olsun herkes üzerinde büyük etkisi olacağına dikkat çeken Hong Kong Ruh Sağlığı Derneği'nden psikolog Yeung Lai-ying de ''Felaketler insanların iyiliğe ve sağduyuya olan inancını sarsıyor ve insanları karamsarlığa sürüklüyor'' dedi. 
     Malezyalı psikiyatr Lim Chee Min, ruh sağlığının, önce birkaç gün süren şok, uyuşukluk hissi ve dış dünyayla bağlantının kopmasıyla bozulduğunu, ardından sürekli korku ve endişe hissiyle ölüm korkusu duyulabileceğini ve kabuslar görülebileceğini söyledi. 
     Min, dalga sesi duyulduğunda ya da bir plaj yakınında bulunulduğunda bile bu kişilerin geçen hafta yaşadıkları felakette duydukları korkuyu yeniden yaşayabileceklerini kaydetti. 
     Deprem ve tsunami felaketi sırasında Puket adasında balayında bulunan Avustralyalı Raeshell Tsang'ın, ülkesine döndüğünde, insanlara yardım etmek için bölgede kalması gerektiğini düşünerek suçluluk hissettiğini söyleyen Alman Psikologlar Derneği'nden Clivia Langer, bazı kişilerin tsunami felaketinden kendilerini sorumlu tuttuklarını, onları, kötü bir şey yapmadıklarına ikna etmek gerektiğini ifade etti. 
     Felaketten bir balıkçı teknesi sayesinde kurtulan Bangladeşli Muhammed Hasan da ''Denizin öfkesi ve korku peşimi bırakmıyor, hala dalgaların sesini duyabiliyorum'' dedi. 
     
</TEXT>
</DOC>
