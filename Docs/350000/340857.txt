<DOC>
<DOCNO> 340857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun18.html </URL>
<DATE> 2005/05/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Seçim liderleri salladı, Blair'e istifa baskısı artıyor 
</HEADLINE>
<TEXT>

     İngiltere’de yayımlanan The Independent gazetesi, 5 Mayıs seçimlerinde oy kaybeden İşçi Partisi’nin lideri Başbakan Tony Blair’e, başbakanlık ve parti liderliğini bırakması için süre tanınacağını öne sürdü. 
     Gazete, bazı kabine üyelerinin bir grup milletvekiliyle birlikte süre tanımaya hazırlandıklarını, Blair’in tanınan sürede kendi isteğiyle ayrılmaması durumunda, devrilmesi için "düğmeye basılacağını" yazdı. 
     Blair’i uyaracak politikacılar arasında, kendisine sadakatiyle bilinen bazı bakanların da bulunduğunu belirten gazete, özellikle İşçi Partisi’nin 2006 Eylül ayında yapılacak kongresinde hesaplaşma olacağını kaydetti. 
     Gazete, Başbakan Blair’in ise en az 2008 yılına kadar partisinin başında ve başbakanlık görevinde kalmak istediğini, bütün hesaplarını bunun üzerine kurduğunu belirtti. 
     Blair’in 2006 Eylül ayından sonra görevini sürdürmek istemesi halinde, halen yanında görünen pek çok ismin bir anda saf değiştirerek karşısına geçeceğini savunan The Independent, hemen hemen hiçbir kabine üyesinin Blair’in 4 yıllık başbakanlık dönemini tamamlayacağına inanmadığını iddia etti. 
     Bu arada, Blair’in kabinesinde hep eski isimlere yer vermiş olmasının da isyanı büyüteceği öne sürüldü. 
     
     SEÇMENİN YÜZDE 46’SI BLAIR’İN BİR AN ÖNCE GİTMESİNİ İSTİYOR 
     Bu arada, İngiltere’de geçen hafta perşembe günü yapılan genel seçimin ardından iki siyasi partide başlayan liderlik krizi zirveye ulaşırken, seçmenin yüzde 46’sının da Başbakan Tony Blair’in partisinin liderliğinden istifa etmesini istediği öne sürüldü. 
     YouGov’un The Daily Telegraph gazetesi için yaptığı ankete göre, seçmenin yüzde 46’sı Blair’in bir yıldan az bir sürede liderlik ve Başbakanlık görevinden ayrılmasını istiyor. Bu oran Muhafazakar Parti seçmeni arasında yüzde 72’ye çıkarken, İşçi Partili seçmenin de yüzde 17’sinin Blair’in 6 aya varmadan yönetimden çekilmesini istediği 
     ortaya çıktı. 
     Seçmenin yüzde 17’si bu değişiklikten üzüntü duyacağını belirtirken, yüzde 33’ü de seçim sonuçlarından memnun olduğunu dile getirdi. 
     Muhafazakar Parti yönetimiyle ilgili görüşlerini de açıklayan seçmenin yüzde 62’si Michael Howard’ın istifa kararına karşı çıkarken, yeni bir ismin partiye katacağı daha fazla bir şey bulunmadığı görüşünü belirtti. 
     Bu oran, partili seçmen arasında da yüzde 63 olarak belirlendi. Bu arada Howard’ın istifa kararında ısrar etmesi halinde kimin lider olacağı sorusuna en çok verilen yanıt da yüzde 47 ile "bilmiyorum" oldu. 
     
</TEXT>
</DOC>
