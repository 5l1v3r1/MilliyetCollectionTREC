<DOC>
<DOCNO> 326665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy01.html </URL>
<DATE> 2005/03/24/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
İstanbul'da belediye otoparklarının hepsi satılıyor 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, İstanbul'un sanayi kenti olmaması gerektiğini belirterek, ''İstanbul artık yönetim kenti olmalı'' dedi. 
     Topbaş, Anadolu Aslanları İşadamları Derneği'nce ASKON düzenlenen ''Yarınki İstanbul'' konulu konferansa katıldı. 
     İstanbul'un ağırlıklı göç alarak gecekondulaşmanın yaşandığı ilk kent olduğunu ifade eden Topbaş, kentin geleceğinin yeniden planlanması ve şekillenmesi için 500 akademisyenin çalıştığı bir atölye kurduklarını söyledi. 
     Topbaş, İstanbul'un ulaşım yoğunluğunun çok fazla olduğunu belirterek, raylı sistemle ilgili bilgiler verdi. 
     Kadir Topbaş, şu anki raylı sistemin 42-43 kilometre uzunluğunda olduğunu, bunun 200 kilometre uzunluğa çıkması gerektiğini kaydederek, şöyle konuştu 
     ''Kadıköy-Kartal hattı ile ilgili çalışmalar sürüyor. 22 kilometre uzunluğunda, 550 milyon dolara mal olacak bir proje. Daha önce proje E-5 karayolunun ortasından geçecek şekilde yapılmıştı. Bu, ileride sıkıntı yaratacak ve yolu genişletmek için istimlak ihtiyacı olacaktı. Bunu metro tarzında yeniden düzenledik. İyi ki bu daha önce başlamamış.'' Tarihi yarımadayla ilgili uzun süredir planlar yapıldığını hatırlatan Topbaş, Ayazağa'dan Yenikapı'ya ulaşacak raylı sistemde Haliç geçişini çözüme kavuşturduklarını anlatarak, Anıtlar Kurulu'na daha önce İstanbul'a yakışmayacak köprü tekliflerinin geldiğini söyledi. 
     Topbaş, Kabataş'a bin araçlık bir yeraltı otoparkı yapmayı düşündüklerini belirterek, Üsküdar ve Taksim meydanlarının yayalaştırılacağını, trafiğin yeraltına alınacağını anlattı. 
     Taksim Meydanı'na yeraltı otoparkı yapmayı planladıklarını kaydeden Topbaş, kent ulaşımını rahatlatmak için çalıştıklarını belirtti. 
     Kadir Topbaş, Türkiye Denizcilik İşletmeleri Şehir Hatları İşletmesi'ni yakında devralacaklarını, konforlu, kaliteli ve hızlı gemilere ihtiyaç olduğunu ifade ederek, İDO A.Ş'ye de 4'ü feribot 5'i deniz otobüsü 9 gemi alacaklarını bildirdi. 
     
     ''İSTANBUL, YÖNETİM KENTİ OLMALI'' 

     Topbaş, İstanbul'un sanayi kenti olmaması gerektiğini vurgulayarak, ''İstanbul artık yönetim kenti olmalı'' dedi. 
     İstanbul için ciddi anlamda turizm projeleri olduğunu anlatan Topbaş, Yedikule sahilinde aynı anda 8 turist gemisinin yanaşabileceği, 25 gemiye hizmet verebilecek liman projesi yaptıklarını söyledi. 
     Topbaş, İstanbul'un yollarının tepelerden kurtarılması için talimat verdiğini belirterek, ''Teknoloji var, İstanbul'u tünellerle birbirine bağlayacağız'' diye konuştu. 
     Kadir Topbaş, 2005 yılı içerisinde 32 kavşak ve altgeçit inşaatının temelini atacaklarını kaydederek, ''Burada ilk defa açıklıyorum. Büyükşehir Belediyesi'ne ait katlı otoparkların tamamının satılması talimatını verdim. Ciddi rakamlar ele geçecek. Yenilerini, yeraltı otoparkı yapacağız'' dedi. 
     Topbaş, görevde bulunduğu 1 yıl içinde 1.5 katrilyon liralık yatırım yapıldığını, ayrıca İSKİ'nin yaptığı yatırımın 650 trilyon lira olduğunu sözlerine ekledi. 
     
</TEXT>
</DOC>
