<DOC>
<DOCNO> 311102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur07.html </URL>
<DATE> 2005/01/31/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Fıkra değil gerçek Tanımadığı kadınla 12 yıllık evli çıktı 
</HEADLINE>
<TEXT>

     Cem BAKIRCI DHA 

ERZURUM'un Çat İlçesi'ne bağlı Çukurçayır Köyü'nde oturan 34 yaşındaki Hasan Şahan, 13 yıllık resmi nikahsız evliliğini resmileştirmek ve 6 çocuğuna nüfus cüzdanı çıkarmak için gittiği Nüfus ve Vatandaşlık Müdürlüğü'nde kayıtlarda, Bodrum'da kıyılan nikahla hiç tanımadığı bir kadınla 12 yıldır evli göründüğünü öğrendi. 
     Çat'ın 50 haneli Çukurçayır Köyü'nde geçimini çiftçilik yaparak sağlayan 34 yaşındaki Hasan Şahan, askere gitmeden köyden Medine Şahine ile dini nikahla evlendi. Bu evlilikten 6 çocuğu olan Hasan Şahan'ın 3 çocuğu, Çukurçayır İlköğretim Okulu'nda öğrenime başladı. Okul yönetimi, çocukların nüfus cüzdanlarının olmadığı gerekçesiyle Hasan Şahan'ı sık sık okula çağırıp, çocuklarını nüfusa kaydettirmesini istedi. 
     Hasan Şahan, nüfusu kayıtları olmayan ve yaşları 2 ile 12 arasında değişen 6 çocuğuna nüfus cüzdanı çıkarmak için dini nikahla 13 yıldır evli olduğu Medine Şahine ile resmi nikah yapması gerekince, Nüfus ve Vatandaşlık Müdürlüğü'ne gitti. 
     
     KÜTÜKTE 12 YILLIK EVLİ ÇIKTI 

     Nüfus kaydına bakmak için kütüğü açan memur, "Yahu arkadaş sen 4 Ağustos 1993 günü Bodrum Turgutreis Evlendirme Memuru İbrahim Arkun tarafından kıyılan nikahla Sivas'ın Gürün İlçesi Kılıçdoğan Köyü'nden Meral Doğan ile evlenmişsin'' deyince, Hasan Şahan kulaklarına inanamadı. 
     Bodrum'a hiç gitmediğini, Meral Doğan'ı da tanımadığını söyleyen Hasan Şahan'a, köyünde 13 yıl önce dini nikahla evlendiği ve 6 çocuğunun annesi olan Medine Şahine ile resmi nikah yapabilmesi için, önce evli göründüğü ve hiç tanımadığı Meral Doğan'dan boşanması gerektiği söylendi. 
     
     ASKER ARKADAŞININ OYUNUNA GELMİŞ 

     Hasan Şahan, bu yanlışlığın nasıl yapıldığına bir türlü akıl erdiremezken, 1993 yılında vatani görevini yaparken Bodrumlu bir asker arkadaşı olduğunu hatırladı. Serkan Sitemkar adlı bu arkadaşının bir bahaneyle nüfus cüzdanını aldığını söyleyen Hasan Şahan, başına iş açan bu olayı şöyle anlattı 
     "1993 yılında Samsun Esentepe Kışlası'nda piyade er olarak vatani görevimi yapıyordum. Bodrumlu olan Serkan Sitemkar bir gün, Kıbrıs'a görevli gideceğiz. Komutan ikimizin de nüfus cüzdanını istiyor' dedi. Ben de hiç tereddüt etmeden verdim. Ertesi günü adam firar etti. Bir daha yüzünü görmedim ve benim nüfus cüzdanı da gitti, sonradan yenisini çıkardım. Ben askere gitmeden önce komşumuz Medine Şahine'yle dini nikahla evlenmiştim. Resmi nikah için fırsatımız olmamıştı.'' Medine Şahine'den İsmail 12 , Devriş 11 , Ayten 8 , Zafer 6 , Sibelcan 4 ve Arafat 2 çocukları olduğunu belirten Hasan Şahan, eve dönüp olanları anlattığı eşi Medine Şahine'nin, "Git o kadını boşa, bana resmi nikah yap. Yoksa seni bir daha eve almam'' dediğini söyledi. 
     
     BOŞANMASI İÇİN PARA YARDIMI 

     Hasan Şahan, Nüfus ve Vatandaşlık Müdürlüğü yetkililerinin, kendilerinin yapabileceği bir şey olmadığını söylemesi üzerine bu kez soluğu Çat Kaymakamı Mehmet Aydın'ın yanında aldı. Çaresizlik içinde başına gelenleri anlattığı Kaymakam Aydın'ın kendisine yardımcı olduğunu belirten Hasan Şahan, "Gidip Kaymakam Bey'e yalvardım. Sağolsun Kaymakam bey, yol gösterdi durumuma acıdı ve bana yardım yaptı. Şimdi bir hafiye gibi çalışıp evli göründüğüm o kadını bulacağım. Anlaşarak boşanacağım'' dedi. 
     Çat Kaymakamı Mehmet Aydın, "Evlilik işlemlerinin yapılması kaydıyla başvurdu. Bizim kayıtlarımızda evli olarak göründüğü için istek kabul edilmedi. Sahte evlilik yapan kadını Sivas'ta bularak boşanma davası açması gerekir. Dar gelirli olan bu vatandaşımıza Sosyal Yardımlaşma ve Dayanışma Vakfı'ndan 400 YTL yardım yaptım. Önce boşanacak, sonra gelip yeniden nikah yaptıracak, çocuklarını kayıt ettirecek'' diye konuştu. 
     

     
</TEXT>
</DOC>
