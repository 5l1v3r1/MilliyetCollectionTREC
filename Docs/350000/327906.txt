<DOC>
<DOCNO> 327906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur21.html </URL>
<DATE> 2005/03/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bayrağa saldırıyı önleyen polis, para ödülünü şehit ve gazilere bağışladı 
</HEADLINE>
<TEXT>

     Mersin Valisi Atilla Osmançelebioğlu, bayrağın, bir milletin bütünlüğünün, varlığının ve bağımsızlığının en önemli kanıtı olduğunu bildirdi. 
     Nevruz kutlamaları sonrasında, Türk Bayrağı'nın yakmak isteyenlerin elinden alan polis memuru Gökhan Kızıltepe'ye, İçişleri Bakanlığı'nca uygun görülen takdirname ve 24 maaş ikramiye tutarı olan bin 700 YTL, Mersin Kültür Merkezi'nde düzenlenen törenle verildi. 
     Osmançelebioğlu, ''Bayrak, bir milletin bütünlüğünün, varlığının ve bağımsızlığının en önemli kanıtıdır'' dedi. 
     Her ulus için bayrağın değerli olduğunu belirten Osmançelebioğlu, şunları kaydetti 
     ''Ancak, hiç bir bayrak için, Türk Bayrağı uğruna verilen mücadele verilmemiş, hiç bir millet bayrağını ve vatanını Türk Milleti gibi kanıyla sulamamıştır. 
     Tarih, Kurtuluş Savaşı destanının bir benzerini görmemiştir, göremeyecektir. Bu nedenle, hiç bir bayrak gönderde, aziz Türk Milleti'ne kutsal bir emanet olan Türk Bayrağı kadar şanlı dalgalanamayacaktır.'' Türk Bayrağı'na yapılan çirkin saldırının Türk Milleti'nin kalbinde derin yara açtığını ifade eden Osmançelebioğlu, şöyle devam etti 
     ''Yüzyıllar boyunca vatan toprağında birlik ve beraberlik içinde yaşayan, düşmana karşı tek yürek, tek bilek olan Türk milletinin bayrağının ne anlam ifade ettiğini bilmeyenler, yahut bilip de hazmedemeyenler, böyle çirkin bir saldırı gerçekleştirmişlerdir. 
     Ancak, hiç bir zaman unutulmamalıdır ki, Ulu Önder Atatürk'ün emaneti olan, atalarımızın kanıyla sulanmış Türk Bayrağı, daima dimdik ayakta kalacaktır. Tarihin en şanlı kahramanlık destanını yazmış olan bu milletin bayrağına el uzatılmayacağını, gereken cevabı her zaman alacaklardır.'' 
     
     MİLLETİMİZİN VARLIĞI VE BAĞIMSIZLIK SİMGESİ 
     Mersin Emniyet Müdür Vekili Süleyman Ekizer de ''Milletimizin varlığı ve bağımsızlığımızın simgesi olan bayrağımıza yönelik saldırı, terör örgütü ve yandaşlarının milli birlik ve bütünlüğümüzü bozmayı hedef alan gayretlerinin çirkin bir örneğidir'' dedi. 
     Polis memuru Kızıltepe'nin, her Türk evladının çekinmeden göstereceği tavrı sergilediğini belirten Ekizer, ''Kızıltepe, şehit kanlarının renk verdiği şanlı bayrağımızın hainlerin elinden alarak ve yapılan saldırıyı men ederek üzerine düşen vazifeyi yerine getirmiştir'' diye konuştu. 
     Konuşmaların ardından, Vali Osmançelebioğlu, İçişleri Bakanlığı'nca verilen takdirname ve bin 700 YTL'yi polis memuru Kızıltepe'ye takdim etti. 
     Osmançelebioğlu, ayrıca valilikçe de Kızıltepe'ye takdirname verdiklerini söyledi. 
     
     POLİS MEMURUNDAN ÖRNEK DAVRANIŞ 
     Ödülünü alan Kızıltepe de meslek anlayışının ve vatandaşlık bilincinin gereği olarak olaya müdahale ettiğini belirterek, şunları söyledi 
     ''İkramiye ve takdirnameler beni onurlandırdı. Yaptığım iş kahramanlık örneği değildir. Kahramanlar, vatan ve bayrağı için canını vermekten çekinmeyen şehit ve gazilerimizidir. Para ödülünü büyüklerimin hoş görüsüne sığınarak, ülkesi ve bayrağı için can veren şehitlerin ailelerinin oluşturduğu Gazi ve Şehit Asker Ailelerine Yardım Derneği'ne bağışlamak istiyorum.'' Kızıltepe, ikramiye ödülünü dernek Başkanı Suna Ünlüselek'e takdim ederken, salondaki davetliler tarafından alkışla karşılandı. 
     
</TEXT>
</DOC>
