<DOC>
<DOCNO> 310195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun35.html </URL>
<DATE> 2005/01/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İsrail-Filistin barışında 'yeni umut doğdu' 
</HEADLINE>
<TEXT>

     İsrail Başbakan Yardımcısı Şimon Peres, İsrail-Filistin barışı için ''Yeni umut doğdu'' dedi. 
     İsviçre'nin Davos dağ kasabasında düzenlenen geleneksel yıllık Ekonomi Forumu'nda hükümet liderleri ve işadamlarına hitap eden Peres, Filistin Ulusal Özerk Yönetim'nin yeni Devlet Başkanı Mahmud Abbas ile İsrail Başbakanı Ariel Şaron'un barış yolunda yeni yaklaşımlarının umut doğurduğunu söyledi. 
     Nobel Barış Ödülü sahibi 82 yaşındaki Peres, Nobel Edebiyat Ödüllü Alman yazar Thomas Mann'ın 1875-1955 ''Den Zauberberg'' Büyülü Dağ romanına atıfta bulunarak, 56 yıllık İsrail-Filistin sorununun çözümünde gösterilecek gayretler için ''Büyü, dağa dönüyor'' dedi. 
     İsrail'in en kıdemli siyasetçisi eski Başbakan ve Dışişleri Bakanı Peres, bu önemli sözü, ''Büyülü Dağ''ın gerçekten tabiatta yer aldığı Davos'ta İsrailli ve Filistinli yetkililerin de katıldığı panelde yaptı. 
     Peres, Davos'taki konuşmasında, hem Filistin'in yeni Devlet Başkanı Mahmud Abbas, hem kendi hükümetinin yeni barış yaklaşımından ümitli olduğunu vurguladı. 
     Başbakan Yardımcısı Peres, koalisyon hükümetini paylaştığı Başbakan Şaron ile geçmişte hiçbir zaman aynı barış yolunda buluşmamasına rağmen Şaron'un yeni siyasetini övdü. 
     ABD'nin yeni Dışişleri Bakanı Condoleezza Rice, BM, AB, ABD ve Rusya'nın ''Yol Haritası'' barış planına hayat kazandırma çalışmaları çerçevesinde gelecek hafta İsrail ve Filistin topraklarında temaslarda bulunacak. 
     Peres, 14 yıl öncesinden gizli müzakerelerle yürütülen ve somut sonuca ulaşan Oslo müzakerelerinin İsrail ile Filistin'in ilk barış antlaşmasının yolunu açmasından ötürü, kasımda vefat eden Filistin lideri Yaser Arafat ve 9 yıl önce suikastta ölen İsrail Başbakanı İzak Rabin ile birlikte 1994 Nobel Barış Ödülü'ü paylaşmıştı. 
     
     İSRAİL, OPERASYONLARI DURDURDU 

     Bu arada, İsrail'in, Gazze Şeridi'nde Filistin kuvvetlerinin konuşlandığı bölgelerde operasyonları durdurduğu bildirildi. 
     İsrail Genelkurmay Başkanı Moşe Yaalon'un, Filistinli askerlerin Gazze Şeridi'ndeki konuşlanma işlemlerinin bu sabah tamamlanmasının ardından, bu bölgelerdeki İsrail operasyonlarının durdurulması yönünde talimat verdiği belirtildi. 
     Yaalon, Batı Şeria'daki operasyonların asgariye indirileceğini ve olası operasyon öncesinde kendi onayının alınacağını açıkladı. 
     Yaalon, Gazze Şeridi'nden geçişlerin gelecek haftadan itibaren, terör saldırılarına önlem amacıyla kapalı tutulan Karni, Erez ve Refah'tan yapılabileceğini belirtti. 
     Filistin kuvvetleri, Gazze Şeridi'nden sızan Filistinlilerin düzenlediği saldırıları engellemek amacıyla bölgeye asker konuşlandırmıştı. İsrail askerleri, bölgedeki pozisyonlarını korumaya devam ediyor. Batı Şeria'daki İsrail kuvvetlerinin ise güvenliğin kontrolünü Filistinlilere bırakmak için yollardaki barikatları kaldırmaları ve bölgenin bir bölümünden çekilmeleri bekleniyor. 
     
</TEXT>
</DOC>
