<DOC>
<DOCNO> 318822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun28.html </URL>
<DATE> 2005/02/26/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Schröder Dışişleri bakanı, bakan olarak kalacak... 
</HEADLINE>
<TEXT>

     Almanya Başbakanı Gerhard Schröder, bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlükleriyle ilgili olarak yoğun baskı altına giren Dışişleri Bakanı Joschka Fischer'i korumaya aldı. 
     Schröder, ''Frankfurter Allgemeine Sonntagszeitung'' gazetesine yaptığı açıklamada, muhalefet partilerinin Fischer'in istifa etmesi yönündeki taleplerini reddederek, ''Dışişleri Bakanı, bakan olarak kalacak'' dedi. 
     Bu konuda dikkatli davranılması gerektiğini, Fischer'in önceden yargılanmasının yanlış olduğunu ifade eden Schröder, bu konuda kendisinin de Araştırma Komisyonu'nda ifade verebileceğini, ancak daha önce hiçbir açıklama yapmayacağını belirtti. 
     Yapılan hatalarla Almanya'da kaçak işçilerin sayısının arttığı iddialarını da reddeden Schröder, bu tür bağlantıların maksatlı olarak kurulduğunu, vize usulsüzlükleri yüzünden Almanya'da suç olaylarının arttığı yönünde hiçbir bulgu bulunmadığını söyledi. 
     Sosyal Demokrat Parti SPD Genel Başkanı Franz Müntefering de, Fischer'in bugün Yeşiller partisinin Kuzey Ren Vestfalya eyaleti parti teşkilatı kurultayında yaptığı konuşmayı doğru ve önemli bulduğunu belirterek, ''Fischer, sorumluluk konularına değindi ve sorumluluğu kendisi üstlendi. Böylece olaylara geniş ve belgelere dayalı şekilde açıklık getirilmesine ve Araştırma Komisyonu'nda bu konuda nihai bir karar oluşmasına imkan sağladı'' dedi. 
     Halk arasında, yasadışı yollardan çok sayıda suçlunun Almanya'ya geldiği şeklinde yersiz bir endişe oluştuğunu ifade eden Müntefering, geçen haftalarda Fischer'e karşı yapılan asılsız suçlamalardan sonra, şimdi olayların aydınlatılmasının zamanı geldiğini kaydetti. 
     Birlik 90 Yeşiller Partisi Eşbaşkanı Reinhard Bütikofer ise, Fischer'in hata yaptığını belirterek, bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlükleriyle ilgili sorunun çözülmesi için hızlı bir şekilde hareket edilmediğini söyledi. 
     Yeşiller partisinin diğer eşbaşkanı olan Claudia Roth ise, ''Fischer'in bugün, hangi hataları yaptığını açıkça söylemesine, aynı zamanda partiyi güçlendirici açıklamalar yapmasına sevindim'' dedi. 
     Hıristiyan Demokrat Birlik Partisi CDU Genel Başkanı Angela Merkel, yaptığı yazılı açıklamada, Fischer'in hatalarını tümüyle kabul ederek, Almanya'ya çok sayıda kaçak işçi ve hayat kadınının gelmesine neden olduğunu itiraf ettiğini savunarak, ''Kendine bir parça saygısı olsa, ne yapması gerektiğini bilirdi. Birçok bakan çok daha küçük nedenlerle görevlerinden istifa etmişlerdir'' ifadesini kullandı. 
     Fischer'in olaylara açıklık getireceği vaadinde bulunduğunu, ancak Araştırma Komisyonu'nda ne zaman ifade vereceğini söylemediğini belirten Merkel, bunun takipçisi olacaklarını kaydetti. 
     
</TEXT>
</DOC>
