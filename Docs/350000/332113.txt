<DOC>
<DOCNO> 332113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun07.html </URL>
<DATE> 2005/04/11/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Bush yönetiminde ABD'nin borcu 5.7 trilyon dolardan, 7.8'e yükseldi 
</HEADLINE>
<TEXT>

     ABD Başkanı George W. Bush'un göreve geldiği 2001 yılından bu yana ABD'nin borcunun hızla artarak 5,7 trilyon dolardan yaklaşık 7,8 trilyon dolara yükseldiği kaydedildi. 
     Liberal görüşlü The American Prospect isimli dergide yer alan bir analize göre, bu yıl 368 milyar dolar açık veren ABD bütçesinin bu açığı önümüzdeki 10 yıl içinde 1,35 trilyon dolara ulaşacak. Analizde, bu rakamlara Afganistan ve Irak'ta yürütülen savaşlarda harcanan miktarların dahil edilmediği de belirtildi. 
     Borç miktarı ve bütçe açıklarının sosyal güvenlik, sağlık hizmetleri, tarım sübvansiyonları ve öğrenci kredilerini bir süre sonra ödenemez hale getireceğinin belirtildiği analizde, bu durumun bir 'ekonomik ve politik ölüm döngüsü' yaratacağı yorumu yapıldı. 
     Sadece sosyal güvenlik sisteminin, önümüzdeki 75 yıl boyunca finanse edemeyeceği taahhütlerinin miktarının 3,7 trilyon doları bulduğu ifade edilirken, bir çözüm bulunamaması halinde federal yönetimin kendisini tam anlamıyla bir borç batağında bulacağı ve bunun da Amerikan ekonomisini durduracağı kaydedildi. Ayrıca mevcut gidişatın devam etmesi halinde ABD ekonomisinin 2040 yılında, ancak borçlarının faizini ödeyebilir bir ekonomi haline geleceği belirtildi. 
     Başkan Bush dört yıl önce göreve geldiğinde takip eden 10 yıl için ABD'de 5,6 trilyon dolarlık bir bütçe fazlasının oluşacağı öngörüsünün yapılmakta olduğuna dikkat çekilen analizde, bugün gelinen noktada borç miktarının 7 trilyon 782 milyar 816 milyon 546 bin 352 dolara yükselmesinin büyük bir tehdit oluşturur hale geldiğine işaret edildi. 
     
</TEXT>
</DOC>
