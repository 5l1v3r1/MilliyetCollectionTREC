<DOC>
<DOCNO> 347188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy12.html </URL>
<DATE> 2005/05/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Dışişleri Fransız halkının olumsuz tutumu Türkiye ile ilgili değil 
</HEADLINE>
<TEXT>

     Dışişleri Bakanlığı Sözcüsü Namık Tan, Fransız halkının AB Anayasası’na karşı olumsuz tutum sergilemesini, "Türkiye’nin üyeliğiyle ilgili değil, Fransa’nın kendi iç dinamikleriyle ilgili bir konu olarak değerlendirdiklerini" bildirdi. 
     Sözcü Tan, Fransa’daki referanduma ilişkin soru üzerine yaptığı açıklamada şunları kaydetti 
     "Avrupa bütünleşmesine giden yol bundan önce de zaman zaman sorunlar yaşamış, ancak Avrupa halkları her seferinde bu sorunları aşmasını bilmiştir. Avrupa Anayasası’nın onay sürecinin de, AB’nin kuruluş felsefesinde esasen var olan derin uzlaşı kültürü ve sağduyu anlayışıyla tamamlanacağına inanıyoruz." Referandum kampanyası boyunca Türkiye’nin üyelik sürecinin bazı çevreler tarafından siyasi malzeme olarak kullanıldığını hatırlatan Tan, "Fransız halkının Anayasa’ya karşı olumsuz tutum sergilemesini Türkiye’nin üyeliğiyle ilgili değil, Fransa’nın kendi iç dinamikleriyle ilgili bir konu olarak değerlendiriyoruz" ifadesini kullandı. 
     Sözcü Tan, Türkiye’nin "tüm hazırlıklarını 3 Ekim’de başlayacak tam üyelik müzakereleri ekseninde yoğunlaştırdığını" da kaydetti. 
     
</TEXT>
</DOC>
