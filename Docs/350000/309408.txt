<DOC>
<DOCNO> 309408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/spor/spo06.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödül yağmuru 
</HEADLINE>
<TEXT>


Dünya ve Avrupa şampiyonalarında madalya kazanan sporculara, Ankara'da düzenlenen törenle toplam 10.5 trilyon lira ödül dağıtıldı 


Bakan Şahin de katıldı 
TÜRK sporunun madalya avcıları, ödüllerine kavuştu. Ankara'da dün düzenlenen ve 21 branştan 732 sporcu ile spor adamının katıldığı törende, uluslararası yarışmalarda dereceye girenlere toplam 10.5 trilyon lira ödül dağıtıldı. Törene katılan Spordan Sorumlu Devlet Bakanı Mehmet Ali Şahin, "Bu 10.5 trilyonu sporculara madalya almadan önce yetişmeleri için harcarsak ve onları geçim sıkıntısından kurtarırsak Türk sporu hakettiği yere gelir" diye konuştu. 

Eşref bronza kavuştu 
SUNUCULUĞUNU Voleybol Milli Takım Kaptanı Özlem Özçelik ve Olimpiyat Şampiyonu halterci Halil Mutlu'nun yaptığı törende, Atina Olimpiyatı'nda yaşanan doping skandalı sonrası bronz madalyaya hak kazanan çekiççi Eşref Apak da madalyasına kavuştu. Madalyayı Bakan Şahin ve TMOK Başkanı Togay Bayatlı birlikte teslim etti. Dünya rekortmeni milli atlet Elvan Abeylegesse'ye de Uluslararası Atletizm Federasyonu'nun IAAF gönderdiği ödülü verildi. 

Boksörlerin isyanı 

ÖDÜL törenine çağrılmayan Bayan Boks Milli Takımı sporcuları, Bakan Mehmet Ali Şahin'den yardım istedi. Kendi imkanlarıyla geldikleri tören sonrası Şahin'e durumlarını anlatan madalyalı bayan boksörler, haksızlığa uğradıklarını öne sürdüler. Bayan boksörler katıldıkları şampiyonalarda ülke sayısının 20'nin altında olması nedeniyle yönetmelik gereği ödül alamamışlardı. 


</TEXT>
</DOC>
