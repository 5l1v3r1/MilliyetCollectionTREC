<DOC>
<DOCNO> 349286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun16.html </URL>
<DATE> 2005/06/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Polis, protestocuların olduğu üniversiteyi kuşattı 
</HEADLINE>
<TEXT>

     Etiyopya'da polis, geçen ay yapılan genel seçimleri protesto eden öğrencilerin toplandığı başkent Addis Ababa'daki bir üniversiteyi kuşattı. 
     Polisin kimsenin kampüse girmesine ya da kampüsten ayrılmasına izin vermediği, ayrıca gazetecilerin çevreden uzaklaştırıldığı haber veriliyor. 
     Üniversitede toplanan öğrenciler, 15 Mayıs'ta yapılan milletvekilliği seçimlerine hile karıştırıldığını savunuyor. 
     Afrika'nın en büyük kahve üreticisi Etiyopya'da, muhalefetin iktidar partisini seçimlere hile karıştırmakla suçlamasının ardından gerginlik baş göstermişti. 
     Seçimde resmi olmayan sonuçlara göre, ülkeyi 14 yıldır yöneten Devrimci Demokratik Halk Cephesi koalisyonunun hükümeti yeniden kurmak için yeterli sandalyeyi kazandığı açıklanmıştı. Ancak hile karıştırıldığı iddiaları üzerine 6 tartışmalı bölgede seçimler yinelenmişti. 
     Ulusal Seçim Komisyonu, iddiaların araştırılması nedeniyle resmi kesin sonuçların bir ay gecikmeli olarak, 8 Temmuz'da açıklanacağını bildirdi. 
     
</TEXT>
</DOC>
