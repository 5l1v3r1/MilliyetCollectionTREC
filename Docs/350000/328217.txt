<DOC>
<DOCNO> 328217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo21.html </URL>
<DATE> 2005/03/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Demirören ''Beşiktaş'ın şampiyonluğu nasıl kaçırdığı araştırılmalı'' 
</HEADLINE>
<TEXT>

     TBMM Araştırma Komisyonu'na bilgi veren Beşiktaş Kulübü Başkanı Yıldırım Demirören, Beşiktaş'a karşı hakem hatalarının çok fazla olduğunu öne sürerek, ''Beşiktaş'a karşı bir tavır var. Üç büyükleri, iki büyüklere indirmek istiyorlar'' dedi. 
     AK Parti Ankara Milletvekili Haluk İpek başkanlığında toplanan sporda şiddet, şike ve haksız rekabet iddiaları Araştırma Komisyonu, bugün ilk olarak Beşiktaş Kulübü Başkanı Demirören'i dinledi. Demirören, daha önce komisyona bilgi veren Fenerbahçe ve Galatasaray kulüp başkanlarına göre komisyonda kısa süre kaldı. 
     Alınan bilgiye göre, Demirören, yöneltilen soruları yanıtlarken, Beşiktaş'ın ''mafya ile herhangi bir ilgisi olmadığını'' söyledi. Mafyanın Beşiktaş'ın içine giremeyeceğini ve yönlendiremeyeceğini ifade eden Demirören, Alaaddin Çakıcı'yı ihraç ettiklerini anımsattı. Çeşitli nedenlerle Beşiktaş camiasına yakışmayan 15 kişinin kulüp üyeliğinden atıldığını belirten Demirören, Beşiktaş Eski Menajeri Sinan Engin'in, Alaaddin Çakıcı ile yakın bir ilişkisi olmadığının anlaşıldığını söyledi. Sinan Engin'in, Alaaddin Çakıcı'yı uzaktan tanıdığını belirten Demirören, milletvekillerine de ''Belki içinizden de Çakıcı'yı tanıyan vardır'' dedi. 
     ''Kerem'' adlı bir kulüp çalışanının, eski Kulüp Başkanı Serdar Bilgili'nin imzasını taklit ettiğinin anlaşıldığını belirten Demirören, konunun yargıda olduğunu, bu nedenle daha fazla konuşamayacağını söyledi. 
     
     ''BİZE KARŞI ÇOK HAKEM HATASI VAR'' 

     Yıldırım Demirören, Beşiktaş'a karşı çok hakem hatası yapıldığını iddia etti ve ''Beşiktaş'a karşı bir tavır var. Üç büyükleri, iki büyüklere indirmek istiyorlar'' görüşünü dile getirdi. 
     Beşiktaş'ın geçen yıl da 8-9 puan öndeyken nasıl olup da üçüncülüğe gerilediğini anlayamadıklarını, hatta dışardan bir müdahale olup olmadığını araştırdıklarını kaydeden Demirören, ''Belki siz araştırıp bir tespit yapabilirsiniz'' diye konuştu. 
     Merkez Hakem Kurulu'nun atamayla belirlenmesi gerektiğini söyleyen Demirören, kulüplerin ağır bir borç yükü altında bulunduğuna da dikkati çekti. Yalnızca üç büyük takımın, ''yılda ortalama 60 milyon dolar borç döndürdüğünü'' ifade eden Demirören, kulüplerin özel güvenliğin altından kalkamayacağını da söyledi. Demirören, ayrıca, ''polisten çekinmeyen insanların, özel güvenlikten hiç çekinmeyeceğini'' belirtti. 
     Anons uygulamasının kalkması dolayısıyla seyircinin yaptığı taşkınlık yüzünden kulübe verilen cezadan haberi bile olmadığını dile getiren Demirören, ''Eskiden seyirci taşkınlık yapınca anons yapılıyordu. Bu da seyircilerin 'kulübüme ceza gelir' düşüncesiyle biraz olsun toparlanmasına neden olurdu'' dedi. 
     Demirören, Beşiktaş Kulübü'nün, bu yıl sırf taraftar hataları nedeniyle zararının 150 milyar lirayı geçtiğini, saha kapatmaları, seyircisiz maçlar da katıldığında zararın 500 milyar lirayı bulabileceğini kaydetti. 
     

     
</TEXT>
</DOC>
