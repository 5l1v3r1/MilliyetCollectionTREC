<DOC>
<DOCNO> 319550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun29.html </URL>
<DATE> 2005/03/01/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Merkel'e ağır mektup... 
</HEADLINE>
<TEXT>

     Avrupa Türk İşadamları ve Sanayicileri Derneği ATİAD , Alman Birlik partilerinin CDU CSU federal meclis grubu tarafından nisan ayında meclise getirilmesi kararlaştırılan Ermeni tasarısının asıl amacının Türkiye'nin karalanması olduğunu belirtti. ATİAD tarafından, Hıristiyan Demokrat Birlik Partisi CDU Genel Başkanı Angela Merkel'e konuyla ilgili gönderilen bir mektupta, ''Partinizin esas amacı, AB'den dışlamak istediğiniz Türkiye'yi gözden düşürmek. Bundan 90 yıl önce yaşanmış olayları günümüzde iç politikaya ve parti politikasına alet etmek utanç vericidir'' ifadesine yer verildi. 
     Merkel'in davranışının gerçek nedeninin, Türkiye'nin AB üyeliğinin önlenmesi için Türkiye'nin ve Türklerin Alman kamuoyu nezdinde gözden düşürülmesi ve yıpratılması olduğu ifade edilen mektupta, sözde Ermeni soykırımıyla ilgili tasarının da Birlik partileri tarafından iç politika malzemesi olarak kullanılmak istendiğine işaret edildi. 
     Mektupta, şunlar kaydedildi 
     ''Almanya'da 'öncü kültür' tartışmaları başlatan, Türkiye'ye karşı ülke çapında imza kampanyaları açmaya kalkışan ve Türkiye'yi 2006 yılı genel seçimlerinde en büyük seçim malzemesi yapacağını ilan edenler için bu önerge, Türkiye'ye karşı şimdiye kadar uygulanan ayrımcılık ve dışlama politikalarının doğal bir devamı ve sonucudur.'' ATİAD Başkanı Eşref Ünsal, Merkel'e gönderdiği mektupta, Türkiye'nin, AB'ye katılımdan dönüş olmayan bir yola girdiğini ve Birlik partileri istemese de AB'ye üye olacağını belirtti. Ünsal, AB Konseyi'nin Birlik partileri tarafından Türkiye'ye önerilen ''imtiyazlı ortaklığa'' açık şekilde karşı çıktığını, Birlik partilerinin Türkiye'ye karşı tüm politikalarında başarısızlığa uğradığını, gelecek yıl yapılacak genel seçim sonuçlarının da bu gerçeği değiştirmeyeceğini ifade etti. 
     Ünsal, mektubunda, 26 Şubat 1992'de Hocalı'da Ermeniler tarafından 613 Azerinin katledildiğini hatırlatarak, şu ifadelere yer verdi 
     ''Türkiye ile Ermenistan arasında bugün soğuk olan ilişkilerin nedeni, 1915 yılında yaşananlar değil, Azerbaycan topraklarının hala Ermeni işgalinde olması ve 1992'de Ermeni birlikleri tarafından Hocalı'da sivil halka yapılan katliamdır. Bundan sadece birkaç gün önce, 26 Şubat 1992'de Ermeni birlikleri tarafından Hocalı'da katledilen 613 Azeri için anma töreni düzenlenmiştir. Bu soykırımın en önemli tanıklarından birisi Almanya'nın o zamanki Bakü Büyükelçisi Detlev Lingemann'dır. Kendisi, katliamı, o zaman işbaşında bulunan Kohl hükümetine en ufak ayrıntısına kadar rapor etmiştir. Eğer tarihin aydınlatılmasına bir katkıda bulunmak istiyorsanız, çok kısa bir süre önce Ermenilerin Azerilere yaptığı katliamı niye örtbas etmek istiyorsunuz '' 
     
</TEXT>
</DOC>
