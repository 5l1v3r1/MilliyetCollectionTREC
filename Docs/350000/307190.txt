<DOC>
<DOCNO> 307190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy03.html </URL>
<DATE> 2005/01/17/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Kardak yine ısıtılıyor 
</HEADLINE>
<TEXT>

     TAKİ BERBERKAKİS Atina 

Yunan medyası yine Türk gemilerinin Kardak Adası'nda "Yunan karasularını ihlal" ettiği iddiasında bulundu. 
     Yunan TV ve radyo kanalları önceki gün 11.00 sularında bir Türk sahil güvenlik botunun Kardak kayalıklarına 500 metre mesafede "Yunan karasularını ihlal ederek" demirlediğini öne sürdü. Bölgedeki bir Yunan sahil güvenlik botunun Türk tarafına "uzaklaşın" uyarısında bulunduğunu ancak uyarının dikkate alınmadığını iddia eden Yunan medyası, Türk botunun 13.50'de bölgeden uzaklaştığını öne sürdü. 
     Yunan Dışişleri sözcüsü Yorgo Kumuçakos, önceki akşam konu hakkında yaptığı açıklamada, "Bu tür eylemlere karşı tutumumuz Avrupa ilke ve yasaları çerçevesindedir" dedi. Yunan medyası ocakta benzer haberler duyurmuş, Ankara'dan yapılan açıklamalarda bölgede olağanüstü bir faaliyetin söz konusu olmadığı belirtilmişti. 
     To Vima gazetesi Kardak konusundaki Yunan iddialarıyla ilgili yorumunda "Bölgedeki faaliyet artarsa durum kontroldan çıkabilir" şeklinde heyecanlı ifadeler kullandı. Gazetedeki yorumda "Yunan hükümeti Ege'deki Türk tahrikleri konusunda ne yapacağını bilmiyor" derken, "Kardak, iki ülkeyi geçmişte savaşın eşiğine getiren acılı hatıraları anımsattırıyor" ifadesine yer verdi. Gazete ayrıca, Türkiye'nin Kardak etrafındaki faaliyetiyle, Atina'ya "istemlerinden vazgeçmediğini anımsatmak" amacını taşıdığı iddia etti. 
     
</TEXT>
</DOC>
