<DOC>
<DOCNO> 348710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur23.html </URL>
<DATE> 2005/06/03/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Eski Kilis Belediye Başkanı Ekrem Çetin ve oğlu silahlı saldırıda öldü 
</HEADLINE>
<TEXT>

     Eski Kilis Belediye Başkanı ve CHP milletvekili Ekrem Çetin ile CHP Merkez İlçe Başkanlığı görevini yürüten oğlu uğradıkları silahlı saldırı sonucu öldürüldü. 
     AA muhabirinin edindiği bilgiye göre, Kilis’te otogar kavşağında bulunan bir restoranda oğlu Cahit Çetin ile birlikte yemek yiyen Ekrem Çetin’in yanına yaklaşan kimliği belirsiz bir kişi silahla masada oturanlara ateş açtı. 
     Olayda, eski belediye başkanı Çetin ile oğlu Cahit Çetin ağır yaralandı. Kilis Devlet Hastanesi’nde kaldırılmak istenen Çetin ve oğlu yolda hayatını kaybetti. 
     Kilis Valisi Aslan Kütükçü, AA muhabirine yaptığı açıklamada, olayla ilgili soruşturmanın sürdürüldüğünü belirtti. 
     
     ÇETİN, DAHA ÖNCE DE SİLAHLI SALDIRIYA UĞRAMIŞTI 

     Kilis’te 1934 yılında doğan Ekrem Çetin, daha önce de silahlı saldırıya uğramıştı. Çetin, Belediye Başkanı olduğu dönemde, bir benzin istasyonunda arkadaşıyla sohbet ederken, olay yerine motosikletle gelen 2 saldırgan tarafından ayağından yaralamıştı. Ekrem Çetin, Kilis’te üç dönem belediye başkanlığı, 15. Dönem de Gaziantep Milletvekilliği görevi yapmıştı. 
     Kilis’teki saldırıda hayatını kaybeden oğlu Cahit Çetin ise Kilis CHP Merkez İlçe Başkanlığı görevini sürdürüyordu. 
     Kilis Belediye Başkanlığı yapan MHP’li Dr. Burhan Kerküklü de, 1994 yılında makamında uğradığı silahlı saldırı sonucu hayatını kaybetmişti. 
     
     TANIKLAR... 

     Eski Kilis Belediye Başkanı Ekrem Çetin ve oğlu Cahit Çetin’in, uğradıkları silahlı saldırı sonucu hayatlarını kaybetmeleriyle ilgili olarak, saldırının tanığı 2 kişi, ifadelerine başvurulmak üzere Emniyet Müdürlüğü’ne götürüldü. 
     AA muhabirinin aldığı bilgiye göre, Ekrem Çetin’e, Kilis Gazeteciler Cemiyeti Başkanı Ahmet Barutçu ve eski Kilis Belediye Fen İşleri Müdürü Abidin Uslu ile gittiği Kilis Otogarı karşısındaki Ünlü Kebap Lokantası’nda tabancayla ateş edildi. 
     Vücudunun çeşitli yerlerine mermi isabet eden Ekrem Çetin 71 , olay yerinde hayatını kaybetti. Başına ve göğsüne 2 mermi isabet eden oğlu Cahit Çetin 27 de kaldırıldığı Kilis Devlet Hastanesi’nde kurtarılamadı. 
     Kilis Gazeteciler Cemiyeti Başkanı Barutçu ve eski Kilis Belediye Fen İşleri Müdürü Uslu, olaya ilişkin ifadelerine başvurulmak üzere Kilis Emniyet Müdürlüğü’ne götürüldü. 
     Ekrem Çetin ve oğlunun saldırıda hayatını kaybettiğini öğrenen yakınları, Kilis Devlet Hastanesi önünde ve olay yerinde toplanarak yetkililerden saldırıya ilişkin bilgi almaya çalıştılar. 
     Kilis Cumhuriyet Başsavcısı Erol Tosun’un yürüttüğü soruşturma kapsamında gerçekleştirilen olay yeri incelemesinden sonra, Çetin’in cesedi, ambulansla Kilis Devlet Hastanesi morguna kaldırıldı. 
     
     VALİ VE EMNİYET MÜDÜRÜ, OLAY YERİNDE 

     Vali Yardımcısı Muammer Aşık, Emniyet Müdürü Atalay Sönmez ve İl Jandarma Komutanı Fatih Taşkıran da olay yerine gelerek, çalışmaları izledi. 
     Kilis Valisi Aslan Kütükçü, saldırıyla ilgili çok yönlü soruşturma başlatıldığını belirterek, olayın nedeni ve kimler tarafından yapıldığı konusunda henüz ellerinde yeterli bilgi bulunmadığını, soruşturmanın sürdürüldüğünü kaydetti. 
     Kilis Emniyet Müdürü Atalay Sönmez de olay yerinde ve çevresinde geniş güvenlik önlemleri alındığını, gerekli incelemelerin yapıldığını kaydetti. Sönmez, saldırıyı gerçekleştirenlerin yakalanması için il genelinde geniş çaplı operasyon başlatıldığını sözlerine ekledi. 
     
</TEXT>
</DOC>
