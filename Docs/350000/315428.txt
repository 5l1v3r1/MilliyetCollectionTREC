<DOC>
<DOCNO> 315428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy07.html </URL>
<DATE> 2005/02/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yeşil kartlılara da ilaçta katkı payı geliyor... 
</HEADLINE>
<TEXT>

     Başbakan Recep Tayyip Erdoğan'in "yeşil kartı yeni suiistimal kanalı olarak görenlerin üzerine ısrarla ve ciddi bir şekilde gideceğiz" açıklamasının üzerine Sağlık Bakanlığı, söz konusu kötüye kullanımlara karşı önlemler almaya hazırlanıyor. SSK, Emekli Sandığı ve Bağ-Kur'lular gibi yeşil kartlıların da ilaçta katkı payı ödemesi gündemde. 
     Sağlık Bakanlığı'nın yeşil karttaki suiistimalleri önlemek için başlattığı çalışma tamamlanırsa, yeşil kartlı hasta da ilaç alırken cebinden katkı payı ödeyecek. Yeşil kartlının bir reçete bedelinin ortalama 34 milyon lira olduğunu hesaplayan Bakanlık, ilaç bedelinin yüzde 10'unun katkı payı olarak alınması durumunda yeşil kartlının cebinden 3 milyon lira kadar bir para çıkacağını hesaplıyor. 
     Bu paranın hem herkes tarafından karşınabilecek bir miktar olduğu hem de yapılan her gereksiz ilaç harcamasının kart sahibinin cebinden katkı payı olarak çıkacağını hesap eden Bakanlık, "Bu yeşil kartta suiistimalleri önler" görüşünde. 
     Bakanlık, katkı payıyla komşusunun ilacını yazdıran, "evde bulunsun" diye ilaç alan yeşil kartlıların önüne geçmeyi planlıyor. 
     
     YEŞİL KARTLININ BİR GÜNLÜK İLAÇ MALİYETİ 1.4 TRİLYON 
     Sağlık Bakanlığı kayıtlarına göre, Türkiye'de 12.5 milyon kişide yeşil kart bulunuyor. Bunların 5 milyon 339 bin 751 provizyon sistemiyle eczanelerden ilaç alıyor. Yeşil kartlıların serbest eczaneden ilaç almaya başladığı 1 Ocak 2005'ten 12 Şubat 2005 tarihine kadar yani 42 günde 
     provizyonla 1 milyon 610 bin 279 reçete yazıldı. Yeşil kartlıların 42 günlük ilaç bedeli ise 60 milyon YTL'yi 60 trilyon lira geçti. Buna göre, yeşil kartlının devlete bir günlük ilaç maliyeti 1.4 trilyon lirayı aştı. Yıllık ilaç bedeli için bütçeden ayrılan pay ise 700 trilyon lira. Ancak, gözlük ve diş protez masraflarını da ödemeyi kabul eden Sağlık Bakanlığı, bu paranın yetmeyeceğini belirtiyor. Söz konusu açığın ek bütçeyle karşılanması öngörülüyor. 
     
</TEXT>
</DOC>
