<DOC>
<DOCNO> 331421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko17.html </URL>
<DATE> 2005/04/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Keban Barajı'nda su seviyesi yükseliyor... 
</HEADLINE>
<TEXT>

     Elazığ'ın Keban İlçesi'nde kurulu bulunan Keban Barajı'nda su seviyesinin yükselmeye başladığı bildirildi. 
     AA muhabirinin Elektrik Üretim A.Ş ve DSİ yetkililerinden aldığı bilgiye göre, Keban Barajı'ndaki su seviyesi, yağışlı hava ve karların erimesi nedeniyle yükselmeye başladı. 
     Baraj gölüne, dakikada bin 600 metreküp su geldiğini belirten yetkililer, yağışlı havanın bu şekilde devam etmesi halinde barajda, Mayıs ve Haziran aylarında su tahliye edilme aşamasına gelinebileceğini ancak, böyle bir durum yaşamamak için barajda tam kapasite elektrik üretimi yapıldığını kaydettiler. 
     Keban Barajı'nda su seviyesinin 15 gün içinde 2 metre yükseldiğini ifade eden yetkililer, ''En fazla 842 metre su koduna sahip olan barajda, su seviyesi 15 gün önce 831.75 iken, bugün, 833.70 metreye yükseldi. Mevsim yağışlarının normal gitmesi halinde Mayıs ayında barajda en yüksek su seviyesine ulaşılabileceğine inanıyoruz'' dediler. 
     
</TEXT>
</DOC>
