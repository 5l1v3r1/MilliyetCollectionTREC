<DOC>
<DOCNO> 339938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur04.html </URL>
<DATE> 2005/05/05/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Diyarbakır'da canlı bomba yakalandı 
</HEADLINE>
<TEXT>

     Şeyhmus ÇAKANDHA 

      DİYARBAKIR Emniyet Müdürlüğü önünde dün akşam, PKK’lı Canlı bomba’ kadın terörist, üzerinde patlatılmaya hazır 1.5 kilogram C-4 bomba ile birlikte yakalandı. Sorguya alınan teröristin, Emniyet Müdürlüğü’ne girerek üzerindeki bombayı patlatarak intihar saldırısını hedeflediği öğrenildi. 
     Bağlar Semti Emek Caddesi'nde, Emniyet Müdürü Zeki Çatalkaya’nın makamı ile Terörle Mücadele, Kaçakçılık ve Organize Suçlar Şube ile Çevik Kuvvet Şube Müdürlüğü’nün bulunduğu Emniyet Müdürlüğü binasının önünde, dün akşam saatlerinde polisler tarafından şüpheli bir kadın görüldü. Terörle Mücadele Şubesinde görevli sivil polisler, canlı bomba olabileceğini şüphesiyle gizlice yaklaştıkları kadını, etkisiz hale getirerek Emniyet Müdürlüğü’ne götürdü. Yapılan aramada kadın teröristin beline sarılı durumda patlatılmaya hazır 1.5 kilogram C-4 patlayıcı bulundu. 
     Patlatmaya fırsat bulamadığı üzerindeki bomba etkisiz hale getirilen kadın teröristin PKK'lı olduğu ve kırsal kesimden geldiği belirlenirken hedefinin bir fırsatını bulup Emniyet Müdürlüğü’ne girerek, üzerindeki bombayı patlatıp ses getiren bir eylem gerçekleştirmek olduğu öğrenildi. Kimliği ve yaşı konusunda bilgi alınamayan canlı bombanın Emniyetteki sorgusu sürüyor. 
     Emniyet Müdürü Zeki Çatalkaya, yakalanan örgüt elemanının sorgusunun devam ettiğini belirtirken, olayla ilgili daha sonra açıklama yapılacağını söyledi. 
     

     
</TEXT>
</DOC>
