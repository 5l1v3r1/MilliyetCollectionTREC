<DOC>
<DOCNO> 302768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun23.html </URL>
<DATE> 2005/01/02/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Abdullah Gül, yarın İsrail'e gidiyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İsrail ve Filistin'i kapsayan resmi ziyaretine yarın başlıyor. 
     Gül'ün, birinci durağı Tel Aviv olan, yeni yılın ilk resmi ziyareti niteliği taşıyan bölge gezisi, Filistin seçimlerinin hemen öncesine rastlaması açısından önem taşıyor. 
     Gül'ün, Dışişleri Bakanı olarak İsrail'e yapacağı ilk resmi ziyaret kapsamında yarın öğleden sonra Tel Aviv'e ulaşması, buradan hemen Kudüs'e geçmesi bekleniyor. 
     Haremüşşerif'i yarın ziyaret etmesi öngörülen Gül'ün, daha sonra Türkiye'nin Kudüs Başkonsolosluğu'na geçmesi ve Türk Kültür Merkezi'ni ziyaret etmesi planlanıyor. 
     Resmi temaslarına 4 Ocak'ta başlayacak ve İsrail Cumhurbaşkanı Moşe Katsav tarafından kabul edilecek olan Gül, Başbakan Ariel Şaron, Başbakan Yardımcısı Ehud Olmert ve Dışişleri Bakanı Silvan Şalom ile görüşecek. 
     Şalom'un onuruna vereceği öğle yemeğine katılacak olan Gül, Ramle'deki Türk Şehitliği'ni ziyaret edecek, akşam saatlerinde Türkiye'nin Tel Aviv Büyükelçiliği'ne geçecek. 
     Dışişleri Bakanı Gül, Kudüs'teki, Nazi soykırımında hayatlarını kaybeden Yahudiler anısına yapılan Yad Vaşem Soykırım Anıtı'nı da ziyaret edecek. 
     Gül, Kudüs'teki temaslarının ardından aynı gün Tel Aviv'de, İsrail'deki koalisyon hükümetinin yeni ortağı İşçi Partisi'nin lideri ve hükümette başbakan yardımcısı olarak görev alacak Şimon Peres ile bir araya gelecek. 
     Abdullah Gül, 5 Ocak Çarşamba günü Filistin'e geçerek, 11 Kasım 2004'te ölen Filistin Lideri Yaser Arafat'ın, Ramallah'taki karargahı Mukata'daki mezarını ziyaret edecek. 
     Arafat için hazırlanan Şeref Defteri'ni imzalayacak olan Gül, Filistin Özerk Yönetimi Geçici Başkanı Ruhi Fatuh, Filistin Kurtuluş Örgütü FKÖ Lideri Mahmud Abbas Ebu Mazen , Filistin Başbakanı Ahmed Kurey Ebu Ala , Dışişleri Bakanı Nebil Şaat ve baş müzakereci Saib Erekat ile görüşecek. 
     Bakan Gül, İsrail ve Filistin'deki temaslarında, Türkiye'nin Ortadoğu barış sürecine somut ve özgün katkılar yapmaya hazır olduğu mesajını verecek. 
     Gül, taraflara, Ortadoğu sorununda kalıcı çözüm yönündeki nihai hedefe yönelik anlayış ve istekle hareket etmelerini beklediğini ifade edecek. 
     Ziyaretin gerek Filistin gerekse İsrail ile mevcut yakın ilişkiler çerçevesinde yapılacağını kaydeden Türk makamları, Gül'ün bölgedeki temasları çerçevesinde, ikili ilişkiler içinde yer alan konularla işbirliği olanaklarının tekrar değerlendirileceğini belirtiyorlar. 
     İsrailli yetkililer de Gül'ün ziyaretine büyük önem veriyorlar. İki ülke arasında olumlu bir atmosferin hüküm sürdüğünü ifade eden İsrailli kaynaklar, Gül'ün ziyaretinin, Başbakan Recep Tayyip Erdoğan'ın gelecekteki olası bir ziyaretinin de yolunu açacağı görüşünü ifade ediyorlar. 
     
     KALABALIK HEYET 
     Bu arada Dışişleri Bakanı Gül'e, bölgeyi ziyareti sırasında parlamenterler, dışişleri bakanlığı bürokratları, işadamları ve gazetecilerden oluşan kalabalık bir heyet eşlik edecek. 
     Gül ile birlikte AK Parti Genel Başkan Yardımcısı, Eskişehir Milletvekili Murat Mercan, Türkiye-İsrail Parlamentolar Arası Dostluk Grubu üyeleri, AK Parti Adana Milletvekili Vahit Kirişçi, AK Parti Kütahya Milletvekili Abdullah Erdem Cantimur ve CHP Hatay Milletvekili Gökhan Durgun da bölgeye gidiyor. 
     Heyette özel koordinatör Vehbi Dinçerler, Dışişleri Bakanlığı Müsteşar Yardımcısı Ahmet Üzümcü ve bazı üst düzey Dışişleri bürokratları ile TİKA Başkanı Hakan Fidan da bulunuyor. 
     Gül'e ayrıca kalabalık bir işadamları grubu eşlik edecek. İşadamları heyetinde, Türk-İsrail İş Konseyi Başkanı Ekrem Güvendiren, Türk-Ürdün ve Türk Filistin İş Konseyi Başkanı Şerif Egeli, DEİK Grup Koordinatörü Yasemin Uluevren, TOBB Yönetim Kurulu üyesi Nejat Koçer, TOBB Avrupa Birliği Müdürü Mustafa Bayburtlu, MÜSİAD Dışilişkiler Komisyonu üyesi Cemalettin Kerim, MÜSİAD üyeleri Fazlı Erdoğan, Ekrem Narin ve Abdurrahman Müfit Yetkin ile işadamları Hayrettin Özaltın, Ömer Aydıner, Hüseyin Yıldız, Fuat Narin yer alıyor. 
     Heyette, kalabalık bir gazeteci grubu da bulunuyor. 
     
     IRAK'A KOMŞU ÜLKELER TOPLANTISI 
     Gül ve beraberindekilerin, Irak'a Komşu Ülkeler Toplantısı'na katılmak üzere çarşamba akşamı Amman'a geçmeleri bekleniyor. 
     Irak'a komşu ülkeleri 9'uncu kez bir araya getirecek olan toplantıya Türkiye'nin yanı sıra Suriye, Suudi Arabistan, Kuveyt, Ürdün, Mısır, İran ve Irak'tan temsilcilerin katılması öngörülüyor. 
     İran, Dışişleri Bakanı Kemal Harrazi'nin toplantıya katılmayacağını, toplantıya daha düşük seviyede katılacağını açıklamıştı. 
     Muhtemel Irak savaşını engellemek amacıyla savaştan hemen önce ilk kez Türkiye'nin girişimiyle yapılan Irak'a komşu ülkeler toplantısı, daha sonra savaşın etkilerinden bölge ülkelerini korumayı hedefleyen bir platforma dönüştü. 
     Toplantılar, son dönemde Irak'a nasıl yardım edilebileceği gündemiyle yapılmaya başladı. 
     Irak'a komşu ülkeler toplantıları daha önce sırasıyla İstanbul, Riyad, Tahran, Şam, Kuveyt ve iki kez Mısır'da düzenlendi. 
     İlgili yetkililer, haziran 2004'te İstanbul'da yapılan İslam Konferansı Örgütü İKÖ dışişleri bakanları toplantısı çerçevesinde de gayri resmi olarak bir araya geldi. 
     Dışişleri Bakanı Gül'ün Irak'a komşu ülkeler toplantısının ardından 6 Ocak'ta Türkiye'ye dönmesi bekleniyor. 
     
</TEXT>
</DOC>
