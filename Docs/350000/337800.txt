<DOC>
<DOCNO> 337800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy25.html </URL>
<DATE> 2005/04/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Meclis'te mafya dizileri ile evlilik yarışmaları tartışıldı 
</HEADLINE>
<TEXT>

     TBMM Dilekçe Komisyonu'nda, ''Kurtlar Vadisi'', ''Gelinim olur musun '' gibi programlar tartışıldı. 
     AK Parti Şanlıurfa Milletvekili Yahya Akman başkanlığında yapılan toplantıda, bazı televizyon kanallarının temsilcileri, Türk toplumunun aile yapısını zedeleyici ve şiddet içerikli programların yayınlanması konusunda görüşlerini ifade ettiler. 
     TRT Televizyon Dairesi Başkan Yardımcısı Kürşat Öztürk, reyting ölçümlerinin gerçeği yansıtmadığını ileri sürerek, reytingin AGB isimli yabancı bir firma tarafından ölçüldüğünü bildirdi. 
     Reyting ölçümlerinin ülke gündemini yansıtmadığını ve reyting ölçümlerinin sağlıksız olduğunu savunan Öztürk, Türkiye'deki 18 milyon 188 bin 132 haneden, çoğunluğu Marmara Bölgesi'nde 2 bin hanede reyting ölçümü yapıldığını kaydetti. 
     AGB'nin Türkiye gündemini belirlemede tekel oluşturduğunu anlatan Öztürk, ''Bu firma yaptığı ölçümlerle program yapımcılarına yön veriyor. Reklam pastasının dağılımını belirleyen veriler veriyor. Yani ülkemizdeki yayıncılığı AGB denetliyor'' dedi. 
     
     RTÜK'ÜN REYTİNG ÖLÇMESİ... 
     RTÜK Başkanı Fatih Karaca, reytingin sadece AGB tarafından ölçülmesinin önlenmesi için RTÜK'e yasal yetki verilebileceğini söyledi. Televizyon izlenme oranlarının daha sağlıklı ve tarafsızca belirlenebilmesi için öneride bulunan Karaca, bu ölçümün RTÜK'ün maddi desteğiyle başka bir birime yaptırılabileceği gibi bu yetkinin doğrudan RTÜK'e de verilebileceğini kaydetti. 
     Bu konu hakkında yasal boşluk olduğuna değinen Karaca, ''Sistem ıslah edilebilir. Reyting ölçümleri sadece bir bölgeyle sınırlı kalmayıp 81 ile yaygınlaştırılabilir. Bu tür düzenlemeyle belgesel, haber ve eğitim programlarının reytingleri de belirlenmiş olur'' dedi. 
     
     SAKINCALI BAZI YAYINLAR KALDIRILDI 
     Komisyona görüşlerini bildiren Kanal D Ankara Temsilcisi Mehmet Akarcalı da ''Size anne diyebilir miyim '' dizisinin izleme oranının yüzde 70 olduğunu bildirdi. 
     Televizyon programlarından şikayet edilirken, ''Uzaktan kumanda aleti unutulmamalıdır'' diyen Akarcalı, izleyicilerin hoşlarına gitmeyeceği bir dizi veya programı, diğer bir kanala geçerek izlememe imkanı olduğunu ifade etti. 
     Akarcalı, kalitesiz olduğuna kanaat getirildikleri bazı programları yayından kaldırdıklarını söyledi. 
     
     ''REYTİNG İŞİMİZİN DOĞASI'' 
     Show TV Genel Müdürü Saner Ayar, söz konusu programlarla ilgili yayınlarının durdurulması yönünde 2004 yılında 59, 2005 yılında ise 35 dava açıldığını kaydetti. Kurtlar Vadisi dizisindeki ''Testere Necmi'' sahnesi nedeniyle 3 bölümlük yayının durdurulduğunu anımsatan Ayar, dizide kan ve göz yaşı olmadan ''gölgelerle yayına devam edildiğini'' belirtti. 
     İzleyicilerin kanal ve programlar konusunda serbest olduklarına değinen Ayar, şöyle devam etti 
     ''Şikayete konu olan dizi ve programların izlenme oranı yüzde 5 ila 7 arasındadır. İzlenen yayınların sadece yüzde 7'lik kısmı konuşuluyor. Yayınlarımızın yüzde 93'ü eğitim, haber, sosyal gelişime katkı sağlayan ve belgesel içerikli yayınlardır. Ekmek Teknesi ve Hayat Bilgisi dizileri de konuşulmalıdır. 
     Reyting işimizin doğası... Bunu yok sayamayız. Semra, gerçek halkın arasından seçilen kahramandır. Kaç kaynana gelinine hakaret etmekte, oğlunu ezmekte... Sigara içilen bir sahnede, sigarayı nefes darlığı veya kötü kokusu gibi zararlarından dolayı söndürüldüğü sahneleri de yayınlanıyor. Konulara bu yönden de bakılmalı.'' 
     
     MİLLETVEKİLLERİ DE ŞİKAYETÇİ... 
     AK Parti Bursa Milletvekili Abdülmecit Alp, Kurtlar Vadisi dizisinde ''Testere Necmi'' lakabındaki kişinin insanları odun gibi kestiği sırada kanların sıçradığını, yine aynı dizide başka roldeki birisinin kılıçla bir kişiyi öldürmesi sahnesini dehşetle izlediğini söyledi. 
     AK Parti Sinop Milletvekili Cahit Can, şiddet içeren programlar yerine, çevre bilincinin geliştirilmesi için ''pet şişeyi sokaktan alıp, çöp kutusuna atan köpek görüntüsünün'' yayınlanmasını tavsiye etti. Can, bu tür programların yayınlanmasının önlenmesi için cezaların yeterli olmadığına değindi. 
     CHP Trabzon Milletvekili Şevket Arz da yayınlanması zorunlu eğitim programlarını izleyemediğini belirterek, ''Yasal düzenleme yaparak, televizyonları bir hizaya, çizgiye getirmek zorundayız'' dedi. 
     
</TEXT>
</DOC>
