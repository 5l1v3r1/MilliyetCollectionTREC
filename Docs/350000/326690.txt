<DOC>
<DOCNO> 326690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy26.html </URL>
<DATE> 2005/03/24/ </DATE>
<TIME> 21.04 </TIME>
<AUTHOR>  </AUTHOR>
<HEADLINE>
Kredi kartlarına yeni düzenleme yapılıyor... 
</HEADLINE>
<TEXT>

     AK Parti Gümüşhane Milletvekili Sabri Varan, kredi kartlarına yeni düzenleme getirmeyi amaçlayan bir yasa teklifi hazırladı. Yasa teklifinde, başvuru olmadan kredi kartı düzenlenememesi, kredi kartlarına tanınacak limitin kart hamilinin belgeleyeceği gelirinin 5 katını geçmemesi öngörüldü. 
     Sabri Varan'ın, TBMM Başkanlığı'na sunduğu yasa teklifi, bankalarca çıkarılan kredi kartları ve banka kartları ile kart çıkarma yetkisine sahip kuruluşlarca çıkarılan kredi kartlarının kullanımına ilişkin esasları düzenliyor. 
     Teklif, Banka Kartları ve Kredi Kartları Komisyonu kurulmasını öngörüyor. Teklife göre bu komisyon, Bankacılık ve Düzenleme Kurulu'nun, Kurum Başkan yardımcıları arasından seçeceği bir üye, Sanayi ve Ticaret Bakanlığı'nın ilgili müdür yardımcıları arasından görevlendireceği bir üye, Adalet Bakanlığı'nın, bu bakanlıkta idari görevlerde çalışan hakimler arasından görevlendireceği bir üye, Türkiye Barolar Biriliği'nin görevlendireceği avukat bir üye, Türkiye Odalar ve Borsalar Birliği'nin değişik sektörlerden görevlendireceği bir üye, Tüketici Konseyi'nin konseye katılan tüketici örgütü temsilcileri arasından seçeceği veya üst örgütlerinin görevlendireceği bir üye, Türkiye Esnaf ve Sanatkarlar Konfederasyonu'nun görevlendireceği bir üye, Türk Standartları Enstitüsü'nde bir üye ile Türkiye Serbest Muhasebeci Mali Müşavirler ve Yeminli Mali Müşavirler Odaları Birliği'nin görevlendireceği bir üyeden oluşacak. 
     Komisyon üyelerinin görev süreleri 2 yıl olacak. Süresi dolan üye, bir daha görevlendirilemeyecek ya da seçilemeyecek. 
     Teklif uyarınca, kart çıkaran kuruluşlar, kartların düzenli ve güvenli kullanımına, kart hamillerinin yeterli derecede bilgilenmesine, yaptıkları işlemlerden doğan borçlarını öğrenebilmelerine imkan veren sistemi, teknoloji gereksinmelere uygun olarak kurmakla yükümlü olacak. 
     
     KREDİ KARTLARINA LİMİT SINIRI 
     Kredi kartlarının limitinin sınırı, kart hamilinin belgeleyeceği gelirinin 5 katını geçemeyecek. Bu limit gerek görüldüğü takdirde Banka Kartları ve Kredi Kartları Komisyonu Başkanlığı'nca değiştirilebilecek ve bu değişiklik ilan edilecek. 
     Başvuru olmadan kredi kartı düzenlenemeyecek ve sözleşme tanzim edilemeyecek. Kart çıkaran kuruluşlar, para puan veya benzeri promosyonlar yapabilecekler ancak, hiçbir şekilde bunların maliyetlerini kart hamillerine yansıtamayacaklar. 
     Kart çıkaran kuruluşlar, asıl kart ve ek kartlara, kart hamillerinin resimlerini koymak zorunda olacaklar. 
     Kart hamili, kartın kullanımı sırasında talep edildiği hallerde üye işyerine geçerli bir kimlik belgesi ibraz etmek zorunda olacak. Ayrıca, kartta imza hanesinin kart hamili tarafından imzalanmış olması zorunlu olacak. 
     
     SİGORTA ZORUNLULUĞU 
     Kart çıkaran kuruluş, kart hamilini, kartının kaybolması ya da çalınması durumlarına karşılık sigorta ettirmek zorunda olacak. Kart hamili kayıp çalıntı ihbarını kart çıkaran kuruluşa yazılı olarak yaptığı andan itibaren kart kullanımından doğan borçlarından sorumlu tutulamayacak. 
     Kart çıkaran kuruluş, kart hamilinin her türlü kaza sonucu olabilecek sürekli sakatlık ve ölüm durumlarına karşılık kart limitleri oranında sigorta ettirmek zorunda olacak. 
     Yasa teklifine göre, kart hamili ile yapılan sözleşme hükümleri açık, anlaşılır ve kolaylıkla okunabilecek boyutlarda düzenlenecek. Sözleşmelerdeki yazıların rengi koyu siyah ve boyutları 12 puntodan az olamayacak. 
     Kart hamili ile yapılan sözleşmede faiz, ücret ve komisyon gibi parasal yükümlülüklere ilişkin hükümler ile sözleşmenin yenilenmesi ve feshine ilişkin konular, taraflarca kolayca anlaşılabilecek belirli esaslara bağlanacak. 
     Kredi kartları borçlarına uygulanacak faiz oranları Türkiye'de faaliyet gösteren bankaların kısa vadeli tüketici kredilerine uyguladıkları kredi faiz oranının ortalamasını geçemeyecek. Bu ortalama, ilgili kurum tarafından her ayın ilk günü açıklanacak. 
     Bir hesap dönemine ilişkin oluşan toplam borç bakiyesi üzerinden, o döneme ilişkin hesap kesim tarihinden önceki bir tarih itibariyle faiz yürütülebileceğine dair kayıtlar hükümsüz olacak. 
     
     CEZALAR 
     İdari para cezalarını BDDK uygulanacak ve kuruma gelir sayılacak. 
     Başkasına ait kredi kartını kullanan ya da kullanmaya teşebbüs edenler ile kredi kartı ya da banka kartına ait bilgileri herhangi bir yöntemle ele geçirerek kartın sağladığı imkanlardan haksız olarak yararlananlar veya buna teşebbüs edenler ile bu kartları bilerek kabul edenler 2 yıldan 10 yıla kadar ağır hapis ve ortaya çıkan zararın 10 katı kadar ağır para cezasına mahkum edilecek. 
     İzinsiz kart çıkaranlar veya basanlar 100 milyondan 100 milyar liraya kadar ağır para ve 5 yıldan 8 yıla kadar ağır hapis cezasına çarptırılacak. 
     Banka kartı ya da kredi kartını çaldırdığı veya kaybettiği şeklinde yanlış bilgi vererek başkasına kullandıran kart sahipleri, 2 yıldan 10 yıla kadar hapis ve zararın 10 katı ağır para cezasına mahkum edilecek. Kart başvurusunda sahtecilik yapanlara ise 6 aydan 5 yıla kadar ağır hapis cezası verilecek. 
     Sahte kart yapan ve bunları bilerek kullananlar, kart başvuru formu veya ilgili belgelerde sahtecilik ve tahrifat yapanlar, gerçek bir mal veya hizmet alınmadan satış yapılmış gibi gösterenler ya da nakit ödeme yapanlar 2 yıldan 10 yıla kadar ağır hapis cezası ile cezalandırılacak. 
     Otomatik para çekme makinelerine müdahalede bulunarak içindeki para ve diğer kıymetleri alanlar veya buna teşebbüs edenlere 1 yıldan 5 yıla kadar, kart sözleşmesi iptal edilip de bunu bildiği halde kullananlara, kuruluşun şikayeti üzerine 6 aydan 3 yıla kadar ağır hapis cezası verilecek. 
     Kart çıkaran kuruluşların, kartların kullanılması için gerekli bilgilerin gizli kalmasını sağlayamaması durumunda bu işle görevli yönetici ve ilgililer 2 milyardan 100 milyar liraya kadar ağır para cezasına çarptırılacak. 
     Teklif ile bankalar dışında kalan ve kartlarla ilgili faaliyette bulunan kuruluşlar, yasanın öngördüğü yönetmeliğin yayımı tarihinden başlayarak 6 ay içinde BDDK'ya başvurarak gerekli izni almakla yükümlü tutuluyor. 
     
</TEXT>
</DOC>
