<DOC>
<DOCNO> 305911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur47.html </URL>
<DATE> 2005/01/12/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
İntihar mı, cinayet zincirinde yeni bir halka mı 
</HEADLINE>
<TEXT>

     İstanbul polisi, aynı aileden 4 kişinin öldürülmesi, kaçırılan 3 kardeşin cesetlerinin bulunması ve Çınar ailesi ile bağlantılı olduğu belirlenen Hamza Karadeniz'in araç içinde ölü bulunmasının ardından kördüğüm olan Sarıyer katliamını aydınlatmak için soruşturmayı sürdürüyor. Olayın faillerinden olduğu ileri sürülen Hamza Karadeniz'in cesedinin bulunduğu araçta elde edilen ip uçları, cinayet ihtimalini güçlendirdi. 
     Bu arada katil zanlısı olduğu iddia edilen ve yakalanmaktan korktuğu için intihar ettiği öne sürülen Hamza Karadeniz'in, üç gün önce ikinci kez baba olduğu ortaya çıktı. 
     Sarıyer katliamının aydınlatılması için, Asayiş Şube Müdürlüğü ve jandarma ekiplerinin ortak çalışmaları sürüyor. Son olarak dün akşam saatlerinde yaşanan gelişme, olaya farklı bir boyut kazandırdı. 
     Silivri'de bir araç içinde başından vurularak öldürülmüş olarak bulunan Hamza Karadeniz'in, cinayete kurban giden Çınar ailesinin Eminönü'ndeki işyerine yakın işyeri bulunduğu ortaya çıktı. Katil zanlısı olduğu iddia edilen Hamza Karadeniz'in, yakalanmaktan korktuğu için intihar ettiği öne sürüldü. Uzman polisler tarafından, Karadeniz'in cesedinin bulunduğu araç içinde yapılan incelemeler, cinayet ihtimalini gündeme getirdi. Karadeniz'in cesedinin bulunduğu aracın sol bölümünde hasar tespit edilirken, camdaki kurşun izi nedeniyle, Karadeniz'in cinayete kurban gittiği olasılığı ağırlık kazandı. 
     Güvenlik güçleri, cinayetler üzerindeki sır perdesini aralamak için çalışmalarını sürdürüyor. 
     
</TEXT>
</DOC>
