<DOC>
<DOCNO> 321010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun30.html </URL>
<DATE> 2005/03/05/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Suriye askerlerini Suriye-Lübnan sınırına çekecek 
</HEADLINE>
<TEXT>

     Suriye Devlet Başkanı Beşşar Esad, Lübnan'daki tüm birlikleri, önce ülkenin doğusundaki Bekaa bölgesine, sonra Suriye-Lübnan sınırına çekeceklerini açıkladı. 
     Esad, Suriye parlamentosunda yaptığı konuşmada, Lübnan Devlet Başkanı Emil Lahud'la gelecek hafta çekilmeye ilişkin planı onaylamak üzere biraraya geleceklerini belirtti. 
     Beşşar Esad, BM Güvenlik Konseyi'nin 1559 sayılı kararına uymakla da uluslararası camianın beklentisinin karşılanacağını bildirdi. 
     Başkent Şam'da Esad'ın meclisteki konuşması büyük alkışla karşılandı. Meclis binası dışında Esad'ın konuşmasını dinleyen halk da sevgi gösterisinde bulundu. 
     Suriye, bu planı hayata geçirmesi durumunda, Lübnan'daki iç savaşı bitiren Taif Anlaşması'nın şartlarını yerine getirmiş olacak. 
     
</TEXT>
</DOC>
