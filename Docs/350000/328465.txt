<DOC>
<DOCNO> 328465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun38.html </URL>
<DATE> 2005/03/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
AB ile Türkiye arasında şimdi de liman pürüzü 
</HEADLINE>
<TEXT>

     Türkiye ile Avrupa Birliği arasında Gümrük Birliği Ek Protokolü mutabakatı konusunda pürüz çıktı. 
     Avrupa Birliği - Ankara hattındaki mektup teatisi sorunlu başladı. AB, Türkiye'nin limanlarını Kıbrıs Rum yönetimi gemilerine açmamasının Gümrük Birliği'nin ihlali olacağını duyurdu. 
     Türkiye, mutabakat mektubunda Kıbrıs Rum kesiminden 'Kıbrıs Cumhuriyeti' olarak söz etti, ancak Rum gemilerinin Türk limanlarına giremeyeceğini belirtti. 
     Avrupa Birliği'nin Genişlemeden Sorumlu Üyesi Olli Rehn'in sözcüsü ise, Rum gemi ve uçaklarına kısıtlama getirilmesinin Gümrük Birliği Anlaşması'nın ihlali olacağını söyledi. 
     Birlik Türkiye'nin Gümrük Birliği konusunda 'ayrımcılık' yapmamasını isterken, Türkiye Gümrük Birliği'nin malların serbest dolaşımını kapsadığını, ancak hizmetlerin serbest dolaşımını içermediğini belirtiyor. 
     Hangi tarafın haklı olup olmadığı ise hukuksal bir konu. Ancak Rum tarafının hizmetlerin serbest dolaşımı için de ısrarcı olacağı belirtiliyor. 
     
     Light tanınma' nitelemesi 
     Bu arada Türkiye-AB Karma Parlamento Komisyonu Eşbaşkanı Joost Lagendijk, "Türkiye’den müzakerelere başlaması için Kıbrıs Cumhuriyeti’ni tanıması istenmiyor, ancak Türkiye Gümrük Birliği Protokolü'nü Kıbrıs’ı da kapsayacak şekilde genişlettiği zaman bu, tabiri caizse bir ’light’ tanınma olacaktır" diye konuştu. 
     ABHaber’e açıklama yapan Lagendijk, Türkiye’nin mektup teatisiyle Uyum Protokolü’nü imzalayacak olmasını olumlu karşıladığını belirterek, "Bu Türkiye’nin verdiği sözleri tuttuğunun da kanıtıdır" dedi. 
     
     AB mektup teatisinden memnun 
     Söz konusu pürüzlere rağmen Genişlemeden Sorumlu Üye Rehn, uyum protokolüyle ilgili mektubu müzakerelerin başlaması için olumlu bir adım olarak gördüğünü söyledi. 
     Gümrük Birliği anlaşmasını Avrupa Birliği'nin yeni üyelerini de kapsayacak şekilde genişleten ek protokolün imzasının önemli olduğunu vurgulayan Olli Rehn, imzanın Türkiye'nin Güney Kıbrıs'ı resmen tanıması olarak kabul görmediğini belirtti. 
     
</TEXT>
</DOC>
