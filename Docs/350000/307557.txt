<DOC>
<DOCNO> 307557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo26.html </URL>
<DATE> 2005/01/18/ </DATE>
<TIME> 17.52 </TIME>
<AUTHOR>  </AUTHOR>
<HEADLINE>
Adanaspor geçici yönetimi çalışmalara başladı 
</HEADLINE>
<TEXT>

     İkinci Futbol Ligi A Kategorisi takımlarından Adanaspor'da, sezon sonuna kadar görev yapması amacıyla oluşturulan icra kurulu çalışmalarına başladı. 
     İcra kurulu ilk olarak teknik kadroda değişikliğe giderek teknik direktörlüğe eski futbolculardan Şevket Kesler'i getirdi. 
     İcra Kurulu Başkanı Yaşar Deniz, kulüp binasında düzenlenen imza töreninde, kurul olarak hedeflerinin Adanaspor'u bulunduğu yerden yukarılara çıkarmak olduğunu söyledi. 
     Teknik kadro değişikliğinin ardından transfer çalışmalarına da hız kazandırdıklarını ve bazı futbolcularla görüşmelerin sürdüğünü belirten Deniz, ''Zamanımız kısıtlı, işimiz zor. Umudumuzun az olduğunu biliyoruz. Ancak, takımın küme düşmemesi için çaba harcayacağız. Bunun için de var gücümüzle çalışacağız'' dedi. 
     Deniz, Adanaspor'un geleceğinin iyi olacağını savunarak, kendilerine herkesin katkı vermesini istedi. 
     Teknik Direktör Şevket Kesler de Adanaspor ile sezon sonuna kadar koşulsuz sözleşme imzaladığını söyledi. 
     Herkesin desteğine ihtiyaçları bulunduğunu anlatan Kesler, şunları kaydetti 
     ''Takımın kümede kalması için gece-gündüz çalışacağız. Bizim için bu konuda yoğun bir süreç başlayacak. Zaten bu zorluğu bilerek görevi kabul ettik. Çok az zamanımız kaldı. Takıma en kötü şartlarda banko oynayabilecek 6 transfer yapacağız.'' Kesler'in yardımcılıklarına ise Ercan Aslankeser ile Adnan Çağlar getirildi. 
     
</TEXT>
</DOC>
