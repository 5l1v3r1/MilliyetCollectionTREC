<DOC>
<DOCNO> 311992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun48.html </URL>
<DATE> 2005/02/03/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
Hamaney "Bush İran yönetimini yıkmakta başarısız olacak" 
</HEADLINE>
<TEXT>

     İran'ın dini lideri Ayetullah Ali Hamaney, ABD Başkanı George Bush'un dün yaptığı ''Birliğin Durumu'' konuşmasını kınayarak, Bush'un İran yönetimini yıkmakta başarısız olacağını söyledi. 
     Devlet televizyonun haberinde, Hamaney'in, ''İran İslam Cumhuriyeti ezilenleri desteklediği ve ezenlere karşı çıktığı için, küresel zorbaların saldırısına uğruyor'' dediği bildirildi. 
     Hamaney, bir toplantıda öğrencilere hitaben yaptığı konuşmada, Amerika'nın elindeki tüm araçlarla, yetenekli İran ulusunun gelişmesini engellemeye ve onu yaşamdan mahrum etmeye çalıştığını söyledi. 
     Amerika'yı yedi başlı ejderhaya benzeten Hamaney, ABD'yi yönlendiren beyinlerin, kendi çıkarlarını karşılaması için Bush'u iktidara getiren Siyonistler ile Siyonist olmayan kapitalistler olduğunu söyledi. 
     Hamaney, 1979'dan beri tüm ABD başkanlarının İran yönetimini yıkmaya çalıştığını ancak başarısız olduğunu, Bush'un da başarısız olacağını belirtti. 
     Bush konuşmasında, İran'ın terörü destekleyen en önde gelen devlet olduğunu iddia etmişti. 
     
</TEXT>
</DOC>
