<DOC>
<DOCNO> 341551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy17.html </URL>
<DATE> 2005/05/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Rehn Müzakerelerin planlandığı gibi 3 Ekim'de başlayacağına eminim 
</HEADLINE>
<TEXT>

     -DIŞİŞLERİ BAKANI GÜL, OLLİ REHN İLE GÖRÜŞTÜ -REHN "MÜZAKERELERİN PLANLANDIĞI GİBİ 3 EKİM’DE BAŞLAYACAĞINA EMİNİM" 
     FOTOĞRAFLI GÖRÜNTÜLÜ 
     BÜKREŞ A.A - 11.05.2005 - Mehmet Toroğlu bildiriyor - Dışişleri Bakanı ve Başbakan Yardımcısı Abdullah Gül, Romanya’nın başkenti Bükreş’te düzenlenen Güneydoğu Avrupa Ülkeleri İşbirliği Süreci zirvesinde verilen arada, AB Komisyonu’nun genişlemeden sorumlu üyesi Olli Rehn ile görüştü. 
     Görüşmenin ardından gazetecilerin soruları yanıtlayan Rehn, Türkiye ile müzakerelerin planlandığı gibi 3 Ekim’de başlayacağına emin olduğunu söyledi. 
     Gül ile çok yapıcı bir görüşme yaptıklarını kaydeden Rehn, "Türkiye yasal reformları tamamlayacağı ve Ankara Anlaşması’nın uyum protokolünü imzalayacağı için, müzakerelerin planlandığı gibi 3 Ekim’de başlayacağına eminim" diye konuştu. 
     Görüşmede Kıbrıs konusunun da ele alındığını aktaran Rehn, bu sorunun çözümü yolunda iki tarafta da siyasi istek bulunduğunu söyledi. 
     Diplomatik kaynaklardan edinilen bilgiye göre, Rehn görüşmede, Türkiye’de müzakere süreciyle ilgili hazırlıkların çok iyi gittiğini, özellikle Başbakan Recep Tayyip Erdoğan ve Dışişleri Bakanı Gül’ün son dönemdeki açıklamalarının çok olumlu olduğunu ifade etti. 
     Müzakere sürecinin önünde bir engel olmadığını dile getiren Rehn’in, Gül ile çok pozitif konuştuğu ve herhangi bir eleştirisinin olmadığı öğrenildi. 
     Görüşmede Kıbrıs’a yapacağı ziyaretten de bahseden Rehn’in, KKTC ile ilgili iki AB tüzüğü üzerinde çalıştıklarını kaydettiği de belirtildi. 
     Kıbrıs konusunda tarafların son gelişmeleri kayda geçirdikleri, Rum lider Tasos Papadopulos ile Erdoğan’ın görüşmesinin gündeme geldiği görüşmede Rehn’in, çözüm çabalarının sürmesinden memnuniyet duyduklarını ifade ettiği belirtildi. 
     Görüşmede Rehn ayrıca, 3 Ekim’e kadar çıkartılacak belgeler ve takvim hakkında bilgi verdi. 
     Gül’ün de görüşmede, Kıbrıs konusundaki tutumunu yineleyerek, kapsamlı çözümden yana olduklarını ve BM çabalarını desteklediklerini dile getirdiği belirtildi. 15 dakika sürmesi öngörülen görüşme yaklaşık yarım saat sürdü. 
     
</TEXT>
</DOC>
