<DOC>
<DOCNO> 327622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur27.html </URL>
<DATE> 2005/03/27/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
Göksel "Siyaset ve siyasetçiye güveni yeniden sağladık" 
</HEADLINE>
<TEXT>

     AK Parti Genel Başkan Yardımcısı Nükhet Hotar Göksel, siyaset ve siyasetçiye yeniden güveni sağladıklarını söyledi. 
     Göksel, AK Parti İzmir İl Başkanlığı'nın Özdere Beldesi'nde düzenlediği parti içi eğitim toplantısında yaptığı konuşmada, 2,5 yıllık iktidarları boyunca hep halkla iç içe olduklarını belirterek, şunları kaydetti 
     ''Siyaset ve siyasetçiye güveni yeniden sağladık. Halka iki anahtar vaat etmezseniz insanların da o yönde beklentisi olmaz. İşte biz halkın beklentilerini bilerek politika yaptık. Eskiden iş istekleri, artık yerini toplumsal beklentilere bıraktı.'' Göksel, hükümet olarak eğitim, sağlık, adalet ve güvenlik alanlarındaki sorunlara öncelik verdiklerini de sözlerine ekledi. 
     TBMM Uyum Komisyonu Üyesi Zekeriye Akçam ise Türkiye'de tarımda çalışan 37 milyon insanın AB'ye uyum sürecinde tarımdan uzaklaşacağı yönünde bir beklentinin bulunduğunu ancak bu beklentinin tamamen yanlış olduğunu söyledi. Tarıma rasyonel desteklemenin devam edeceğini belirten Akçam, hükümet olarak amaçlarının vatandaşla bütünleşme olduğunu ve bu amaç için çalıştıklarını bildirdi. 
     Bu arada, CHP'den istifa eden İl Genel Meclisi üyesi Mehmet Emin Belkıs, AK Parti'ye katıldı. İzmir Milletvekili İsmail Katmerci, Belkıs ile daha önce aynı partide görev yaptıklarını, kendisinin çalışkan biri olduğunu söyledi. Belkıs da kendisinin milliyetçi, muhafazakar biri olduğunu ve AK Parti'ye hizmet etmekten mutluluk duyacağını bildirdi. 
     
</TEXT>
</DOC>
