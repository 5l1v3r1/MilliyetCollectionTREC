<DOC>
<DOCNO> 326626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko12.html </URL>
<DATE> 2005/03/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Prof. Turunç Avrupalıların Türkiye'ye bakışı olumlu yönde değişti... 
</HEADLINE>
<TEXT>

     Fransa'nın Bordeaux Üniversitesi İktisadi Bilimler Fakültesi Anabilim Dalı Öğretim Üyesi Prof. Dr. Garip Turunç, Avrupa Birliği'ne girme sürecindeki Türkiye'nin kabuk değiştirdiğini ancak, bunun sancılı gerçekleştiğinin gözlendiğini belirtti. 
     Prof. Dr. Garip Turunç, ziyaret amacıyla geldiği Antakya'da, Türkiye'nin en büyük sorununun eğitim olduğunu, ''cahilliğin fakirliği, fakirliğin de cahilliği doğurduğu''nun net bir şekilde izlenebildiğini kaydetti. 
     Türkiye'deki bu kısır döngüyü tersine çevirmenin yolunun halkı aydınlatmaktan geçtiğini belirten Turunç, bunun uzun bir süreç alabileceğini, sorunun çözümü konusunda doğru yöntemler ve yoğun çalışmayla kısa sürede büyük adımlar atılabileceğini vurguladı. 
     Turunç, Türkiye'de her şeye rağmen olumlu gelişmelerin yaşandığını, bunları Avrupa ülkelerdeki basınının da yakından takip ettiğini ifade ederek, şunları söyledi 
     ''Daha önceleri, Avrupalıların Türkiye'ye bakış açısı çok farklıydı. Bu olumlu yönde değişti. Problemli bir ülke olarak değerlendiriliyor, medyada Türkiye'yi küçümseyecek haberler yer alıyordu. Türk vatandaşı olarak bizler de hayal kırıklığına uğruyorduk. Ancak, son dönemde Türkiye kabuk değiştirme sürecine girdi. Ancak, bunu sancılı gerçekleştiriyor. Tabi ki iyiye gidiş bazılarının çıkarlarına ters düşüyor. Bu durum da sıkıntıları artırıyor.'' 
     
     TÜRK AKADEMİSYENLERİN ÇABASI 
     Türkiye'den 1966 yılında ayrıldığını ancak, hiçbir zaman bağlantısını koparmadığını, uzun süreli aralıklarla da olsa ziyarete geldiğini ifade eden Turunç, bu sayede katedilen mesafeyi iyi bir şekilde gözlemlediğini belirterek, şunları kaydetti 
     ''Hükümet, Türkiye'nin AB sürecinde gayretli olduğunu gösteriyor. Bu konuda elinden geleni yapıyor. Ancak, Fransa ve diğer AB üyesi ülkelerde, çevremdeki ve diyalog halinde bulunduğum akademisyenler arasında tecrübe eksikliği olduğu yönünde yorumlar ağır basıyor. 
     Biz Türkiye dışındaki akademisyenler, Türkiye'nin AB'ye hazırlığı konusunda elimizden gelen çabayı gösteriyoruz. Türkiye'nin daha demokratik, insan haklarına daha fazla önem veren, kişi başına düşen milli geliri çağdaş standartlara ulaşmış bir ülke olması önemlidir. AB'ye girme dinamiği bunu sağlayabilir. Türkiye'nin AB'ye mutlaka gireceğine inanıyorum.'' 
     
</TEXT>
</DOC>
