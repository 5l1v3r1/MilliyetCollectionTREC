<DOC>
<DOCNO> 313388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun06.html </URL>
<DATE> 2005/02/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD esirleri kesip biçmiş 
</HEADLINE>
<TEXT>

     AFP 

      ABD askerlerinin Irak'taki Ebu Garib hapishanesinde esirlere işkencelerin fotoğrafları dünyayı şoke ederken, yaşananlara dair yeni iddialar ortaya atılıyor. 
     Time dergisinin, 2003 sonundan başlayarak 2004 boyunca hapishanede görevli ulusal muhafız yüzbaşısı Kelly Parrson'a dayanarak verdiği 'Bir askerin itirafları' başlıklı habere göre, cerrahi deneyimi olmayan tıbbi personel yaralı esirlerin üzerinde kol-bacak kesme gibi ameliyatlar da gerçekleştirmiş. 
     
     'Bir esir sorguda öldü' 
     Direnişçilerin hapishaneye düzenlediği saldırıların birinde ağır yaralanan Parrson'ın hasta yatağında yaptığı açıklamalara bakılırsa Ebu Garib'de yeterli sayıda cerrah ve psikiyatrist olmadığı için ehil olmayan personel esirlere olmadık müdahalelerde bulunmuş. 
     Şarapneller yaralananlardan bazılarının, gerek olmadığı halde kolları ve bacakları kesilmiş, aklını yitirip kafasını duvarlara vurmaya başlayan bir Iraklının kafasına ise kask geçirilip kendi haline bırakılmış. 
     Tıbbi malzemelerinse hijyen koşullara uyulmadan kullanıldığını anlatan Parrson, "Ölen bir kişinin oksijen tüpü bir başkasına bağlanıyordu. Askerler kullanıldıktan sonra çöpe atılması gereken malzemeleri kullanmaya devam ediyordu" dedi. 
     Bir keresinde de tıbbi personelden biri Parrson'a gelerek bir esirin sorguda öldüğünü ama sahte kayıtlarla olayın örtbas edildiğini anlatıp sesini çıkarmamasını söylemiş. Parrson'un durumu ilettiği Pentagon ise soruşturmanın sürdüğü yanıtını vermiş. 
     
</TEXT>
</DOC>
