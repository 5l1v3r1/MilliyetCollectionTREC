<DOC>
<DOCNO> 301465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/siyaset/siy01.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutandan yolsuzluk şerhi 
</HEADLINE>
<TEXT>


Tuğgeneral Kılıçarslan'ın, Özel Kuvvetler'deki ihaleye, "Ebat ve sayılar, ihtiyacın üzerinde" diyerek şerh koyduğu anlaşıldı 

BARKIN ŞIK Ankara 


Özel Kuvvetler Komutanlığı'nın ÖKK Oğulbey tesisleriyle ilgili 171 sayfalık yolsuzluk iddianamesi, 2. Ordu Komutan Yardımcısı Tuğgeneral Abdullah Kılıçarslan'ın, 1998'de kurmay albay rütbesiyle, inşaatın "raydan" çıkmasına neden olan gelişmelere itiraz şerhi koyduğunu ortaya çıkardı. 
Askeri savcının iddianamesinde, "Milli Savunma Bakanlığı MSB aracılığıyla Ali Osman Özmen tarafından dikte edilen bu tesisi, ÖKK'nın ihtiyacı gibi gösteren yazı, askeri yazışmalarda örneğine sık rastlanmayan bir üslupla Kur. Bşk. Kur. Alb. Abdullah Kılıçarslan tarafından itiraz şerhi konularak parafe edilmiştir. Kur. Alb. Kılıçarslan şerhinde, 'İhtiyaç bildirim formlarındaki ebat ve sayıların ihtiyacın üzerinde olduğunu değerlendirmekteyim. Arz ederim. 05 6' demiştir" ifadesi yer aldı. 
İddianamede, Kılıçarslan'ın şerhini dikkate almayan ÖKK Komutan Vekili'nin, MSB'nin talebi doğrultusunda, istenen formları bakanlığa göndermesinin, projenin raydan çıkmasına neden olduğu belirtildi. 5 Haziran 1998'deki bu yazışma sonrası, Oğulbey inşaat alanı 5 kat genişleyerek, 13 bin 500 metrekareden 86 bin metrekareye çıktı. İnşaatın 1. keşfinde 67 bin 400 metreküp olan kazı imalatı 2 milyon 300 bin metreküpe, 4 bin 850 metreküp olan beton miktarı 107 bin metreküpe, 38 bin metrekare olan kalıp imalatı 163 bin 374 metrekareye, 15 bin 900 olan tecrit imalatı da 120 bin 944 metrekareye ulaştı. Keşif artışında yaşanan yüzde 617'lik artışın önemli bir kısmı bu dönemde yaşandı. 1. keşif bedelinde 2 trilyon liraya mal edilmesi planlanan tesis için, 100 trilyon lira ödenek planlandı. Kamuoyu Kılıçarslan'ı, Süleymaniye baskınıyla tanıdı. 2003'te ÖKK Komutan Yardımcılığı görevini yürüten Kılıçarslan, bölgeye giderek olayları Ankara'ya rapor eden üst düzey yetkili oldu. 


</TEXT>
</DOC>
