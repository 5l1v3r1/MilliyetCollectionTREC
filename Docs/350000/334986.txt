<DOC>
<DOCNO> 334986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/guncel/gun04.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseler alarm veriyor 
</HEADLINE>
<TEXT>


43 okulda 3483 öğrenciyle yapılan bir araştırma, lise öğrencilerinin karıştıkları suçlarda ve silahlanmada artış yaşandığını ortaya koydu 

AYŞEGÜL AYDOĞAN İstanbul 

İstanbul İl Milli Eğitim Müdürlüğü'nün desteğiyle, Yeniden Sağlık ve Eğitim Derneği tarafından Mart - Mayıs 2004 tarihleri arasında, İstanbul'un 15 ilçesinden rasgele seçilen 43 okulda yapılan araştırmaya 3483 öğrenci katıldı. Doç. Dr. Kültegin Ögel, Ceyda Yılmazçetin Eke, Sevil Taner ve Bilge Erol'un yürüttüğü araştırmaya katılan öğrencilerin yüzde 15.3'ü 16 yaşından büyük. Milliyet'in ulaştığı araştırmanın bazı sonuçları şöyle 

Yüzde 58'i 'öfkeliyim' diyor 
Öğrencilerin yüzde 58.2'si kendisini öfkeli biri olarak değerlendirdi. Yüzde 16.3'ü öfkelendiklerinde sıklıkla bağırıp küfrettiklerini, yüzde 8.5'i öfkelendiklerinde sıklıkla kendilerine zarar verecek türde davranışlarda bulunduklarını, yüzde 6.5'i eşyalara ve yüzde 4.9'u ise başkalarına zarar verdiklerini belirtti.Öğrencilerin yarısı son bir yıl içinde en az bir kez fiziksel bir kavgada bulunduğunu, yüzde 15.4'ü son bir yıl içinde kavga sonucu yaralandığını, yüzde 2.6'sı hayatı boyunca en az bir kez bıçak, çakı ya da benzeri kesici alet taşıdığını, yüzde 10'u da hayat boyu herhangi bir çeteye girdiğini söyledi.Öğrencilerin yüzde 25.4'ü hayatı boyunca en az bir kere kendini kestiğini, yüzde 9.5'i hayatı boyunca en az bir kez vücudunda tütün söndürdüğünü, yüzde 41.4'ü ise sinirlendiğinde başını ya da yumruğunu vurduğu için yaralandığını ifade etti.Hayatı boyunca en az bir kere bir başkasını yaralayanların oranı yüzde 26.3. Katılanların yüzde 14.8'i en az bir kez herhangi bir suç işlediğini, yüzde 10.8'i hayat boyu en az bir kez başının polisle belaya girdiğini, yüzde 3'ü en az bir kez nezarethanede kaldığını belirtti.Herhangi bir çeteye girdiklerini belirtenlerin oranı yüzde 10. Bunlardan yaklaşık yüzde 3'ü çeteye kendi istekleriyle girdiklerini ve halen üye olduklarını belirtti. 

Ecstasy kullanımı 287 arttı 

"İstanbul'da 10. sınıf lise 2 öğrencileri arasında madde kullanım yaygınlığı" araştırmasının uyuşturucuyla ilgili bölümü, dün Bilgi Üniversitesi'nde araştırmanın koordinatörü Doç. Dr. Kültegin Ögel tarafından açıklandı. Buna göre uyuşturucu, uçucu ve uyarıcı maddelerin kullanımında 'alarm' seviyesinde artış olduğu belirlendi.Araştırma, 3 yıl öncesine 2001 göre, eroinde yüzde 100, ecstasyde yüzde 287.5, diğer uyuşturucu haplarda ise yüzde 184.6 artış olduğunu ortaya koydu. Herhangi bir maddeyi deneyen öğrencilerin oranı, yüzde 7 olarak belirlendi.Ögel, ecstasydeki yüzde 287'lik artışla ilgili olarak, "İlkönce bu sonuca inanmadık. Hatta yanlış hesaplandığını düşündüm. Dünyada pek çok ülkeden de yüksek olduğunu belirledik. Ecstasy terimi talebi artırıyor. Bunun yerine lütfen sentetik hap diyelim" dedi. 






</TEXT>
</DOC>
