<DOC>
<DOCNO> 330118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko32.html </URL>
<DATE> 2005/04/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
OPEC Petrol üretim kotasını artırmak için telefon diplomasisi başladı 
</HEADLINE>
<TEXT>

     Petrol İhraç Eden Ülkeler Örgütü OPEC Başkanı Kuveyt Enerji Bakanı Şeyh Ahmed el-Fahd el-Sabah, halen 27.5 milyon varil olan günlük resmi üretim kotasını 500 bin varillik artışla 28 milyon varile çıkarma kararı için üye ülkelerin petrol bakanları arasında telefon diplomasisinin başladığını söyledi. 
     Gazetecilerin sorularını cevaplandıran el-Sabah, petrol piyasasında arzın yeterli olduğunu savunarak, fiyatların seyri açısından ABD'deki ticari petrol stoklarıyla ilgili verileri takip ettiklerini kaydetti. 
     OPEC olarak rekor seviyelerde gezinen ve yılbaşından bu yana yüzde 30 artan fiyatları soğutmak için 2 gün önce harekete geçtiklerini anlatan el-Sabah, bu konudaki kararın iki hafta içinde alınması gerektiğini bildirdi. 
     OPEC Başkanı el-Sabah, üretim artışı kararı alındığında bunun Mayıs ayında uygulanmaya başlayacağını ifade etti. 
     Öte yandan uluslararası ,borsalarda yeni haftaya yeni rekorlarla giren petrol fiyatlarının yükselişi sürüyor. 
     New York Borsası'nda geçen haftaki kapanışına göre 91 sent yükselen ABD hafif petrolünün varili 58.18 dolara ulaşarak yeni tarihi rekorunu belirledi. 
     Londra Borsası'nda işlem gören Brent petrolü de tarihinde ilk kez 57 dolar seviyesini geride bıraktı. Borsada bugün 1.14 dolar artan Brent petrolünün varili, 57.65 dolara ulaştı. 
     Analistler, OPEC'in üretim artışı konusunda hızlı davranmaması halinde fiyatların psikolojik öneme sahip 60 dolar seviyesini deneyebileceğini belirtiyorlar. 
     
</TEXT>
</DOC>
