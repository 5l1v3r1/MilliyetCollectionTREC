<DOC>
<DOCNO> 315778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy19.html </URL>
<DATE> 2005/02/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Kaymakamlık sınavında ikinci olup sözlüde elenince dava açtı... 
</HEADLINE>
<TEXT>

     Geçen yıl girdiği kaymakamlık sınavında Türkiye ikincisi olan Ali Sakar, mülakatta elenince İçişleri Bakanlığı aleyhine Ankara İdare Mahkemesi'ne dava açtı. 
     Sakar, İnönü Üniversitesi İktisadi ve İdari Bilimler Fakültesi İktisat Bölümü'nden 1999 yılında mezun olduğunu, o tarihten beri 4 kez girdiği kaymakamlık sınavlarının yazılı kısımlarının tümünü kazandığını söyledi. 
     Geçen yıl Ekim ayında yapılan sınavda ise Türkiye ikincisi olduğunu ifade eden Sakar, ''Dereceye girdiğimi öğrendiğimde çok sevindim. Çünkü İlk 3'e girenler, genelde kaymakam olarak atanır diye bir kanı vardır'' dedi. 
     Yazılı sınavın ardından 6 Ocak'ta sözlü sınava katıldığını, bunun da 3-5 dakika sürdüğünü belirten Sakar, şöyle konuştu 
     ''Mülakatta elendiğimi söylediler. Beni hangi konuda yetersiz bulduklarını bilmiyorum. Bunu öğrenmek ve hakkımı aramak için İçişleri Bakanlığı aleyhine Ankara İdare Mahkemesi'ne dava açtım. Üniversiteyi zor şartlarda bitirdim. Sınava, günde 14 saat çalışarak hazırlandım. Sınava girebilmek için defalarca Ankara'ya gitmemiz gerekiyordu. Bu da beni ekonomik olarak çok yıprattı.'' TEDAŞ Elazığ Müessese Müdürlüğü'nde 2 ay önce sözleşmeli işçi olarak çalışmaya başladığını bildiren Sakar, 30 yaşında olduğunu ve yaş sınırı nedeniyle kaymakamlık sınavına tekrar giremeyeceğini de kaydetti. 
     
</TEXT>
</DOC>
