<DOC>
<DOCNO> 305572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur47.html </URL>
<DATE> 2005/01/11/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Denktaş Bursa'da bir konferansta konuştu 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs'ta yalan üzerine, yanlışlar üzerine barış yapmaya kalkıyorlar'' dedi. 
     Denktaş, Uludağ Üniversitesi Rektörlüğü ve Atatürkçü Düşünce Derneği'nce düzenlenen ''Türkiye-Kıbrıs ve AB İlişkileri'' konulu konferansta, Kıbrıs'ın Türkiye'siz, Türkiye'nin de Kıbrıs'sız olamayacağını söyledi. 
     Kuzey Kıbrıs Türk Cumhuriyeti'nin, 1950'li yıllardan bugüne nasıl geldiğini anlatan Denktaş, kendilerine ''Geçmişte yaşamayın, ileriye bakın'' denildiğini kaydederek, şöyle devam etti 
     ''İleriye bakıyoruz. Nereden bakıyoruz Olduğumuz yerden. Olduğumuz yer can ve kan pahasına kurulmuş olan, anavatan Türkiye'nin tanıdığı KKTC'dir. Durduğumuz yer devletimizdir, bağımsızlığımızdır. Biz ileriye buradan bakıyoruz. Biz bu zeminden güneydeki Rum devletiyle uzlaşmaya hazırız. Ama bize 21 yaşına girmiş olan devletimize Böyle devlet yoktur, bağımsızlık yoktur, egemen değilsiniz diyenler karşısında geçmişi hatırlamak ve hatırlatmak görevimizdir. 
     Dünyanın hiçbir yerinde yalan üzerine barış olmuş değildir. Kıbrıs'ta yalan üzerine, yanlışlar üzerine barış yapmaya kalkıyorlar. Uluslararası anlaşmaları yırtıp atanlar, 'Anayasa yoktur' diyenler, Avrupa'ya layık görülenler, bu zulüm karşısında canını, hakkını, hürriyetini zor kurtaran ve insanca yaşamak için devletini kuran Kıbrıs Türklerini yasadışı, tanınmayan ve azınlık cemaat olarak görüyorlar. İşte bu haksızlığa 'hayır' diyoruz ve 'hayır' demeye devam edeceğiz.'' Denktaş, yıllarca Rum tarafının liderleriyle görüştüğünü, uzlaşma sağlanması için yapmadığı fedakarlığın kalmadığını, ancak yine de uzlaşma sağlanamadığını kaydetti. 
     Türklerin azınlık olduğunu kabul etmedikleri için uzlaşmanın sağlanamadığını ifade eden Denktaş, ''Uzlaşma olmadı, çünkü Türkiye'nin garantörlüğünün devam etmesi gereği üzerinde ısrarla durduk. 'Türk-Yunan dengesi bozulamaz. Rum bizim hükümetimiz, devletimiz olamaz' noktalarında ısrar ettik'' dedi. 
     
</TEXT>
</DOC>
