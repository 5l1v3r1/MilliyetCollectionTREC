<DOC>
<DOCNO> 343799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur53.html </URL>
<DATE> 2005/05/18/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Göçükte hayatlarını kaybeden madencilerin cenazeleri toprağa verildi 
</HEADLINE>
<TEXT>

     Türkiye Taşkömürü Kurumu TTK 
     Kozlu Müessese Müdürlüğü maden ocağında meydana gelen göçük sonucu hayatını kaybeden 3 işçinin cenazeleri toprağa verildi. 
     Kozlu İncirharmanı 1 No’lu Maden Ocağı’nın eksi 560 kodunda tavan kısmında meydana gelen göçükte kalarak yaşamını yitiren Kamil Burgucu, merkez ilçeye bağlı Tasmacı Köyü’nde, metan gazından etkilenerek ölen işçilerden Şahin Akkurt Öğberler beldesinde, İsmail Akyol da Beycuma beldesinde toprağa verildi. 
     Bu arada, katıldıkları kurtarma çalışmaları sırasında gazdan etkilenerek Zonguldak Devlet Hastanesi’nde tedavi altına alınan üretim işçileri Soner Algan ve Vedat Doğan taburcu edildi. 
     Kozlu İncirharmanı 1 No’lu Maden Ocağı’nın eksi 560 kodunda sabah saatlerinde tavan kısmında meydana gelen göçükte kalan Kamil Burgucu ile metan gazından etkilendiği bildirilen Şahin Akkurt ve İsmail Akyol yaşamını yitirmişti. 
     Kurtarma çalışmalarına katılarak gazdan etkilenen üretim işçileri Cihat Gürler, Şahin Aydın, Soner Algan ve Vedat Doğan, Zonguldak’taki hastanelerde tedavi altına alınmıştı. 
     
</TEXT>
</DOC>
