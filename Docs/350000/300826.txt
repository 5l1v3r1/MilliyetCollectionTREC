<DOC>
<DOCNO> 300826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yazar/civaoglu.html </URL>
<DATE> 2004/12/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Başkanlık sistemi 
</HEADLINE>
<TEXT>


Başkanlık sistemi tartışmaları, gündemin üst sıralarına tırmandı."R.T. Erdoğan, Cumhurbaşkanlığı'nı iki dönem düşünmediğini... Bir dönem daha Başbakanlık yaparak, icrada kalarak, Türkiye'yi kafasındaki çizgiye taşımak istediğini... Simgesel bir yer olan Çankaya Köşkü'ne çıkarsa, bunu yapamayacağı kaygısı taşıdığını" söylemiş. 
Güvenilir bir gazeteci dostum, bu söylemi Erdoğan'dan, yani, "birinci ağızdan" dinlemiş. 
Söylem doğru. Ancak... 

Söylem ve eylem 
Daha önce, Özal ve Demirel de Başbakanlık yıllarında "Çankaya'ya çıkmamak" ekseninde mesajlar vermişlerdi. 
Ama... 
Cumhurbaşkanlığı boşaldığında, bu sözler geride kalmıştı. 
İkisi de seçilebilmek şansını güvenceye aldıklarında, hiç uzatmadan Cumhurbaşkanı adayı olduklarını açıkladılar. 
Çankaya'ya çıktılar. 
Özal'ın Anavatan'ının ve Demirel'in DYP'sinin başsız kalabileceği, siyasette tökezleyeceği, kaygıları bir şey "yazmadı ..." 
Lider için, siyasetin doruğuna çıkmak tutkudur. Çankaya da böyle görülmeli. 
Sonuçta, Özal da, Demirel de doğal olanı yapmışlardı. 
Ayrıca... 
Her ikisine de partilerinden büyük baskı vardı. 
"Bizim partimizin lideri, neden siyasetin en üst noktasına çıkmasın Bu şerefi neden yaşamasın, neden bize yaşatmasın" korosu oluşmuştu. 
Rakip partilere karşı psikolojik üstünlüktü tatmak istedikleri lezzet. 
Bu rüzg r da Demirel ve Özal'daki - var idiyse - son tereddütleri kırmış olmalı. 
Hele Demirel için durum daha da farklıydı... 
İki kez askeri ihtilalle devrilmişti. Sürgüne gönderilmişti. Yıllarca, siyaseten yasaklı kalmıştı. Namlunun ucundan, sürgünden, tel örgülerden, devletin zirvesine çıkmanın "kendisiyle" ve "demokrasiyle" hesaplaşması vardı yaşam çizgisinde. 

Tarihin dersi 
3 yıl sonra Cumhurbaşkanı Sezer'in görev süresi doluyor. 
Büyük bir sürprizle AKP bölünmezse, Türkiye, yeniden seçime gitmezse, şu sayılarla Başbakan Erdoğan, TBMM aritmetiğine egemen. 
Cumhurbaşkanı seçilme sayısına - rahat - sahip. 
Bir sürü karşı etken, olası direnç parametreleri sayılabilir ancak bunlar "sayı" değil... Burada "oy sayısı" konuşuyoruz. 
Başbakan R.T. Erdoğan da, tıpkı daha önce Özal ve Demirel örneklerinde olduğu gibi, söylemlerini geride bırakarak Çankaya'ya açılan kapı tokmağı elinde olacaksa, çevirir, içeri girer. 
Siyasetin ve siyasetçinin doğası budur. 
Meşhur "kendim için bir şey istiyorsam namerdim" söylemi bağlayıcı değildir. 
Çankaya'da her ikisi de "Başkanlık sistemi" istemişlerdir. 
Lafla kalmıştır. 

RTE dosyası 
RTE dosyasındaki fark ise, daha Çankaya'nın boşalmasına 3 yıl varken, "Başkanlık sistemine geçişin" gündeme taşınmış olmasıdır. 
Bunun, Cemil Çiçek gibi, siyaseti de, hukuku da bilen ve hukuk yapısında sessiz bir devrim yapan Adalet Bakanı tarafından dile getirilmesi, hadiseyi, daha öncekiler gibi "kulis geyiği" olmaktan çıkaran ciddi boyuttur. 
Özal'ın bir yöntemi vardı... 
Kafasındaki konuyu, bir uygun kanalla kamuoyu gündemine getirtir, ısıtır, zemini alıştırırdı... 
"Başkanlık sistemi" tartışmalarının ucundan ama hukukun yetkili ucundan başlatılması, Özal yöntemini anımsatıyor. 
"Gerekçe... AB yolculuğunun sağlıklı sürmesi, istikrarlı siyaset." 
Yani, Anayasa'da Başkanlık sistemi için değişiklik girişimini, "AB'ye tam üyelik beklenti dalgası üzerinde yükseltmek ve o dalga üzerinde taşıtmak..." 
Erdoğan'ı böylece Başbakanlığından da güçlü olacağı icrai yetkilerle Cumhurbaşkanı seçmek. 
AKP'yi kimsesiz bırakmamak... 
....... 
Masanın öte tarafı böyle görünüyor. 
....... 
Oysa... Masanın dört köşesi, dört kenarı var. 
Ya diğer üç kenar 
Siyasetin sadece "aritmetiği Meclis'teki parmak sayısı " değil, "geometrisi" de vardır. 
....... 
Çankaya'nın coğrafya koordinatını "enlem" ve "boylam" dereceleri... Olabilirlik şansını ise "siyasal aritmetik" ve "siyasi geometri" belirler. 



</TEXT>
</DOC>
