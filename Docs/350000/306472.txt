<DOC>
<DOCNO> 306472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko49.html </URL>
<DATE> 2005/01/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
'Türkiye'nin Çin'e tekstil kotası uygulaması AB'nin kafasını bulandırdı' 
</HEADLINE>
<TEXT>

     Türkiye'nin Çin'e tekstil kotası uygulamasının Avrupa Birliği'nin AB kafasını bulandırdığını yazan Amerikan Wall Street Journal gazetesi, 9 Ocak'ta aldığı kota kararı neticesinde Türkiye'nin reddedeceği Çin tekstil ürünlerinin de Avrupa pazarlarına yöneleceği endişesiyle, Çin'in ucuz tekstil ürünlerinin Avrupa'ya ithalatına sınırlama getirilmesinde Türkiye'nin takip edilmesi konusunda baskıların arttığını kaydetti. 
     Türkiye'nin, kendi tekstil sanayine zarar verdiği gerekçesiyle, 43 kategorideki Çin tekstil ürününün ithalatına yönelik bir acil ithal kotası kararı aldığını kaydeden gazete, bunun Çin tekstil ürünlerinin 2004 yılındaki ithal seviyesinden sadece yüzde 7,5 civarında, yünlü ürünlerde ise yüzde 6 oranında artabileceği anlamına geldiğini ifade etti. 
     
     TÜRKİYE, AB'NİN DE HAREKETE GEÇMESİNDE ROL OYNAYABİLECEK 
     Türkiye'nin Avrupa'daki güçlü tekstil lobisinin bu konuda AB'nin de harekete geçmesinde bir rol oynayabileceğini belirten Wall Street Journal, Avrupa'nın tekstil alanındaki en büyük lobi grubu durumundaki Euratex'in, AB'nin Çin'e karşı harekete geçme yönünde bu ay içinde talepte bulunacağını duyurduğunu yazdı. 
     Avrupa'nın ticaret politikaları tasarısının hazırlanmasında büyük katkısı olan Euretex'te Türkiye'den üç üyenin bulunduğunu belirten gazete, bu sayıyla gruptaki en büyük ulusal temsile Türklerin sahip olduğuna dikkat çekti. Avrupa moda endüstrisinin ana besleyicisinin Türkiye olduğuna da işaret eden gazete, Almanya'nın moda devi Hugo Boss'un Türkiye'de geniş faaliyetleri olduğunu ifade etti. 
     AB ticaret yetkilileri ve politikacıların önümüzdeki Çarşamba günü kapalı kapılar ardında bir araya gelerek, Türkiye'nin Çin'a karşı aldığı kararın bir benzerinin Avrupa tarafından da alınması gerekip gerekmeyeceğini tartışacakları belirtilen haberde, bir AB yetkilisinin ''Hiç beklenmedik bir durum. Türkiye'nin böyle bir şey yapacağını bilmiyorduk'' dediği kaydedildi. 
     Bir başka AB yetkilisinin ise kota yüzünden Türkiye'ye giremeyecek Çin tekstil ürünlerinin de Avrupa'ya yöneleceğine dair endişelerini dile getirdiğini yazan gazete, diğer bazı yetkililerin ise böyle bir riskin düşük olduğunu, çünkü Avrupa'ya göre Türkiye'nin Çin'den daha çok ham madde ya da düşük kaliteli mamül ürünler aldığına dikkat çektiklerini ifade etti. 
     1996 yılında imzalanan Gümrük Birliği'nin AB'ye üye adayı olan Türkiye'nin AB ticaret politikalarıyla uyumlu hareket etmesi yükümlülüğünü getirdiğini belirten Wall Street Journal, ancak acil kota gibi koruyucu önlemlerin bu yükümlülüklerin dışında tutulduğuna işaret etti. 
     
     DÜNYANIN YARISI ÇİN TARAFINDAN GİYDİRİLECEK... 
     Tekstil alanında dünya ticaretinin bütün kısıtlamalardan arındırıldığına ve 1 Ocak tarihinin tüm kotaların ortadan kaldırıldığı gün olarak uluslararası kabul gördüğüne dikkat çeken Wall Street Journal, bütün tekstil üreticisi ülkelerin artık kendi pazarlarının bile ucuz Çin tekstil ürünlerine karşı korumasız olduğuna işaret etti. Haberde, Dünya Ticaret Örgütü tahminlerine göre, ihracat büyümesinin aynı hızla devam etmesi durumunda 2007 yılında dünya nüfusunun yarısının Çin tarafından giydirileceği kaydedildi. 
     AB ticaret yetkilisi Peter Mandelson'ın ticaretin önüne engeller koymanın AB'nin açıklamış olduğu ilkelere ters olduğunu söylediğini yazan gazete, ancak geçtiğimiz yıl Avrupa Komisyonu'nun ilk olarak diğer ülkeler tarafından uygulamaya konması durumunda Çin tekstil ürünlerine kota koymanın gerekli olabileceği konusunda bir uyarıda bulunduğunu hatırlattı. 
     
</TEXT>
</DOC>
