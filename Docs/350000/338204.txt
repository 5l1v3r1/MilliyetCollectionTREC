<DOC>
<DOCNO> 338204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur05.html </URL>
<DATE> 2005/04/29/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Red Room'da işadamı Levent Penso'nun oğlu ve 2 arkadaşı vuruldu .. 
</HEADLINE>
<TEXT>

     Gümüşsuyu'ndaki Süzer Plaza'da bulunan Red Room'da çıkan kavgada 3 üniversite öğrencisi, 1 kişi tarafından bacaklarından tabancayla vuruldu. 
     AA muhabirinin aldığı bilgiye göre, işadamı Levent Penso'nun Bilgi Üniversitesi öğrencisi olan oğlu Serim Penso 21 , aynı üniversitenin öğrencisi Yalçın Sisa 21 ve Koç Üniversitesi öğrencisi Alp Yalçın 22 ile bazı arkadaşları, gece saatlerinde eğlenmek amacıyla Süzer Plaza'nın alt katındaki Red Room'a gittiler. 
     Restoran ve eğlence merkezi Red Room'daki bir masada oturarak arkadaşları ile eğlenen bu gençlerin yanına bir süre sonra gelen ve beraberinde bir başka erkek arkadaşı ile 2 kız bulunan 1 kişi, ''oturdukları masanın kendisine ait olduğunu'' belirterek, ''buradan kalkmalarını'' istedi. 
     Gençlerin masadan kalkmak istememeleri üzerine başlayan tartışmanın büyümesi üzerine sinirlenen bu kişi, tabancayla ateş etti. Penso, Sisa ve Yalçın bacaklarından birer kurşunla yaralandı. 
     Daha sonra yaklaşık 350 kişinin bulunduğu Red Room'da çıkan kargaşadan yararlanan zanlı ile yanındaki arkadaşları, buradan çıkarak bir otomobille kaçtı. 
     Yaralanan 3 üniversite öğrencisi ise Süzer Plaza'nın otopark girişine çağrılan ambulanslarla VKV Amerikan Hastanesi'ne kaldırıldı. 
     Öğrencilerden Penso'nun sol, Yalçın'ın sağ bacağından, Sisa'nın ise sol baldırından vurulduğu ve genel sağlık durumlarının iyi olduğu öğrenildi. 
     
     İŞADAMI BABANIN ÜZÜNTÜSÜ.. 

     Bu arada, olay sonrası hastaneye gelen işadamı Levent Penso, oğlu Serim'in masa meselesi yüzünden çıkan tartışmada vurulduğunu anlatarak, zanlının ise ''Yavuz adlı ve kendisini polis olarak tanıtan takım elbiseli bir kişi olduğunun'' söylendiğini bildirdi. 
     Oldukça üzgün olduğu gözlenen Levent Penso, bu tür eğlence yerlerine silah sokulmasının önlenmemesine de tepki gösterdi. 
     
</TEXT>
</DOC>
