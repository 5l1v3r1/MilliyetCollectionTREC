<DOC>
<DOCNO> 313043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/yasam/yas03.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar, kimine çile kimine eğlence 
</HEADLINE>
<TEXT>


Türkiye'nin büyük bir bölümü dün kara teslim oldu. Yollara düşenler güçlük de yaşasa, karın hafta sonu tatiline denk gelmesiyle durumdan eğlence çıkaranlar da vardı 

DHA-İSTANBUL Milliyet 

Yurtta etkisini sürdüren yoğun kar yağışı, yüzlerce köy yolunun kapanmasına neden olurken, karayolu ulaşımı ve uçak seferlerinde aksamalar yaşandı. İşte tüm yurttan kar manzaraları 
Kar yağışının esir aldığı İstanbul'da, hafta sonu tatili, İstanbululları büyük bir 'kar çilesi'nden kurtardı. Özellikle sabah saatlerinde Boğaziçi ve Fatih Sultan Mehmet köprüleri zaman zaman trafiğe kapandı. Çok sayıda araç köprüde kalırken, bazı vatandaşlar çareyi köprüyü yürüyerek geçmekte buldu. Polis zincirsiz araçların köprülere girişine izin vermedi. 
İETT otobüsleri büyük ölçüde seferlerini yapamadı, Eminönü - Fındıklı tramvay seferleri aksadı. İstanbul Boğazı iki yönden transit gemi geçişine kapatıldı vapur seferlerinde aksamalar yaşandı. 

Pistte alkol kuyruğu 
Yağış nedeniyle uçaklar uzun rötarlar yaparken, yolcular da havalimanında saatlerce beklemek zorunda kaldı. THY'nin Kars, Kayseri, İzmir, Ankara, Üsküp, Zagreb, Barcelona, Kopenhag, Sofya ve Prag seferleri iptal edildi. THY'nin Düsseldorf seferi 7 saat, Atlasjet Havayolları'nın Frankfurt seferi 5 saat rötar yaptı. Uçaklar ayrıca donmaya karşı alkolle yıkanırken pistte uzun bir 'alkol kuyruğu' oluştu. 

İletişim zorluğu 
63 köyüne elektrik verilemeyen Edirne'de, 61 köyle de telefon görüşmesi yapılamadı. Karla mücadelenin devam ettiği, tipi nedeniyle kapanan F Tipi Cezaevi yolunun 11 kez açıldığı belirtildi. İpsala Sınır Kapısı'nda, gümrük görevlileri, yolların kapalı olması nedeniyle 4 gündür nöbet değişimi yapamadı. 
Lalapaşa ilçesine bağlı Düğünlü köyünde felç geçiren Behiye Sezer 65 ile Doğanköy'de kalp krizi geçiren bir kişi, İlçe Jandarma Komutanlığı'na bağlı askeri araçların yolu açması sonucu Edirne Devlet Hastanesi'ne kaldırıldı. 

Zincir şart 
Çanakkale'de, dondurucu soğuk nedeniyle çatılarda 40 santimetre uzunluğunda buz sarkıtları oluştu. Gökçeada ve Bozcaada vapur seferleri dün de yapılamadı.Tekirdağ'ın Şarköy ilçesinden, İstanbul, Çanakkale, Edirne, Gelibolu, Keşan ve Malkara'ya otobüs seferleri yapılamadı. Marmara Denizi'nde seyreden 35 gemi, fırtına yüzünden geceyi Şarköy sahilinde geçirdi.Ankara - İstanbul karayolunun Bolu Dağı kesiminde etkili olan tipi, sürücülerin zor anlar yaşamasına neden oldu. TIR'lara Abant Kavşağı'ndan itibaren zincir takma zorunluluğu getirdi.Düzce - Akçakoca karayolunda da zincir takmayan araçlara geçiş izni verilmedi. Bazı traktör sürücüleri, kar kalınlığının 20 santimetreye ulaştığı yolda kalan araçlara yardımcı oldu. Akçakoca ilçesindeki fırtına ve dalgalar, istinat duvarlarını yıktı. 

Yunanistan'a gitti 
Edirne Enez'de düşük yaptığı için kanaması durdurulamayan 3 aylık hamile Çiğdem Çolak, kar nedeniyle Keşan yolunun kapalı olmasıyla Yunanistan'ın Dedeağaç Devlet Hastanesi'ne gönderildi. Tıbbı müdahalesi yapılan Çolak, hayati tehlikeyi atlattı.Sivas'ta Harmandalı köyünden Altınyayla ilçesine yeşil kart işlemlerini yaptırmak için giden 28 yaşındaki Hikmet Gerçek, Karatonus Dağı'nda donarak öldü. 

Perşembeye kadar kar var 

Soğuk ve yağışlı hava, yurdun kuzey ve doğusunda perşembe gününe kadar etkili olacak. Bugün Marmara'nın doğusu, Karadeniz, Kuzey Ege'nin iç kesimleri, İç Anadolu'nun doğusu, Doğu Anadolu ile Güneydoğu Anadolu'nun doğusunda kar var. Marmara, İç Ege ile İç Anadolu'da ise bugün ve yarın kuvvetli buzlanma ve don bekleniyor. İstanbul Valisi Muammer Güler yoğun kar yağışının bugün de süreceğini belirterek, "Özellikle sürücüler çok dikkatli olsun" dedi. 

Okullar tatil 

İstanbul İl Milli Eğitim Müdürü Ömer Balıbey, kar yüzünden kentteki okulların bir gün tatil edildiğini açıkladı. Vali Muammer Güler de, hava koşullarına göre, okulların 1 gün daha tatil edilip edilmemesi konusunu bugün öğleden sonra görüşeceklerini ve trafikte sıkıntı yaşanmaması için memurların mesailerinin erken bitirmelerinin söz konusu olabileceğini söyledi. Bu arada Doğuş, Marmara, Bahçeşehir, Beykent, Işık, Fatih ve Kadir Has üniversiteleri 1 gün, Koç Üniversitesi de 2 gün tatil edildi. 


</TEXT>
</DOC>
