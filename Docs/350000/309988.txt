<DOC>
<DOCNO> 309988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur12.html </URL>
<DATE> 2005/01/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İşte Hakkari'de depremin haritadan sildiği mezra 
</HEADLINE>
<TEXT>

     Behçet DALMAZ DHA 

HAKKARİ'yi beşik gibi sallayan depremleren en fazla etkilediği, enkaz altında 2 kişinin can verip 4 kişinin de yaralandığı Sütlüce Mezrası'na ilk DHA ekibi girdi. Depremin haritadan sildiği mezradaki 14 evden 12'si ve 7 ahırın tamamı yıkıldı. Hakkari Dağ Komando Birliği'nden ekiplerle mezraya ulaşan DHA muhabirine sarılarak ağlayan köylüler, "Saatlerce tırnaklarımızla enkazı kazarak, yaralılarımızı kurtardık. Maalesef 2 can kaybımız var. Her şeyimiz gitti'' dedi. 
     Depremin can kaybına yol açtığı tek yer olan merkeze bağlı Kaymaklı Köyü'nün Sütlücü Mezrası'na kurtarma ekipleri ve komandolar 10 saatlik zorlu bir yolculuktan sonra ulaştı. 14 haneli 50 nüfuslu mezradaki 12 evin yerle bir olduğu görüldü. Depremin ardından saat 02.00'de Köy Hizmetleri ve Karayolları'na ait bir dozer ve bir kepçe yolu açmak üzere Hakkari'den hareket etti. Ekiplere köyde akrabaları bulunan vatandaşlar da yaklaşık 15 araçla eşlik etti. Yol açma çalışmalarının devam etmesiyle birlikte saat 04.00'de Hakkari 112 Acil Servisi 7 kişilik uzman ekip ve 3 ambulansla hareket etti. Yer yer çığların düşüp kapattığı yol büyük büyük mücadeleler sonucu açılarak ilerlenme sağlanabildi. Mezraya iki kilometre kala yolun bir kez daha çığdan kapanması üzerine ekipler yürüyerek köye ulaştı. 
     Köye ekiplerle ulaşan tek medya kuruluşu Doğan Haber Ajansı oldu. Ekipler yaptığı tespitte 14 evin 12'si ile 7 ahırın tamamen çöktüğünü tespit etti. Yerle bir olan evlerinin önünde büyük üzüntü yaşayan, bize ve komandolara sarılarak gözyaşı döken köylüler, gece boyunca aşırı soğuk havada 1 metreyi aşan karda dışarıda beklemek zorunda kaldıklarını anlattı. 
     İlk iki depremi hafif hissetiklerini dile getiren köylüler, "Ancak üçüncü deprem çok şiddetli oldu. Evlerimiz başımıza yıkıldı. Enkazların arasında güçlükle çıkabildik. Enkazın altında kalan Erdem ailesini kurtarmak için çok çaba harcadık. Yaklaşık 4 saat taşları elimizde kazmalarla kaldırarak enkaz altındakilere ulaştık. İki kişi ölmüştü. Yaralıları kurtardık. Onlar da bizimle sabaha kadar helikopterin gelmesini soğukta bekledi. Helikopter sabah gelip yaralıları götürdü'' dedi. 
     Enkaz yığını haline gelen mezrada yıkılan ahırlarda bulunan yaklaşık 500 küçükbaş hayvan da telef oldu. Ekipler köyde hasar tespiti yaparken sağlık ekipleri depremzedeleri sağlık kontrolünden geçirdi. Sütlüce'deki depremzedeler daha sonra akrabaları tarafından Hakkari'ye getirildi. 
     
     CENAZELER DEFNEDİLDİ 

     Hakkari'de meydana gelen depremde Kaymaklı Köyü Sütlüce Mezrası'nda çöken evlerinin enkazı altında kalarak hayatını kaybeden Ali ve Mizgin Erdem'in cenazeleri, öğleden sonra yakınları tarafından Hakkari Devlet Hastanesi morgundan alınarak Kalealtı Mezarlığı'nda toprağa verildi. 
     
     ÇADIRDA KALMAK MÜMKÜN DEĞİL 

     Hakkari Valisi Erdoğan Gürbüz, deprem endişesi nedeniyle evlerine girmek istemeyen vatandaşların çadırda kalmasının mümkün olmadığını söyledi. Vali Gürbüz, tüm okulların açıldığını ve askeriyenin sobalı çadırlar kurduğunu hatırlatarak, sıfırın altında 12 derece olan hava sıcaklığının vatandaşların normal çadırlarda barınması için uygun olmadığını söyledi. Yer sıkıntısı yaşanmadığını ifade eden Vali Gürbüz, ayrıca 2 bin ekmek, çorba ve pilav dağıttıklarını, bugünden itibaren Kızılay'ın bölgeye göndereceği 500 kişilik yemek servisleriyle vatandaşa sıcak yemek dağıtılacağını açıkladı. 
     
</TEXT>
</DOC>
