<DOC>
<DOCNO> 311429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur05.html </URL>
<DATE> 2005/02/01/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Düğünde kızlara laf atılınca... 
</HEADLINE>
<TEXT>

     DHA 

      OSMANİYE'de izlemeye gittikleri düğünde kızlara laf attıkları iddia edilen 2 kişi, av tüfeğiyle ateş ederek 6 kişiyi hafif şekilde yaraladı. 
     Selimiye Mahallesi'nde oturan 22 yaşındaki Mustafa Ayan ve amcasının oğlu 20 yaşındaki Fatih Ayan aynı mahalledeki Özdemir Ailesi'nin sokakta yaptığı düğün törenine gitti. Burada genç kızlara laf attığı iddia edilen 2 amca çocuğu, düğün sahibi 54 yaşındaki Mehmet Özdemir ile tartıştı. Tartışma sırasında gençler, tartaklanarak, eğlencenin yapıldığı alandan uzaklaştırıldı. Evlerine giden amca çocukları yanlarına av tüfeklerini alarak düğün yerine dönüp Mehmet Özdemir'in de aralarında bulunduğu kalabalığa rasgele ateş etti. Vücutlarına saçma isabet eden Özdemir ile kardeşi 36 yaşındaki Hüseyin Özdemir, 35 yaşındaki Kamber Karataş, 30 yaşındaki Ercan Karataş, 43 yaşındaki Mehmet Selim Taştan ve 35 yaşındaki Mehmet Demir hafif şekilde yaralandı. Yaralılar, götürüldükleri Devlet Hastanesi'nde ayakta tedavi edilerek taburcu edildi. 
     Olaydan sonra kaçan 2 zanlının yakalanmasına çalışılıyor. 
     
</TEXT>
</DOC>
