<DOC>
<DOCNO> 322797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun19.html </URL>
<DATE> 2005/03/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Belçika, AB Anayasası'nı referanduma sunmuyor... 
</HEADLINE>
<TEXT>

     Belçika Parlamentosu, AB Anayasası'nın referanduma sunulması önerisini reddetti. 
     Belçikalı parlamenterler, Federal Meclis'te yapılan oylamada, referandum için gerekli olan anayasa değişikliği önerisini geri çevirdi. Anayasa değişikliği için üçte iki oy çoğunlu gerekirken, değişiklik önerisine 73 parlamenter olumlu, 62 parlamenter olumsuz oy verdi. 
     Belçika'daki federal hükümet, ağırlıklı olarak sosyalist ve liberal partilerin koalisyonundan oluşuyor. Hıristiyan demokratlar muhalefette bulunuyor. 
     Belçikalılara referandum yoluyla AB Anayasası hakkında görüş bildirmek şansı tanımak istediğini belirten Valon Liberal Parti'nin anayasa değişikliği önerisi Yeşiller grubu ve aşırı sağ görüşlü partiler tarafından desteklendi. Hıristiyan demokratlar ve sosyalistler öneriye karşı çıktılar. 
     AB üyesi 25 ülkenin 20'den fazlasının referanduma gideceğini belirten liberaller, ''Belçika halkını aptal yerine koyan'' sosyalistleri eleştirerek, aynı sosyalistlerin, 50 yıl önce, kadınlara oy hakkı verilmesine de karşı çıktıklarını hatırlattılar. 
     Anayasa değişikliğine karşı çıkarak referandumu engelleyen parlamenterler, Avrupa Anayasası için referandum yapılması halinde AB'nin genişlemesi ve Türkiye'nin katılımı gibi konuların suiistimal edileceğini, İspanya'da halkın yarıdan fazlasının referanduma katılmadığını anlatıyor. 
     Federe yapılı Belçika'da halka referandum yoluyla tercih hakkı verilmesi, AB Anayasası'nı aşan bir konu olarak görülüyor. Fransızca konuşan Valonlar ile Hollandaca konuşan Flamanların yaşadığı ülkede toplumlar arası gerginlik giderek artıyor. Halka referandum olanağı verilmesi halinde ülkenin bölünmesinin hızlanacağı ileri sürülüyor. 
     Valon sosyalist Parti Başkanı Elio Di Rupo, geçen hafta yaptığı bir açıklamada, ''Referandum hakkı tanınması halinde insanlara Belçika devletinin yaşamasını isteyip istemediklerini sormak gerektiğini'' söyledi. 
     Belçika'da Kraliyet sorunu da yaşanıyor ve özellikle Flaman kesiminde, monarşi sisteminin referandum yoluyla kaldırılmasını isteyenler bulunuyor. Flamanlarda bir kesim, aynı yöntemle Valonya'dan ayrılarak yeni bir devlet kurma hedefini de saklamıyor. 
     
</TEXT>
</DOC>
