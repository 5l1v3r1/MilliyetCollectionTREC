<DOC>
<DOCNO> 348862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun05.html </URL>
<DATE> 2005/06/04/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Rumsfeld Çin, Asya'daki hassas askeri dengeyi bozuyor... 
</HEADLINE>
<TEXT>

     Amerikan Savunma Bakanı Donald Rumsfeld, Çin’in Asya’daki hassas askeri dengeyi bozduğunu söyledi. 
     Singapur’da Uluslararası Stratejik Araştırmalar Enstitüsü’nün IISS düzenlediği toplantıda konuşan Rumsfeld, Pekin yönetiminin son zamanlardaki askeri yapılanmasını sorgulaması gerektiğini belirtti. 
     Amerikan Savunma Bakanlığı’nın Pentagon Çin’in askeri kapasitesini değerlendiren yıllık raporunun, Pekin’in füze kapasitesini ve askeri teknolojisini geliştirdiğini gösterdiğini söyleyen Rumsfeld, Çin’in ABD ve Rusya’dan sonra dünyanın en büyük üçüncü askeri bütçesine sahip ülkesi olduğunu kaydetti. 
     Çin’in askeri yapılanmasının sadece Tayvan için değil özellikle bölge için de, hassas askeri dengeyi bozma riski içerdiğini ileri süren Rumsfeld, "Hiçbir ülke Çin’i tehdit etmezken, insan merak ediyor, niçin askeri yatırımlar artıyor" dedi. 
     Rumsfeld, Çin hükümetinin halkına daha fazla siyasi özgürlük sağlaması gerektiğini de söyledi. 
     Nükleer programıyla ilgili çok taraflı görüşmelere başlaması için Çin’den Pyongyang yönetimine baskı yapmasını isteyen Rumsfeld, Kuzey Kore’de muhaliflerin çocukları ve torunlarının ağır koşullarda çalıştığını, vatandaşları açlık ve susuzluk çekerken rejimin daha fazla silahlandığını vurguladı. 
     
</TEXT>
</DOC>
