<DOC>
<DOCNO> 300131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/yazar/altan.html </URL>
<DATE> 2004/12/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Azıcık da şaşırıp, düşünmek ve gülmek istemez misiniz 
</HEADLINE>
<TEXT>


20-25 yıllık bir çalkantı döneminden geçilse de Türkiye, 21. yüzyılın ufuklarına doğru yola çıkmış bulunuyor. 
Hipnozların yarattığı körlüklerle, mezarlığa dönüşmüş kuşakların vaktiyle nasıl kazıklanmış olduğunu gösteren eğlenceli, görkemli, harika bir yolculuk... 
Oligarşik bir saltanatın "bağımsızlık" şalı altında adeta gizli, özel bir sömürge bataklığına dönüştürdüğü, kapalı bir kutu olan Türkiye... 

Uzay teknolojisinin yan bir ürünü olan uydu yayınlarının da katkısıyla Hazine'den geçinenler kesiminin üst takımı tarafından hiç sevilmeyen "saydamlık"ın, kapalı bir kutunun içine doğru burnunu uzatması... 

Yolsuzluklar, soysuzluklar, vurgunlar, rüşvetler, karmanyolalar, salkım saçak ortaya dökülmeye başladıkça... 
Her türlü rezilliğin kurcalanmasını barikatlayan, 78 yıllık faşist Ceza Yasası'na ne sivil-asker bürokratların, ne de muhalifi, muvafıkı ile politikacıların niçin hiç karşı çıkmamış olduğu merak edildikçe... 
Ve merak edildikçe yerel seçimlere katılan aday adayı sayısının neden 5 milyona çıktığı siyasal parti sayısının da neden 50'yi aştığı... 
Adeta gizli bir sömürgeye dönüştürülmüş bir bataklıkta en büyük rantın da, "yönetim saltanatı"nda olduğu, çıkar ortaya... 

Haydi gelin biz şimdiden başlayalım eğlenmeye... 
Genellikle mesleki bir kişilikten yoksun oldukları için, kimliklerine "mistik bir fanatizmde" koltuk değneği arayan dostları çok şaşırtacak bir gerçek işte Fatih Sultan Mehmet, Hıristiyan olduğunu açıklamıştı... 
Türkiye'deki bütün kiliselerin, cümle kapısının iç tarafına asabilecekleri, Fatih'in ünlü mısralarını bir kez daha tekrarlayalım 
"Avniya -Fatih'in mahlası- bilirdi senin bir k fir Hıristiyan olduğunu 
Belde zünnarini boynunda çelipayı gören" 
Belinde keşiş kuşağını, boynunda haçını gören 

Şimdi de gelelim Mehmet Akif'in, Arap dünyasıyla ilgili politik mısralarına 
"Türk, Arap'sız yaşamaz kim ki yaşar der, delidir 
Arap'ın Türk ise, hem sağ gözü, hem sağ elidir." 
Biliyorsunuz, olaylar pek doğrulamıyor Akif'in iddiasını. Ekmek parası için Irak'a giden kamyon şoförlerinden öldürülenlerin sayısı, 80'i aştı... 
Ya görevli olarak gönderilen gencecik 5 polis... 
Akif'in mısraları için politik bir yargıda bulunalım 
- Onlar geçmişte kaldı... 

İsterseniz tazeliğini sürdüren mısralara da şöyle bir göz atalım 
İşte Ziya Paşa'dan irikıyım makam sahiplerinin yolsuzlukları ve sorumsuzluklarıyla ilgili olarak açılan son davalarda, hukukçu dostların çaktırmadan anımsayacağı mısralar 
"Onlar ki verir laf ile dünyaya nizamat 
Bin türlü teseyyüp boş verme bulunur hanelerinde" 

Ve Tevfik Fikret'in volkanik patlayışı 
"Bu sofracık efendiler, ki yutulmaya çok hazır 
Huzurunuzda titriyor -şu milletin hayatıdır 
Şu milletin ki mustarip, şu milletin ki muhtazır can çekişmekte 
Fakat sakın çekinmeyin, yiyin, yutun hapır hapır 
Yiyin efendiler yiyin bu sofra iştahı sizin 
Doyunca, tıksırınca, patlayıncaya kadar yiyin." 
Tevfik Fikret, İttihatçı vurgun ve soygunlarına karşı şahlananınca da, ne oldu bilir misiniz 
Enver Paşa, takım taklavatını bağırtmaya başladı sokaklarda 
"Kopsun seni Fikret diye alkışlayan eller" 

Günümüzün "statüko"dan yana olan, neden "statüko"dan yana oldukları da az çok belli olan tosunları yolsuzluk, soysuzluk, vurgun, soygun, rüşvetlere karşı, edebiyatımızdaki alevli başkaldırılar için, "onlar geçmişte kaldı" diyemeyeceklerinden, şöyle diyebilirler 
- O kadar yolsuzluk başka ülkelerde de oluyor birkaç çürük elma için, devletin imajını yıpratmayalım arkadaşlar... 

Kendilerini "kadir-i mutlak - kesin bir gücün mutlak sahibi" sanan megalomanlar ise, yozlaşmaya karşı çıkanları da suçlayabilirler 
- Bazı hainler, zaten yargının pençesine düşmüş sanıkları bahane ederek, ülkeyi kapkara göstermeye kalkmasınlar şanlı bir tarihin çocukları olan bu millet, balyoz gibi iner kafalarına sonra... 

Derken efendim, hamaset naracılarının da neleri hapazladığı çıkmaya başladıkça ortalığa... 
İşte 21. yüzyılın hazırladığı eğlenceler... 

Bir de tabii "bağımsızlık" kavramının kullanım çeşitleri var. Faili meçhul cinayetler, yerinde infazlar, işkenceler türü, "insan haklarını" çiğnemeyle ilgili dış merkezli uyarılara karşı kullanımı ayarlanan "bağımsızlık"... 
- Burası bağımsız bir ülke, iç işlerimize kimse karışamaz. 
Böylesi şoven bir formülün içindeki gerçek anlam ise şudur 
- Bizler kimsenin karışamayacağı bir ülkenin yöneticileriyiz yönettiklerimizi ister asar, ister keseriz. Kime ne bizim içeride yaptıklarımızdan .. 
Sonra da diplomatik pazarlıklar sonucu, kimsenin haberi bile olmadan birtakım askeri üsler dahi verilebilir bağımsız ülkede tosunların sırtını sıvazlayan ağabey ülkelere... 

Şimdiye dek kapalı bir kutu olan Türkiye'ye de, saydamlık içeri doğru burnunu uzatmaya başladı... 
20-25 yıllık bir çalkantıdan geçilse bile, bir zamanların fanatik körlükleri, politik ihtirasları ve bin bir çeşit hergelelikleri ortaya çıktıkça harika cümbüşler yaşanacak... 
Evet, evet ne mutlu 21. yüzyıllıyım diyene... 



</TEXT>
</DOC>
