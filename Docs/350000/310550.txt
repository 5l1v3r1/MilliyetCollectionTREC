<DOC>
<DOCNO> 310550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo14.html </URL>
<DATE> 2005/01/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hasan Şaş, Gaziantepspor maçında da yok... 
</HEADLINE>
<TEXT>

     Birinci Süper Futbol Ligi'nde sezonun ikinci yarısına 2-0'lık Konyaspor galibiyetiyle başlayarak moral bulan Galatasaray, 4 Şubat Cuma günü Gaziantepspor'la yapacağı karşılaşmanın hazırlıklarına ara vermeden başladı. 
     Florya Metin Oktay Tesisleri'nde, Teknik Direktör Gheorghe Hagi yönetiminde gerçekleştirilen ve yaklaşık 1,5 saat süren antrenmanda, Konyaspor mücadelesine ilk 11'de başlayan oyuncular koşu yapmakla yetinirken, diğer futbolcular ise pas idmanı ve yarı saha çift kale maçın ardından şut çalışması gerçekleştirdiler. 
     Bu arada, düz koşu yapmakla yetinen grupta, arkadaşlarını saha kenarında biriken sularla ıslatmaya çalışan Conceiçao, son bölümde arkadaşlarının gazabına uğradı. Etrafını bir anda saran ve üzerine birikinti suları ayaklarıyla sıçratan arkadaşlarından kaçamayan Brezilyalı futbolcu, antrenmanı sırılsıklam tamamlayabildi. 
     Çalışmaya, geçen hafta içi antrenmanda sakatlanan Orhan da katılırken, hafif sakatlığı bulunan Cafercan ise bir süre koşu yaptı. Ayrıca, Konyaspor karşılaşmasına ilk 11'de başlayan oyunculardan Hakan Şükür, Tomas ve Ergün, takımla birlikte idmana çıkmayarak, çalışmalarını salonda gerçekleştirdi. 
     Sarı-kırmızılıların yeni transferi Hakan Yakın'ın da tesislerde bir dizi testten geçirildiği açıklanırken, bu futbolcu, sakatlığı süren Hasan Şaş'la birlikte antrenmanda yer alamayan bir diğer isim oldu. 
     Galatasaraylı futbolcular, yarınki iznin ardından Gaziantepspor maçının hazırlıklarına pazartesi günü yeniden başlayacak. 
     
     HASAN, GAZİANTEPSPOR MAÇINDA DA YOK 
     Kulüp doktoru Murat Çevik, Hasan Şaş'ın Gaziantepspor maçında da forma giyemeyeceğini söyledi. 
     Çevik, hafta içi antrenman sırasında sakatlanmasının ardından adalesinde yırtık belirlenen yıldız oyuncunun tedavisinin yoğun bir şekilde sürdüğünü, ancak Hasan'ın Gaziantepspor maçına yetişme şansının bulunmadığını kaydetti. 
     
</TEXT>
</DOC>
