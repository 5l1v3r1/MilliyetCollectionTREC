<DOC>
<DOCNO> 306150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy08.html </URL>
<DATE> 2005/01/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Üç bürokratın paylaştığı koltuğa dördüncüsü geldi 
</HEADLINE>
<TEXT>

     Milli Eğitim Bakanı Hüseyin Çelik, Bakanlık Özel Eğitim, Rehberlik ve Danışmanlık Genel Müdürlüğü'nde bir makamı dört kişi arasından paylaştırdı. Çelik, biri asil ikisi vekil üç bürokratın paylaştığı makama dördüncü bürokratı da görevlendirdi. 
     Milli Eğitim Bakanı Çelik, Özel Eğitim, Rehberlik ve Danışmanlık Genel Müdürlüğü'nde yaptığı son görevlendirmeyle bir makamı, dört bürokratın üzerinde taşımasını sağladı. 
     
     ARAP SAÇINA DÖNEN MAKAM 
     Bakan Çelik, birimdeki icraatlarına Özel Eğitim, Rehberlik ve Danışmanlık Genel Müdürlüğü'ndeki işlemlerine ilk olarak söz konusu genel müdürlüğün iki genel müdür yardımcılığından birini asil olarak üzerinde taşıyan Metin Memiş'i uzaklaştırmasıyla başladı. Görevinden uzaklaştırılıp başka birimde görevlendirilen Memiş'in ardından Bakan Çelik'in yaptığı yeni görevlendirmeler genel müdürlükteki genel müdür yardımcısı sayısını fiilen 5'e çıkardı. 
     
     VEKİLİN YERİNE VEKİL 
     Çelik, Memiş'in yerine aynı yerde daire başkanı olan İsmail Toksöz'ü atamak istedi bu amaçla asalet kararnamesi yazılan Toksöz'e Çankaya Köşkü'nün itiraz etmesi üzerine, Toksöz genel müdür yardımcılığına vekil olarak getirildi. 
     Toksöz kısa bir süre önce de Kazakistan'ın Alma Ata Büyükelçiği'nde eğitim müşaviri olarak 6 aylığına gönderildi. 
     Genel müdür yardımcılığı makamının Toksöz'den fiilen boşaltması üzerine bu göreve İlköğretim Genel Müdürlüğü'ndeki genel müdür yardımcılığı görevinden uzaklaştırılan Kamil Zengin getirildi. Özel Eğitim, Rehberlik ve Danışmanlık Genel Müdürlüğü'ne görevlendirilmesi yapılan Zengin, şu anda asaleti ve vekaleti başka bürokratların üzerinde olan bir koltukta otururken, aynı yere dördüncü bir bürokrat görevlendirildi. 
     Çelik'in son olarak aynı makama görevlendirdiği isim Personel Genel Müdür Yardımcılığı kadrosunda bulunan Ömer Turna oldu. Turna, Personel Genel Müdürlüğü'ndeki görevinden uzaklaştırılmasının ardından mahkeme kararıyla aynı görevine dönmesine karşın Çelik tarafından Personel Genel Müdürlüğü'ne verilmeyerek Özel Eğitim, Rehberlik ve Danışmanlık Genel Müdürlüğü'nde genel müdür yardımcısı olarak görevlendirildi. 
     Turna böylelikle Metin Memiş'in asil, İsmail Toksöz ile Kamil Zengin'in vekil olarak üzerinde taşıdığı koltukta dördüncü kişi olma özelliğini taşıdı. 
     Öte yandan Özel Eğitim, Rehberlik ve Danışmanlık Genel Müdürlüğü'nde bir genel müdür yardımcılığını 4 kişi paylaşırken, diğer genel müdür yardımcılığında asaleten bulunan Mehmet Can asil kadrosunu koruyor. 
     
</TEXT>
</DOC>
