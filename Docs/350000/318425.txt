<DOC>
<DOCNO> 318425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/spor/spo15.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Tezeta 4. oldu 

AVRUPA Salon Şampiyonası'na hazırlanan milli atlet Tezeta Dengersa, Madrid'te katıldığı IAAF Permit yarışında 1500 metrede 4.10.98 ile dördüncü sırayı aldı. Dengersa, bu derecesiyle Türkiye rekorunu da saniyenin yüzde üçü farkla kaçırdı. Yarışı, 4.06.52'lik dereceyle Elena Iagar kazandı. 

İbrahimli PAO galip 

BASKETBOLDA Euroleague F Grubu'nda Zalgiris Kaunas'ı rakip sahada 84 - 73 yenen Yunanistan temsilcisi Panathinaikos'ta İbrahim 16 sayı ile Batiste ile birlikte takımının en skorer ismi oldu. Oyuna sonradan giren ve 31 dakika süre alan İbo, 4 6 iki sayı, 2 5 üç sayı, 2 2 serbest atış, 1 asist, 2 top çalma ile başarılı bir performans sergiledi. 

Yıldızlar süper 

AVRUPA Şampiyonası Grup Elemeleri'ne hazırlanan U17 Milli Takımımız ilk maçta 3-0 yendiği Çek Cumhuriyeti'ni rövanşta da 5-3'lük skorla dize getirdi. İzmir'deki Bornova Stadı'nda yapılan maçta gollerimizi Murat, Özgürcan, Caner, Samet ve Tevfik attı. 

Millilere baklava 

BAHÇELİEVLER Belediye Başkanı Osman Develioğlu, hafta sonunda İstanbul'da yapılacak 23. Uluslararası Vehbi Emre Grekoromen Güreş Turnuvası'nda mücadele edecek Milli Takım sporcularını ziyaret etti. Develioğlu, başta dünya ve olimpiyat şampiyonu Hamza Yerlikaya olmak üzere milli sporculara baklava ikram etti. 

Denizli galip 

İRAN'DA Mustafa Denizli'nin takımı Pas, deplasmanda Sepahan'ı 1-0 yendi. İsfahan kentinin Nakşı Cihan Stadı'ndaki maçta Pas, 63'te Araş Borhani'nin golüyle güldü. Denizli'nin ekibi bu galibiyetle 28 puanla 16 takımla ligde 8. sıradaki yerini perçinledi. 

Filede tekrar 

HAKEM kararı ile yarıda kalan Beşiktaş - Halkbank voleybol maçı tekrar edilecek. Halkbank Antrenörü Mustafa Çayır tedbirli olarak Disiplin Kurulu'na sevkedilirken, hakem İlhami Şenyurt ile ilgili kararın da Merkez Hakem Komitesince verileceği bildirildi. 

Maradona'ya rekor ceza 

ARJANTİNLİ eski ünlü futbolcu, İtalya'da oynadığı dönemden kalan 30 milyon euroluk vergi borcu yüzünden şoka girdi. 1984-1991 yıllarında Napoli'de oynayan Maradona'nın avukatları, İtalya Vergi Kurumu'nun hata yaptığını ileri sürüp, Yargıtay'a başvurmuştu. Yargıtay, başvuruyu geri çevirirken, bu rakamın faiziyle iki katına çıkabileceği öğrenildi. 

Haftanın hakemleri 

Yarın 
19.00 Samsun - G.Saray Oktay Demiray 
16.00 D.Bakır - G.Birliği Vedat Tan 
16.00 A.Gücü - Malatya Cem Deda 
16.00 Ç.Rize - İst.Spor Yılnur Önen 

Pazar 
14.00 Trabzon - Denizli Özgüç Türkalp 
16.30 Beşiktaş - Sakarya Vedat Yüksel 
14.00 Ankaraspor - G.Antep Hüseyin Göçek 
19.00 F.Bahçe - A.Sebat Yunus Yıldırım 
14.00 Konya - Kayseri Zafer Önder İpek 


</TEXT>
</DOC>
