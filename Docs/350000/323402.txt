<DOC>
<DOCNO> 323402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun20.html </URL>
<DATE> 2005/03/13/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Güney Asya felaketi evlilik getirdi... 
</HEADLINE>
<TEXT>

     Güney Asya'yı 26 Aralık'ta vuran deprem ve tsunami felaketinden ağır yaralı kurtulan İngiliz Naomi Bowman'ın ''kurtarıcısıyla'' evlenmek üzere Tayland'a gitmeye karar verdiği bildirildi. 
     İngiltere'de yayınlanan Mail on Sunday gazetesi, felaketten en çok etkilenen ülkelerden biri olan Tayland'ın Pi Pi Adası'nda, dev dalgalar nedeniyle ağır yaralanan 21 yaşındaki Bowman'ın, hastanede kendisini yalnız bırakmayan 30 yaşındaki Taylandlı Theep ile evlenmek üzere Tayland'a gideceğini yazdı. 
     Gazetede, ayrıca Theep'in, felaketten kısa bir süre önce tanıştığı ve sadece bir yada iki bira içtiği genç kadının hangi hastaneye kaldırıldığını bulabilmek için 3 gün harcadığı, Bowman'ı bulduktan sonra da genç kadının yatağının başucundan ayrılmadığı belirtildi. 
     Theep, gazeteye yaptığı açıklamada, ''Gerçekten ona bağlandım, onu sevdiğimin farkına vardım. Naomi'yi bulduğumda onunla kalmaya ve ona yardım etmeye karar verdim'' dedi. 
     Halen normal olarak yürüyemeyen Bowman da ''Benim yemek yememe yardımcı oldu, düşüncelerimi paylaştı, yürümeme ve hareket etmeme yardım etti. Uyuyamadığımda, rahatlamam için benimle kaldı'' diye konuştu. 
     Felaketten önce Londra'da kariyer planları yapan genç kadının artık Pi Pi Adası'nda bir lokanta açmak ve adanın yeniden inşasına yardım etmek istediği belirtildi. 
     
</TEXT>
</DOC>
