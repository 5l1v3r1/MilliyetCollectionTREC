<DOC>
<DOCNO> 347471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko20.html </URL>
<DATE> 2005/05/31/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
BDDK Başkanı BASEL II ile denetim daha sıkı devam edecek 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, Basel II konusunda ''Tüm sektörlerin görüşünü, onların zayıf ya da kuvvetli yönlerini dikkate alarak bu süreci başlatmamız gerekiyor'' dedi. 
     Bilgin, Türkiye Bankalar Birliği Genel Kurul Toplantısı öncesinde basın mensuplarının Basel II'ye ilişkin sorularını yanıtlarken, dün Devlet Bakanı ve Başbakan Yardımcısı Abdüllatif Şener ile birlikte bu konudaki yol haritasının takdim edildiğini belirterek, Basel II'nin çok komplike bir süreç olduğunu, sadece bankaları değil, reel sektörü de yakından ilgilendirdiğini söyledi. 
     Bilgin, ''Dolayısıyla tüm sektörlerin görüşünü, onların zayıf ya da kuvvetli yönlerini de dikkate alarak bu süreci başlatmamız gerekiyor. Bizim tahminimiz bu sürecin planladığımız veya açıkladığımız yol haritası doğrultusunda devam edeceği, burada bir sorun olmayacağı şeklindedir. Ama revizyona tabidir, tüm görüşlere açığız'' diye konuştu. 
     ''Basel II ile birlikte BDDK'nın denetim etkisi azalacak mı '' sorusu üzerine Bilgin, hiçbir sorun beklemediklerini ifade ederek, ''Daha sıkı, daha verilere dayanan, sübjektifliğin biraz daha azaldığı, her zaman o olacaktır ama daha çok analitik bir yaklaşımla, denetim daha sıkı bir şekilde devam edecektir. Buna emin olabilirsiniz'' dedi. 
     Bilgin, ''KOBİ'ler açısından da değerlendirebilir misiniz '' sorusuna da şu karşılığı verdi 
     ''Basel II'nin reel sektörde belki de en çok etkili olacağı kesim KOBİ'ler. Türkiye'de işletmelerin yüzde 99'una yakın kesimi KOBİ'dir. Dolayısıyla bunların derecelendirilmesi, derecelendirme sonucunda bunun bankalar tarafından fiyatlaması hep düşünülmesi gereken hususlardır. Hem bankalarımıza hem KOBİ'lerimize veya reel sektöre bilançoların şeffaflaşması anlamında, kayıt dışı anlamında büyük görevler düşüyor. Biz analizlerimizi yapıyoruz. Temmuz ayında Basel'in KOBİ'lere etkisiyle ilgili derin ve geniş kapsamlı çalışmamızı da sizlere sunmayı planlıyoruz.'' 
     
</TEXT>
</DOC>
