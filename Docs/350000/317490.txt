<DOC>
<DOCNO> 317490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun22.html </URL>
<DATE> 2005/02/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Şiiler Çelebi ile Caferi arasında kararsız... 
</HEADLINE>
<TEXT>

     Irak'ta yeni hükümeti kurma çalışmaları çerçevesinde, önde gelen Şii politikacıları başbakan adayını belirlemek üzere biraraya geldi. 
     Şiilerin oluşturduğu Birleşik Irak İttifakı'ndan Ali El Haşim, geçici Devlet Başkan Yardımcısı İbrahim El Caferi ile Ahmed Çelebi arasında bir seçim yapılamaması halinde, gizli oylamayla kararın bugün verileceğini söyledi. El Haşim, ''Bugün birini seçmek için elimizden geleni yapacağız'' dedi. 
     Çelebi'nin sözcüsü Haydar El Musavi de, Büyük Ayetullah Ali Sistani'nin geçici yönetimin Maliye Bakanı Adil Abdülmehdi ile biraraya geldiğini ve Birleşik Şii İttifakı'nın seçeceği kişiyi destekleyeceğini söyledi. 
     Geçici Başbakan İyad Allavi de, kendi listesinin başbakan adayının kendisi olduğunu söyledi. Allavi'nin mecliste 40 sandalyesi bulunuyor. 
     Irak'ta, 30 Ocak'ta yapılan seçimlerde Şii ittifakı, 275 sandalyeli mecliste 140 sandalye kazanmıştı. Başbakanın seçilmesi için 182 oy gerekiyor. Bu nedenle, Şii İttifakı'nın başbakanın seçilmesinden sonra hükümeti kurmak üzere diğer küçük partilerle işbirliğine gitmesi gerekiyor. 
     
     BAĞDAT'TA ŞİDDET 
     Bu arada, Bağdat'ta şiddet olayları dün gece de devam etti. Ufak çapta iki patlama olurken, geçici Irak yönetiminin büroları ile ABD Büyükelçiliği'nin bulunduğu bölgede duman görüldü. Patlamanın nedenine ilişkin açıklama yapılmadı. 
     Bağdat'ta bir intihar saldırısı da engellendi. İçişleri Bakanlığı'ndan Ahmed İsmail, Irak polisinin kentin kuzeyindeki Adnan Hayrullah Hastanesi'nde, beline sardığı patlayıcıyla kendisini havaya uçurmak isteyen Sudanlı bir kişiyi yakaladığını söyledi. 
     
</TEXT>
</DOC>
