<DOC>
<DOCNO> 330017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/spo30.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Lütfen buyrun 

Dört büyük kulüp başkanı, bugün Futbol Federasyonu Başkanı Levent Bıçakcı'nın çağrısı üzerine İstanbul'da buluşacak. Suçlamalarla gerginleşen ortamı yumuşatmak için Aziz Yıldırım, Özhan Canaydın, Yıldırım Demirören ve Atay Aktuğ'u toplantıya davet eden Bıçakcı'nın, söz düellosunun sürmesi halinde disiplin hükümlerini işletmesi bekleniyor. 

Planlama günü 

Milli Takımlar Teknik Direktörü Ersun Yanal, bugün Süper Lig'de görev yapan teknik adamlarla bir araya gelecek. Ersun Yanal'ın başkanlığındaki toplantıda ligin başlangıç ve bitiş tarihleri ile milli maçlar nedeniyle verilecek araların değerlendirilmesinin yanı sıra rezerv lig gibi konuların masaya yatırılacağı öğrenildi. 

FUTBOL 

Mourinho bırakıyor 
Chelsea Teknik Direktörü Jose Mourinho'nun sezon sonunda görevi bırakabileceği iddia edildi. Ünlü çalıştırıcıya yakınlığıyla bilinen Portekiz'in SIC Televizyonu, Mourinho'nun UEFA ile girdiği tartışmalar sonrasında kulüp yönetimi ile ters düştüğünü ve bırakmayı düşündüğünü belirtti. Chelsea bu haberleri yalanlarken, Başkan Bruce Buck'ın Mourinho'nun agresif tavırlarından büyük rahatsızlık duyduğu bildirildi. 

TENİS 

Clijsters şampiyon 
Uzun bir sakatlık döneminin ardından kortlara dönen ve müthiş bir form yakalayan Kim Clijsters, Nasdaq 100 Turnuvası'ndan da zaferle ayrıldı. Yağmur nedeniyle 1 saat ara verilen finalde Maria Sharapova'yı 6-3, 7-5'lik setlerle 2-0 yenen Belçikalı raket üst üste 14. maçını kazanıp, şampiyon oldu. Dünya klasmanında 133.'lüğe kadar gerileyen 21 yaşındaki Clijsters bu zaferle tekrar ilk 20'ye döndü. 

YÜZME 

Havuzdan rekor çıktı 
Indianapolis'te yapılan Dünya Yüzme Şampiyonası ABD seçmelerinden rekor geldi. Erkekler 100 metre sırtüstünde Aaron Peirsol Dünya rekoru kırdı. 21 yaşındaki Olimpiyat Şampiyonu yüzücü, bu kategorideki kendine ait 53.47'lik dereceyi 53.17'ye taşıdı. Dünya Yüzme Şampiyonası, temmuz ayı içinde Indianapolis'te düzenlenecek. 

FUTBOL 

B.Münih'te golcü krizi 
Şampiyonlar Ligi'nde Chelsea ile Londra'da çeyrek final ilk maçına çıkacak olan Bayern Münih'te forvet sıkıntısı yaşanıyor. Kırmızı - Beyazlılar'ın 3-0 kazandığı Wolfsburg deplasmanında sakatlanan iki golcüden Pizarro'nun forma giyememesi kesin, Makaay'ın ise oynama şansı çok az. Alman ekibinin Teknik Direktörü Magath'ın ileri uçta Guerrero'ya fırsat vereceği belirtildi. 


</TEXT>
</DOC>
