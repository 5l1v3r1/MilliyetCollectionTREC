<DOC>
<DOCNO> 301995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur34.html </URL>
<DATE> 2004/12/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Selamlaşma krizi kan döktürdü 
</HEADLINE>
<TEXT>

     Bursa'da arkadaşlarıyla birlikte oturduğu restoranda hemcinsi tarafından bıçaklandığı öne sürülen kadın müşteri, ağır yaralandı. 
     Bursa Emniyet Müdürlüğü'nden alınan bilgiye göre, Arzu Coşkun 22 , Altınova Mahallesi Yeni Yalova Yolu'ndaki bir restoranda arkadaşlarıyla birlikte oturduğu sırada, restorana bir kadın arkadaşıyla birlikte gelen, adının ''Ferdi'' olduğu öğrenilen kişiye, ardından da yanındaki kimliği henüz belirlenemeyen kadına selam verdi. 
     Görgü tanıklarının iddialarına göre, selamlaşmadan kısa süre sonra yanına giderek Arzu Coşkun'u dışarı çağıran kimliği belirsiz zanlı, ''İlk niye bana selam vermedin'' diyerek tartıştığı Coşkun'u karnından bıçaklayarak olay yerinden kaçtı. 
     Ağır yaralı olarak Bursa Devlet Hastanesi'ne kaldırılan Arzu Coşkun'un sağlık durumunun ciddiyetini koruduğu, bu nedenle ifadesinin alınamadığı bildirildi. 
     Yetkililer, görgü tanıklarının ve ''Ferdi'' adlı kişinin ifadeleri doğrultusunda zanlının belirlenmeye çalışıldığını, olayla ilgili soruşturmanın sürdürüldüğünü bildirdiler. 
     
</TEXT>
</DOC>
