<DOC>
<DOCNO> 328327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/ekonomi/eko02.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah ve ATV Ciner'e satıldı 
</HEADLINE>
<TEXT>


Turgay Ciner, 'kiracısı' durumunda olduğu Sabah ve ATV'yi 435 milyon dolara aldı. Ciner, bu parayı TMSF'ye 10 yılda eşit taksitlerle ödeyecek 

EKONOMİ SERVİSİ 

Turgay Ciner, Sabah ve ATV'yi aldı. Tasarruf Mevduatı Sigorta Fonu TMSF ile yapılan yeni anlaşmaya göre Ciner, Sabah ve ATV için TMSF'ye 10 yıl vade ile 435 milyon dolar ödeyecek. 
Etibank'a el konulmasından sonra Turgay Ciner'e ait Merkez Gazete Dergi Basım Yayıncılık'a kiralanan ATV ve Sabah'ın satışına ilişkin resmi bir açıklama yapılmadı. Ancak TMSF kaynakları satış konusunda anlaşmaya varıldığını doğruladı. 
Daha önce Bilgin Ailesi'ne ait olan Sabah ve ATV, Etibank'a el konmasından sonra TMSF'ye geçmiş, Bilgin Ailesi ile anlaşan Turgay Ciner, TMSF ile de masaya oturarak ATV ve Sabah logolarını yıllık 10 milyon dolara kiralamıştı. Bu bedel Bilgin Ailesi'nin Etibank dolayısıyla borçlarından mahsup edilmek üzere TMSF'ye ödeniyordu. 
TMSF, Sabah ve ATV'ye başka teklifler verildiği için ihaleye çıkma seçeneğini de tartmıştı. Fakat bu seçenekten vazgeçerek, halen kiracı durumundaki Turgay Ciner'de karar kıldı. Bu gelişmenin ardından kiralamaya ilişkin eski protokolün yürürlükten kalkacağı ve satışı içeren yeni bir protokolün yapılacağı öğrenildi. 

İmzalar haftaya 
Anlaşma kapsamında Sabah Grubu'nun Samandıra'da bulanan matbaa tesisleri de Ciner'e geçiyor. Toplam 435 milyon dolarlık anlaşma gereği Turgay Ciner'in kurduğu Merkez Yayın Grubu şirketleri de TMSF'ye rehnedilecek. Ciner, 435 milyon doları 10 eşit taksitte yılda 43.5 milyon dolar ödeyecek. Turgay Ciner'in bugüne kadar kira karşılığı ödediği 12 milyon dolar bu paradan düşülecek. TMSF'nin Turgay Ciner'le yaptığı anlaşma üzerine grup bünyesindeki tüm dergi gazete ve televizyonlar Ciner'in olacak. TMSF yetkililerinden alınan bilgiye göre anlaşmada nihai aşamaya gelindi. Ancak imza önümüzdeki hafta atılacak. 
Ciner'in ödeyeceği 435 milyon dolar Dinç Bilgin'in Etibank'tan dolayı TMSF'ye olan 880 milyon dolarlık borcundan düşülecek. Ancak bu rakam, Dinç Bilgin'in borçlarının ancak yarısını karşılayabildiği için TMSF, Dinç Bilgin ile yaptığı eski protokolü satış anlaşmasının yürürlüğe girmesinden sonra yenileyecek. 

Protokol işlemiyordu TMSF ile Dinç Bilgin arasındaki 17 Kasım 2003 tarihli protokol yürürlüğe girmemişti. TMSF'nin, ay başında yaptığı açıklamaya göre, 17 Kasım 2003 tarihli anlaşmada Medya Grubu'ndan Fon'un alacağı, 27 Ekim 2000 bakiyesinin dolara dönüştürülmesiyle ödeme planına esas anapara tutarı, 743 milyon 50 bin dolar olarak belirlendi. Bu tutara 27 Ekim 2000 - 27 Ekim 2002 tarihleri arasında yıllık basit yüzde 4.5 faiz uygulanarak, 27 Ekim 2002 tarihli ödeme planına esas borç bakiyesi 812 milyon 641 bin dolar olarak tespit edildi. 27 Ekim 2002 tarihinden itibaren de yıllık Libor 0.5 basit faiz uygulanması kararlaştırıldı. Ödeme planı dışında kalan 146.5 milyon dolarla birlikte Bilgin'in toplam borcu 899 milyon dolar olarak belirlendi. Bu tutardan ödenen kısımlar düşüldükten sonra kalan bakiye ise 880 milyon dolar. 
Yürürlüğe girmeyen protokol, Medya Grubu'na ait bazı gayrimenkuller ile A - Tel Pazarlama'nın Medya Grubu'na ait yüzde 50 hissesinin grubun borçlarına mahsuben Fon'a devredilmesini öngörüyordu. Ayrıca Bilgin ile Ciner arasında kira anlaşmasına yönelik olarak düzenlenen ve 150 milyon dolarlık kısım için Turgay Ciner'in kefaletini taşıyan 15 yıl süreli lisans sözleşmesiyle ilgili sağlanan gelirin, Fon'a ödenmesini içeriyordu. 


</TEXT>
</DOC>
