<DOC>
<DOCNO> 336013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur49.html </URL>
<DATE> 2005/04/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kandil gecesi vaazı uzatan vaizi uyardı ve... 
</HEADLINE>
<TEXT>

     Balıkesir'in Gönen İlçesi'nde bir kişi, Mevlit Kandili gecesi camide verdiği vaazın süresini uzattığı gerekçesiyle uyardığı vaizin boğazını sıktığı iddiasıyla şikayette bulundu. 
     Alınan bilgiye göre, Kurtuluş Mahallesi'nde yaşayan Hasan Güneş, İlçe Müftü Vekili Bahattin Bayrak'ı, Kandil gecesi vaaz verdiği camide boğazını sıktığı iddiasıyla Gönen Kaymakamlığı, Balıkesir Müftülüğü ve Diyanet İşleri Başkanlığı'na şikayet etti. 
     Güneş, şikayet dilekçesinde, 20 Nisan 2005 gecesi Kandil nedeniyle ibadetini yerine getirmek için Çarşı Camii'ne gittiğini, camide mevlit okunmasından sonra Bahattin Bayrak'ın vaaz vermek için kürsüye çıktığını anlattı. 
     Bayrak'ın, vaaz süresini çok uzattığı için camide uğultular başladığını öne süren Güneş, dilekçesinde şu görüşlere yer verdi 
     ''Vaazı uzattığı gerekçesiyle kendisini uyardık. Fakat, bu uyarılara aldırış etmemiş olup, bir süre sonra kürsüden inip boğazıma sarılmıştır. Yaşlı olmam nedeniyle ve bu sinirle öleceğim an meselesiydi. Cemaat olaya müdahale ederek bizi ayırmıştır. Bu zat hakkında gerekli işlemlerin yapılmasını bilgilerinize sunarım.'' Gönen İlçe Müftü Vekili Bahattin Bayrak da AA muhabirine yaptığı açıklamada, hakkındaki iddiaların asılsız olduğunu, Hasan Güneş'e fiili bir hareketinin bulunmadığını savundu. 
     Kürsüde vaaz verdiği sırada bu kişinin ''Ya kes, yorulduk. Uzatma artık'' diye sürekli seslendiğini iddia eden Bayrak, ''Buna rağmen ben hiç oralı olmadım. 20 dakika sürmesi programlanan vaaz, en fazla 5 dakika uzadı. Vaazı bitirdim, dua yaptım. Sonrasında bu kişinin yanına giderek Niye müdahale ettin. Cemaatin moralini bozdun. Yaygara yapma dedim. Bunun dışında kesinlikle elle bir müdahalem olmadı. Kendisi kaymakamlığa giderek, hakkımda şikayetçi olmuş'' dedi. 
     Bayrak, 32 yıllık din görevlisi olduğunu, 6 yıldır da Gönen'de görev yaptığını belirterek, bugüne kadar böyle bir olayla hiç karşılaşmadığını kaydetti. 
     
</TEXT>
</DOC>
