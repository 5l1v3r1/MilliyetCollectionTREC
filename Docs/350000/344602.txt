<DOC>
<DOCNO> 344602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo15.html </URL>
<DATE> 2005/05/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Beşiktaş Divan Kurulu Toplantısı'nda Serdar Bilgili'ye tepki... 
</HEADLINE>
<TEXT>

     Beşiktaş Kulübü Olağan Divan Kurulu Toplantısı yapıldı. 
     Ceylan Intercontinental Oteli’nde gerçekleştirilen toplantıya Beşiktaş Kulübü İkinci Başkanı Murat Aksu, genel sekreter Kenan Öner, asbaşkan ve futbol şubesi sorumlusu Kıvanç Oktay, yönetim kurulu üyeleri Fikret Ercan, Süleyman Eren, Murat Ürünsak, Bülent Deriş ile divan ve denetleme kurulları başkan yönetici ve üyeleri katıldı. Kulüp başkanı Yıldırım Demirören, rahatsızlığı nedeniyle toplantıda yer almadı. Siyah-beyazlı kulübün başkan adaylarından Fikret Orman da toplantıya katıldı. 
     Divan kurulu başkanı Şeref Nasır’ın açılış konuşmasıyla başlayan toplantıda, daha sonra denetleme kurulu raporu okundu. 
     
     DERNEĞİN BORCU 11 MİLYON 774 BİN YTL 
     Denetleme Kurulu yöneticisi Prof.Dr.Dursun Arıkboğa, derneğin borcunun 11 milyon 774 bin 749 YTL olduğunu açıkladı. 
     Bu borçların 6 milyon 8 bin YTL’sinin kısa vadeli banka kredileri, 1 milyon 521 bin 341 YTL’si kısa vadeli ticari borçlar, 3 milyon 400 bin 408 YTL’si’nin ise uzun vadeli borçlar olduğu bildirildi. 
     Arıkboğa, 1 Ocak 2005 ile 31 Mart 2005 arasındaki 3 aylık dönemde derneğin 3 milyon 439 bin 367 YTL gelirinin, 5 milyon 15 bin 752 YTL de giderinin bulunduğunu, sonuç olarak da 1 milyon 576 bin 385 YTL gider fazlasının oluştuğunu bildirdi. 
     Denetleme kurulu raporunun ardından genel sekreter Kenan Öner, kulübün son 3 aylık faaliyetleriyle ilgili bilgiler verdi. 
     
     ORMAN "KAÇAN ŞAMPİYONLUK ARAŞTIRILSIN" 
     Beşiktaş camiasının önde gelen isimlerinden Fikret Orman, 2004 yılında şampiyonluğun neden kaçırıldığının araştırılması gerektiğini söyledi. 
     Orman, Beşiktaş camiasının hala bunu içine sindiremediğini ve herkesin aklında soru işaretleri bulunduğunu vurgulayarak, bu konuda şöyle konuştu 
     "Başkanımızın TBMM’de yaptığı görüşmede kullandığı bir ifade vardı. Beşiktaş’ın geçen sezonki şampiyonluğu kaçırmasının araştırılmasını istemişti. Bu şampiyonluğun kaçırılması için 2 neden gösterilebilir. Dış mihraklar ve iç mihraklar. O dönemdeki oyuncularımız hala takımda. Yöneticiler bizim içimizdeki insanlar. 
     Detaylı bir araştırma yapılıp divan kuruluna bu konuyla ilgili bilgi verilmeli. Eğer suçlular varsa, bunlar derhal genel kurul üyeliğinden atılmalıdır. Eğer bir suç yoksa da, yönetim kurullarının dedikodularla yıpratılmasını önlemiş oluruz. Çocuklarımızın Beşiktaş’ın şampiyonluğunu sattılar dedikodusuyla büyümesini istemiyorum." Futbol takımına da değinen Orman, şanssız bir sezon geçirdiklerini belirterek, "Zaman darlığından dolayı hatalar yapılmıştır. Rıza Çalımbay ile gelecek sezon için umutlarımız var. Geçtiğimiz senelerden tecrübe elde ederek, sırf bonservisi elinde diye oyuncu almamalıyız" dedi. 
     
     "GELECEK SEZON İŞİMİZ ZOR" 
     Mali konularda da yönetimi eleştiren Orman, Beşiktaş’ın hızla borçlandığını 30 Kasım 2004’de anonim şirketin bilançosunun 40 milyon, 3 ay sonra ise 47 milyon dolar olduğunu söyledi. 
     Beşiktaş’ın yalnızca banka borcunun 52.5 milyon dolar olduğunu kaydeden Orman, sözlerini şöyle tamamladı 
     "Borçları nedeniyle çok eleştirilen Galatasaray’ın banka borçları 60 milyon dolardır. Bu bizim de nereye geldiğimizi gösteriyor. Yeni 
     dönemde Beşiktaş’ın yayın ve sponsorluk gelirleri borçlar nedeniyle temlik edilmiştir. Tribün ve formalardan 10 milyon dolar gelirimiz olacak. Zaten 9 milyon doların amatör şubelere gideceği açıklandı. Kalıyor 1 milyon dolar. Gelecek yıl mali gelir nereden karşılanacak Önümüzdeki sezon işimiz zor. Allah yönetime yardımcı olsun." 
     
     YAĞCI "ŞAMPİYONLUK ÇALINMIŞTIR" 
     Futbol Federasyonu Yönetim Kurulu Üyesi ve Beşiktaş Divan Kurulu Üyesi Bayram Yağcı, Beşiktaş’ın geçen sezon şampiyonluğunun çalındığını savundu. 
     Yağcı, "İçinde olduğum için biliyorum. Beşiktaş’ın şampiyonluğunun çalınmasıyla Fenerbahçe’nin borsaya açılması arasında bir ilgi olmadığı söylenemez. Ben o yıl ’Beşiktaş’ı ikinci bile yapmayacaklar’ diyordum. Cem Papila’nın Beşiktaşlı olduğunu biliyorum, ama bir piyondur. Kendisi de farkında olmadığı birşeye itilmiştir. 
     Eğer gelecekteki şampiyonluklarımızın da çalınmasını istemiyorsak, bir komite oluşturulsun ve kaçan bu şampiyonluğumuz araştırılsın" diye konuştu. 
     Futbol Federasyonu’nun Fenerbahçe merkezli olduğunu iddia eden Yağcı, "Bu federasyonun seçilmesinde Murat Aksu’nun da çalışmaları olmuştur. Ama maalesef bu federasyon Fenerbahçe merkezlidir. Bu sezon Fenerbahçe’nin maçlarındaki hakem kararlarıyla diğer maçlardaki hakem kararlarına bakın, bunu anlarsınız" dedi. 
     Beşiktaş yönetiminin tek bir projesinin bulunduğunu, bunun dışında da proje üretmediğini anlatan Yağcı, "Bu yönetimin tek projesi profesyonel futbol takımıdır. Bunun dışında projeleri yoktur. Fulya Projesi, Süleyman Seba döneminin, Akatlar, BJK İnönü Stadı geçmiş yönetimin projeleridir. Basketbol ve hentbol takımlarının başarısı da eskiye dayanır" diye konuştu. 
     
     SERDAR BİLGİLİ’YE TEPKİ- 
     Divan kurulunda söz alan bazı üyeler, eski kulüp başkanı Serdar Bilgili’ye, bir dergiye verdiği röportaj nedeniyle tepki gösterdi. 
     Divan kurulu üyesi Selahattin Yıldız, Bilgili’yi kastederek, "Eski başkanımız bir gazetede kulübü yerden yere vurdu. Buna yönetim cevap vermeliydi. Ben o başkanımızı severdim, ama artık onu sevemem" dedi. 
     Yıldız, yönetimi ücretsiz bilet vermeyi sürdürmekle suçlayarak, son maçta bile ücretsiz bilet verildiğini öne sürüp, bunun önlenmesini istedi. 
     
</TEXT>
</DOC>
