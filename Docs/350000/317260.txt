<DOC>
<DOCNO> 317260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy24.html </URL>
<DATE> 2005/02/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Çiçek KKTC'den beklentimiz bir an evvel hükümetin kurulmasıdır 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, KKTC'de dün yapılan seçimlerin, demokratik olgunluğun ve sürecin en önemli göstergesi olduğunu vurgulayarak, ''Türkiye olarak beklentimiz bir an evvel hükümetin kurulmasıdır'' dedi. 
     Çiçek, Bakanlar Kurulu'nun ardından, toplantıda ele alınan konulara ilişkin açıklamalarda bulundu. 
     KKTC'de dün erken seçimin yapıldığını anımsatan Çiçek, ''Bu seçim, tam bir olgunluk içerisinde, demokratik bir ortamda, herkesin gözü önünde, çok açık, şeffaf ve demokratik kurallara uygun olarak yapılmıştır'' diye konuştu. 
     KKTC'lilerin, kendi iradelerini serbestçe ortaya koyduklarına işaret eden Çiçek, seçimlerin, KKTC'ye ve herkese hayırlı olmasını diledi. 
     KKTC halkını ve tüm siyasi partileri kutlayan Çiçek, şöyle devam etti 
     ''Bu seçimler de göstermiştir ki KKTC'de işleyen bir demokratik, siyasi mekanizma var. Demokrasinin kurullarına uygun seçimler yapılmakta, hükümetler oluşmakta, bir sıkıntı olduğunda halkın iradesine başvurmak suretiyle, çözüm demokratik yollardan aranmaktadır. Bu da KKTC'deki demokratik olgunluğun ve sürecin en önemli göstergesidir. Türkiye olarak bizim beklentimiz, bir an evvel hükümetin kurulmasıdır. 17 Nisan'da da cumhurbaşkanlığı seçimleri yapılacaktır. 
     Bu meseleler üzerinde durmamızın bir başka yönü daha var Türkiye 3 Ekim 2005'te AB ile müzakerelere başlayacaktır. Bu müzakerelere bağlantılı olarak da KKTC ile ilgili bazı hususlar da söz konusudur. Özellikle Ankara Anlaşması ile ilgili. Meselenin bir yönünde hiç şüphesiz KKTC vardır. Şu ana kadar, erken seçim kararı alınmasından dolayı geçici hükümet söz konusuydu. Kalıcı hükümetin kurulması gerekecektir ki Kıbrıs ile ilgili konularda daha bir sürat kazandıralım, politikaları kararlı şekilde birlikte uygulama, ortaya koyma imkanı bulmuş olalım. Seçimlerin akabinde ortaya çıkmış tablodan bir hükümetin süratle kurulmasını, işbaşına gelmesini bekliyoruz, böyle bir sebepten dolayı.'' Adalet Bakanı ve Hükümet Sözcüsü Cemil Çiçek, SSK hastanelerinin devrine ilişkin uygulamanın başladığı ilk günlerde bazı sıkıntılar ve zorlukların olabileceğini belirterek, vatandaşlardan anlayış ve sabır istedi. 
     Çiçek, Bakanlar Kurulu'nun ardından gazetecilere toplantının gündemine ilişkin bilgi verdi. 
     Toplantıda Sağlık Bakanı Recep Akdağ'ın sağlık kuruluşlarının birleştirilmesiyle ilgili Bakanlar Kurulu'na bilgi verdiğini söyledi. Türkiye'de yapılması gereken en köklü icraatın başında sağlık geldiğini ifade eden Çiçek, Türkiye'de sağlık hizmetlerinde bugüne kadar bir bütünlüğün söz konusu olmadığını kaydetti. Çiçek, hemen hemen her bakanlık, her genel müdürlük ve her kamu kuruluşunun ayrı bir sağlık ünitesi bulunduğunu belirterek, bunun tabii sonucu olarak sağlık hizmetlerinde bir verimsizliğin söz konusu olduğunu dile getirdi. 
     Çiçek, 19 Şubat'a kadar hastanelerin önemli bir kısmının Sağlık Bakanlığı, bazılarının da SSK çatısı altında faaliyetlerini sürdürdüğünü ifade ederek, hemen hemen her hükümet programında ve her partinin seçim beyannamesinde sağlık hizmetlerinin birleştirilmesi, tek elden etkin, verimli ve kaliteli bir sağlık hizmeti sürdürülebilmesinin yer aldığını anlattı. Ancak bunun bugüne kadar gerçekleşmediğini belirten Çiçek, hükümet olarak her alanda olduğu gibi bu alanda da en köklü adımları attıklarını kaydetti. Çiçek, 19 Şubat 2005 tarihinden itibaren Türkiye'de bazı küçük istisnalar dışında sağlık kuruluşlarının Sağlık Bakanlığı tarafından yönetileceğini anımsattı. 
     Bu konunun köklü bir icraat olması sebebiyle birleşmenin ilk günlerinde bazı sıkıntılar ve zorlukların olabileceğini anlatan Çiçek, vatandaşlardan anlayış ve sabır istedi. 
     Turgut Özal'ın ilk başbakan olduğu dönemde bazı hizmet kuruluşları ve bakanlıkların birleştirildiğini hatırlatan Çiçek, o dönemde de aynı sıkıntıların yaşandığını kaydetti. 
     Sağlık gibi hassas bir konuda da bazı ufak tefek aksaklıkların olabileceğini ifade eden Çiçek, kanunun yürürlüğe girmesinden dolayı sistemin bundan sonra en iyi şekilde işlemesi için tüm gayreti göstereceklerini söyledi. 
     
     ''EN ÖNEMLİ ŞİKAYET İLAÇ...'' 

     Çiçek, vatandaşların birleşmeyle birlikte şikayet ettiği en önemli hususun ilaç konusu olduğunu belirterek, şöyle konuştu 
     ''Eskiden yerli veya dışarıdan ithal edilen ilaçların ödeme vadeleri farklıydı. Bundan dolayı ilaçların ücretlerinin eczanelere ödenmesinde zaman zaman sıkıntılarla karşı karşıya kalınmıştı. Bu köklü adımı atmadan önce hükümet olarak hem Sağlık Bakanlığımız hem de Çalışma ve Sosyal Güvenlik Bakanlığımız konunun taraflarıyla bir çok toplantı yaptılar. Bugün, 15 bin 500 eczane ile ilaç alım sözleşmesi yapılmıştır. Vadeleri de teke indirilmiştir. 45 gün içerisinde ödenecektir. Ancak, bazı eczanelerde fiyatı yüksek olan ilaçların verilmediğiyle ilgili konular gündeme gelmektedir. Bu konuyu da bugün kendi aramızda konuştuk. Şunda kesin olarak kararlıyız ki, ilaç bedelleri sözleşmede taahhüt edilen süre içerisinde ödenecektir.'' Maliye Bakanlığı tarafından ödenmesi gereken ilaç bedelleriyle ilgili 2004 yılında ilişkin borç bulunmadığını bildirerek, 2005 yılı itibariyle de ödemelerin zamanında yapılacağını, bununla ilgili parasal bir sıkıntının söz konusu olmadığını ifade etti. Çiçek, ödemelerin zamanında yapılması için Maliye Bakanlığı'nın saymanlıklara gerekli talimatları çeşitli zamanlarda verdiğini, bir kez daha talimat vereceğini söyledi. 
     Çiçek, işlemlerden doğan bazı aksaklıklar veya problemli bazı faturalardan doğan gecikmelerin olması durumunda ilgili meslek kuruluşlarının Maliye Bakanlığı ile görüşerek bu paraların derhal ödeneceğini kaydetti. 
     
     TARIM VE HAYVANCILIKTAKİ TEŞVİK 

     Hükümet Sözcüsü Çiçek, tarım ve hayvancılığın desteklenmesinin önemine işaret etti. Hem ekonomiye katkısının hem istihdam hem de vatandaşların hayat standardı açısından hayvancılığın desteklenmesini doğru bulduklarını kaydeden Çiçek, bununla ilgili kararnamenin imzalarının tamamlandığını bildirdi. 
     Kararname Resmi Gazete'de ne zaman yayınlanırsa yayınlansın 1 Ocak 2005 tarihinden itibaren girmiş sayılacağını belirten Çiçek, bu kararnamenin 6 yıllık süreyi kapsadığını ve 14 konuda hayvancılığa destek getirdiğini söyledi. 
     Çiçek, bu destekleri ''yem bitkileri üretimi, hayvan ıslahı, süt desteği, süt tesislerinde yatırım desteği, hastalıklardan arındırılmış bölge oluşturma desteği, sözleşmeli veteriner hekimlerin istihdamı, arıcılığın, su ürünlerinin ve bu konuda yapılan üretimlerin, yetiştiricinin desteklenmesi'' olarak sıraladı. 
     Bu yıl hayvancılık için öngördükleri desteğin 200 trilyon liradan 600 trilyon liraya çıkarıldığını ifade eden Çiçek, bunun, hükümetin hayvancılık ve tarıma verdiği desteğin bir başka göstergesi olduğunu söyledi. 
     
     HABUR SINIR KAPISINDAKİ YIĞILMA 

     Habur Gümrük Kapısı'ndaki yığılmanın da Bakanlar Kurulu'nda görüşüldüğünü belirten Çiçek, oradaki yığılmanın Türkiye'den kaynaklanmadığını anlattı. 
     Yığılmaya, muharrem kutlamaları sebebiyle güvenlik sorunlarının neden gösterildiğini ifade eden Çiçek, şöyle devam etti 
     ''İşin bu kısmı da bitmek üzere olduğuna göre kuyrukların da azaltılması gerekmektedir. Hükümet olarak konuyu her kademede muhataplarla değerlendirmeye, Türkiye'nin buradaki sıkıntıları ifade etmeye çalıştık. Konu bir çok bakanlığı ilgilendirmektedir, her bakanlık da kendi yönünden konu üzerinde durmaktadır. 
     Şırnak Valisi de sorunun çözümü bakımından muhataplarıyla görüşme açısından mesaisinin önemli bir kısmını harcamaktadır. Bu konunun siyasi kanaldan çözülebilmesi noktasında her türlü çaba gösterilmektedir. Esas itibariyle orada başka bir sorun vardır. Oranın kapasitesi 4 bin giriş-çıkışa müsaittir. Önümüzdeki dönemde odalar birliğiyle birlikte bu kapasitenin artırılması, ihtiyaçları karşılayacak tesislerin kurulması da söz konusu olabilecektir.'' 
     
     TÜRKİYE-AB İLİŞKİLERİ 

     Çiçek, Türkiye-ABD ilişkilerinin son dönemde panel ve mülakatlara konu olduğunu ve basında yer aldığını belirterek, Dışişleri Bakanı Abdullah Gül'ün bu konuda Bakanlar Kurulu'na bilgi sunduğunu söyledi. Türkiye ile ABD'nin yarım yüzyılı aşan bir geçmişi ve tarihi olduğunu belirten Çiçek, bu ilişkilerin iki ülkenin de yararına olduğunu kaydetti. 
     İki ülke ilişkilerine Türkiye Cumhuriyeti hükümetlerince hep önem verildiğini, ilişkilerin geliştirilmesi noktasında çaba sarf edildiğini ve bir çizgi kırıklığının söz konusu olmadığını anlatan Çiçek, şöyle konuştu 
     ''Hükümet olarak bu noktada kanaatımız bu ilişkilerin en iyi şekilde, en üst düzeyde sürdürülmesidir. Geriye dönük olarak zaman zaman bazı kırılma noktaları olmuşsa da bu ilişkilerin derinliği, iki tarafın yararına oluşu bu konjonktürel bir kısım sıkıntılar süratle aşmış ve bu ilişkiler stratejik ortaklık düzeyine kadar yükselmiştir.'' Geçtiğimiz günlerde Türkiye'yi ziyaret eden ABD Dışişleri Bakanı'nın bu konuya gerekli vurguyu yaptığını anımsatan Çiçek, ''Bu aslında bizim de benimsediğimiz, üzerinde durduğumuz bir konudur. Türkiye olarak biz bu ilişkilerin her kademe ve seviyede yürütülmesinin iki ülkenin yararına olacağını düşünüyoruz. Bölgedeki gelişmeler, olmuş ve olabilecek bir kısım gelişmeler de bu ilişkilerin devamını zaruri kılmaktadır'' diye konuştu. 
     
</TEXT>
</DOC>
