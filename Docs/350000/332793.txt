<DOC>
<DOCNO> 332793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/siyaset/axsiy02.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma'ya 4 milyon YTL 
</HEADLINE>
<TEXT>


Kültür ve Turizm Bakanı Koç, Başbakan Erdoğan'ın talimatıyla Zeugma'ya 4 milyon YTL aktarıldığını, haziran ayında bölgede Mozaik Müzesi'ni açacaklarını söyledi 

YILDIZ YAZICIOĞLU Ankara 


Kültür ve Turizm Bakanı Atilla Koç, İstanbul'a istatistiklerdeki gibi 3.5 milyon turist geldiğine inanmadığını belirterek, "Ayasofya ve Topkapı'ya 1.5 milyon turist geliyor. Gerçek turist sayısı 1.5 milyon demektir. Örneğin, Yıldız Köşkü'ne günlük ortalama sadece 1 turist geliyor. Prag ile İstanbul kıyaslanamaz ama kıyaslayınca kafam bozuluyor" dedi. 
Milliyet Ankara Bürosu'nu dün sabah ziyaret eden Koç, turizm sezonuna ilişkin soruları yanıtladı. Karadeniz'in en sakin denizine sahip Sinop için gemi turizmi başlatmak istediğini söyleyen Koç, özellikle Rusların gemi yoluyla Türkiye'ye gelebileceğini ifade etti. Ruslarla ilgili, "Ruslar, sonradan zengin olmanın görgüsüzlüğüyle fazla para bırakıyor" sözünü artık gündemde tutmamak gerektiğini belirten Koç, Türkiye'nin turizm gelirini azaltmayı değil, çoğaltmayı arzuladığını vurguladı. Kendisine İstanbul'a 3.5 milyon turist geldiği bilgisi verildiğini kaydeden Koç, gerçek turist sayısı için Ayasofya'yı, Topkapı'yı ziyaret edenlere baktığını söyledi. Koç, "Hiç mübalağa etmiyorum, hayal de görmüyorum. Niye İstanbul 20 milyon turist almasın Paris 50 milyon, Roma 40 milyon turist alıyor. Prag, İstanbul'dan kat kat fazla turist alıyor" diye konuştu. Prag'ı İstanbul'la kıyaslayınca üzüntü ve rahatsızlık duyduğunu belirten Koç, "Bu duruma kafam bozuluyor" şeklinde konuştu. 

Erdoğan'ın talimatı 
Başbakan Erdoğan'ın kendisine ilk talimatı olan Zeugma'ya bakanlık kaynaklarından 4 milyon YTL aktarıldığını açıklayan Koç, böylece haziranda Zeugma Mozaik Müzesi'ni açacaklarını bildirdi. Koç, Hawlett Packard HP firmasıyla yeniden sponsor olmaları için görüştüklerini de sözlerine ekledi. 

İç turizm atağı 

Sezonu iç turizmi geliştirmek amacına uygun olarak Van, Sinop ve Edirne'de açacağını ifade eden Koç, Türkiye'nin giriş kapısı Edirne'yi, Edirnelilerin bile yeterince bilmediğini söyleyerek, "Mesela televizyondaki Aliye dizisi ile Edirne hatırlandı, tanındı. Güneydoğu ve Doğu Anadolu, ağa dizileriyle gündemdeydi" dedi. 


</TEXT>
</DOC>
