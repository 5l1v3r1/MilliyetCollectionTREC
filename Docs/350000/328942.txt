<DOC>
<DOCNO> 328942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko59.html </URL>
<DATE> 2005/03/31/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Özince İş Bankası'nın vizyonunu sınır ötesine taşıma zamanı geldi 
</HEADLINE>
<TEXT>

     İş Bankası Genel Müdürü Ersin Özince, 1932 yılında Hamburg şubesini açan İş Bankası'nın artık vizyonunu yeniden Türkiye sınırları ötesine taşımasının zamanının geldiğini belirterek, ''Ama bunda da bir maceraperestlik içinde olmaya niyetimiz yok. Görüyoruz Türk Cumhuriyetlerindeki gelişmeleri'' dedi. 
     Özince, 2004 yılı faaliyet sonuçlarına ilişkin düzenlediği basın toplantısında, Türk bankalarının büyümesiyle ilgili bazen sorular sorulduğunu, ''bankalar niye birleşmedi '' denildiğini ifade ederek, şöyle dedi 
     ''Bazı Türk bankalar o kadar fazla büyüyor ki son 10 yıl itibariyle bakacak olursak İş Bankası'nın 5 milyar dolarlar civarındaki aktif büyüklüğü 2004 sonunda 29 milyar dolara yaklaşmıştır. 6'ya katlanmıştır. Memnuniyet verici, bizim de uluslararası boyutta bankalarımız oluyor, bunların da başında İş Bankası gelecek. 
     Bilanço büyüklüğü açısından 2004 yılı sonu itibariyle en yakın rakibimizle aramızdaki fark 3 katrilyon 600 trilyon liraya yükseldi. Hızlı ve sağlıklı büyüme performansımızla rakiplerimizle arayı açmaya ve uluslararası ölçülere sahip bir banka olma yolunda kararlı bir tavırla ilerlemeye devam ediyoruz.'' Geçen yıl da reel sektörün finansmanına yönelik plasman politikasını devam ettirdiklerini belirten Özince, 2004'te proje finansmanına tahsis ettikleri kaynak tutarının 400 milyon doları aştığını, bu tutarın programlanan ve taahhüt edilen çekilişlerle 2005 yılı sonunda 1 milyar dolara ulaşacağını bildirdi. 
     Kredilerin toplam aktif içindeki payının yüzde 28'den yüzde 32 seviyesine yükseldiğini kaydeden Ersin Özince, gecikmiş alacakların toplam krediler içindeki payını da yüzde 12'den yüzde 8'e indirdiklerini söyledi. 
     
     ''HER İSTEYENE KREDİ KARTI VERMEYİZ'' 
     İş Bankası'nın 2004 yılı net karının 208 trilyon lirasının nakit temettü olarak dağıtılacağını açıklayan Özince, geçen yıl özel bankalar arasında en yüksek komisyon gelirini ifade eden 837 trilyon lira düzeyinde komisyon geliri elde ettiklerini belirtti. 
     Kredi kartı sayılarının yüzde 28 artışla 3 milyon 143 bin adede ulaştığını ve kredi kartlarıyla yapılan işlem cirosu 2004 yılında yüzde 66 artarken, bu alanda önceki yıl yüzde 13.1 olan pazar paylarının yüzde 13.3'e yükseldiğini anlatan Özince, şöyle dedi 
     ''Her isteyene İş Bankası kredi kartı vermeyiz. İş Bankası'nın çekini de geçmişte her isteyene vermedik. Tabii her vatandaşımızın değeri var ama İş Bankası'ndan kredi kartı almak ayrıcalıktır. Bunu biz hem markamıza, hem de müşterilerimize atfettiğimiz değerin bir ifadesi olarak belirtmek istiyoruz.'' Özince, İş Bankası'na mevduat dışında menkul kıymetlerini emanet edenlerin yarattığı fonun 20 katrilyon lira büyüklükte olduğunu belirtti. 
     
     ''ÇİN VE RUSYA İLE YAKINDAN İLGİLENİYORUZ' 
     Genel Müdür Özince, dış ticaret işlemlerinde de önemli gelişmeler olduğuna işaret ederek, şunları kaydetti 
     ''Dış örgütümüze ilişkin olarak, Almanya'da kurulu olan İşbank GbmH iştirakının özellikle Balkan ülkelerinde büyümesi stratejimizi sürdürüyoruz. Şu anda Bulgaristan'da bir şube açma çabaları devam ediyor. Öte yandan İş Bankası Çin ve Rusya ile yakından ilgileniyor. Arap ülkeleriyle gelişmekte olan ticaret çerçevesinde de o yöreyi değerlendiriyoruz. 
     1932 yılında Hamburg şubesini açan İş Bankası'nın artık vizyonunu yeniden Türkiye sınırları ötesine taşımasının zamanı geldi. Ama bunda da bir maceraperestlik içinde olmaya niyetimiz yok. Görüyoruz Türk Cumhuriyetlerindeki gelişmeleri...'' 
     Bankacılıkta önümüzdeki dönemde yaygın servis ve dağıtım kanallarına sahipliğin çok önem kazanacağını dile getiren Özince, özellikle yabancı rekabet arttıkça Türkiye'de bu konuda güçlü olanın kalacağını ifade etti. 
     Özince, İş Bankası'nın sektörde çok iyi konumlandığını, 2004 sonu itibariyle yurtiçi şube sayılarının 848 olduğunu ve zararda olan hemen hiçbir şubeleri bulunmadığını kaydetti. 
     
     BANKAMATİK MEZARI... 
     Bankaya ait 2 bin 500'ün üzerinde bankamatik cihazı bulunduğunu bildiren Özince, ''Bazen, 'Türkiye bankamatik mezarıdır' diye değerlendirmeler oluyor. Bizimkiler her Allah'ın günü çılgın gibi çalışıyorlar. Rekor kırıyorlar'' diye konuştu. 
     Özince, Türk bankacılık sektörünün 2001 yılından bu yana ciddi bir değişim ve dönüşüm sürecine girdiğini, sektörün sorunlu bankaların ayıklanması sonrasında daha sağlıklı ve güçlü bir yapıya kavuştuğunu ifade ederek, önümüzdeki dönemde sektöre ilişkin beklentilerden birinin de yabancı bankaların sektöre olan ilgisi olduğunu söyledi. 
     Sektörde yüzde 5'ler seviyesinin altında olan yabancı banka payının önümüzdeki dönemlerde artabileceğini aktaran Özince, dünyanın önde gelen bir kısım uluslararası bankaların Türkiye'de uzun süredir faaliyet gösterdiğine dikkat çekti. 
     Bunun, rekabete kalite getireceğini ümit ettiklerini belirten Özince, şu görüşleri dile getirdi 
     ''Türk bankalarının uluslararası lige çıkması konusunda da bu antrenmanın çok katkı sağlayacağını düşünüyoruz. Sisteme dahil olmuş ya da olmayı arzulayan yabancı bankalar organik büyümeyi değil, mevcut bankaları satın almak yoluyla stratejik büyümeyi hedefleyen tercihlerde bulunuyorlar. Bu da bir fırsat girişimidir tabii. Biz organik olarak büyüyoruz. İcap ederse fırsatları da değerlendiririz. Fırsatçı falan değiliz, biz Türk bankacılık sektöründe bizim dışımızda da çok ciddi birikimlerin olduğunun bilincindeyiz.'' Özince, İş Bankası'nın mevcut yapısı ve pozisyonuyla sistemdeki rekabete hazır olduğunu bildirdi. 
     Toplantıda konuşmasına başlarken masanın üzerine bir İş Bankası kumbarası koyan Ersin Özince, bankada daha önce kumbara stokunun 18 binlere ulaştığını belirterek, ''Kimse kumbaraları almıyordu, şimdi alıyorlar. 100 bin yeni kumbarayı şubelere gönderdik. İhtiyaç sahiplerine, gençlere, küçüklere duyurulur'' diye konuştu. 
     
</TEXT>
</DOC>
