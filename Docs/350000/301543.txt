<DOC>
<DOCNO> 301543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun35.html </URL>
<DATE> 2004/12/28/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Puket'teki 300 turistten haber alınamıyor 
</HEADLINE>
<TEXT>

     Evren Aydemir bildiriyor 

      Avrupa'nın önde gelen turizm şirketlerinden Thomas Cook'un bir sözcüsü, Tayland'ın Puket adlı turizm bölgesinde tatil yapan yaklaşık 300 turist ile irtibat kuramadıklarını bildirdi. 
     Sözcü, Almanya'nın Oberursel kentinde yaptığı açıklamada, bu turistlerin çoğunun panik içinde boş ve yüksek yerlere kaçmış ya da hastanede olabileceklerini belirterek, ''Tayland'ın turizm yöresi Puket'teki yaklaşık 300 turist ile irtibat kurulamadı. Yaklaşık 1000 turistin 3'te 2'sine ulaştık. Zaman içinde herkese ulaşmayı ümit ediyoruz. Kendilerine ulaştığımız turistlerin sayısı gittikçe artıyor'' dedi. 
     Bölgeye ek rehber ve yardımcı gönderdiklerini ifade eden sözcü, durumun belirsiz olması sebebiyle 16 Ocak'a kadar bölgeye yapılması öngörülen tatil seferlerini iptal ettiklerini belirtti. 
     Tayland, Sri Lanka ve Maldivler'de bulunan turistlerin geri dönmelerine öncelik verdiklerini kaydeden sözcü, 31 Aralık'a kadar bölgedeki tüm müşterilerini geri getirmeye çalışacaklarını bildirdi. 
     
</TEXT>
</DOC>
