<DOC>
<DOCNO> 303638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun44.html </URL>
<DATE> 2005/01/05/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
W.S.Journal ABD'nin yardımları İslam dünyasında imajını düzeltebilir 
</HEADLINE>
<TEXT>

     ABD'nin deprem ve tsunami felaketinin vurduğu Güney Asya bölgesinde, başta Endonezya'da olmak üzere, yaptığı yardım çalışmalarının Afganistan ve Irak savaşlarından sonra Amerikan karşıtlığının arttığı İslam dünyasındaki imajını düzeltebileceği bildirildi. 
     ABD'nin saygın gazetelerinden Wall Street Journal, birinci sayfasından verdiği bir haberde, ''Irak'ta Arap direnişçilere silah doğrultan Amerikan askerleri, Endonezya'da Müslümanlara pirinç torbaları dağıtıyor. Acaba Amerikan pirinci Amerikan silahına galip gelebilir mi '' diye yazdı. 
     ABD'nin 350 milyon dolarlık yardım vaadi ve aralarında bir çok savaş gemisi ve askeri helikopterin de bulunduğu bölgedeki askeri olanaklarını felaketzedelere yardım için kullanmasının 1,3 milyarlık İslam dünyasında zedelenen Amerikan imajını düzeltebileceğini yazan gazete, Endonezyalı birçok uzmanın bu konudaki görüşlerine yer verdi. 
     ABD yardımlarının özellikle felaketten en çok etkilenen ve 90 bin kişinin hayatına kaybettiği Kuzey Sumatra'ya yoğunlaşmasının Endonezya basın ve medyasında geniş yer aldığı belirten gazete, bunun ülkedeki Amerikan karşıtı duyguları yok etmeye başladığı üzerinde durdu. 
     Uluslararası yardımların ulaştırılmasında en fazla güçlük çekilen Aceh bölgesine yardım ulaştırabilmek için ABD helikopterlerinin geceli gündüzlü havalanmasının Endonezya televizyonlarında geniş yer bulduğunu kaydeden Wall Street Journal, Endonezya'daki etkin bir İslami grup olan Nahdatul Ulema liderlerinin bile bunu olumlu bir gelişme olarak gördüklerini kaydetti. 
     Bölgedeki felaket ve yardım faaliyetlerine dair haber ve görüntülerin Arap medyasında çok az yer aldığına da değinen gazete, bu yüzden ABD'nin yardım gayretlerinin bu ülkelerdeki Amerikan imajına olumlu etkisinin de kısıtlı olacağına dikkati çekti. 
     Wall Street Journal ayrıca, bu tür yardımların geçmişte uzun dönemli iyi ilişkileri temin edemediğine şahit olunduğuna işaret ederek, İran'ın Bem şehrindeki deprem ve Kuzey Kore'deki sel felaketinden sonra yapılan Amerikan yardımlarının böyle bir sonuç doğurmadığını yazdı. 
     
</TEXT>
</DOC>
