<DOC>
<DOCNO> 346753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur02.html </URL>
<DATE> 2005/05/28/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Sözlü taciz ve darptan serbest kaldı 
</HEADLINE>
<TEXT>

     Mehmet AL ALANYA Antalya , DHA 

      ANTALYA'nın Alanya İlçesi'nde, 24 yaşındaki Ergün Gök, sürekli gittiği lokanta işletmecisi Şakir Altınparmak'ın kendisine yemek vermemesi üzerine kavga çıkardı. Lokanta işletmecisi Şakir Altınparmak'ı dövdüğü öne sürülen Ergün Gök gözaltına alındı. 
     Dün akşam saatlerinde meydana gelen olayda, Ergün Gök, iddiaya göre sürekli bedava yemek yemeye gittiği lokantada işletmeci Şakir Altınparmak tarafından bu kez ters karşılandı. Kendisine yemek vermek istemeyen Altınparmak'ı dövdüğü öne sürülen Gök, polis tarafından gözaltına alındı. Hakkında yasal işlem yapılan Gök, sağlık raporu için Alanya Devlet Hastanesi'ne götürüldü. Gök, burada kendisini muayene eden kadın doktor Z.S.'ye iddiaya göre sözlü tacizde bulundu. 
     Doktor Z.S.'nin de şikayetçi olduğu Gök, adliyeye götürülürken kendisine nezaret eden polisleri de tekmeledi. Polislerin de şikayetçi olduğu Gök çıkarıldığı nöbetçi mahkemede, darp ve taciz suçlarından tutuksuz yargılanmak üzere serbest bırakılırken, görevli polis memuruna mukavemetten tutuklanarak cezaevine gönderildi. 
     
</TEXT>
</DOC>
