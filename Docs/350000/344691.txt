<DOC>
<DOCNO> 344691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/ekonomi/eko04.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB referandumu endeksi sıkıştırıyor 
</HEADLINE>
<TEXT>


Endeks ve senetlerde izlenen sıkışma, hareketleri bolinger bandın iyice daralmasına neden oldu. Bu daralma, büyük bir olasılıkla önümüzdeki hafta da devam edecek 

Zeynep Candan Aktaş 

Hafta başında sıkışık bir seyir izleyen endeks, son gün 25.633'e yapılan atakla kısa vadeli alçalan trendi test etti. Haftanın en düşüğü 24.772 olurken kapanış 25.464 puandan gerçekleşti. Yurtdışı piyasalarda euro dolar paritesi 1.25 seviyelerine gerilerken dolar iç piyasada 1.37 seviyelerinden işlem görüyor. Faiz tarafında ise gösterge niteliğindeki 8 Kasım 2006 vadeli tahvil 17.3 bileşikten kapandı. Önümüzdeki hafta sonunda Fransa'da yapılacak AB anayasası oylaması ve buna ilişkin değerlendirmeler giderek gündemde daha fazla yer almaya başladı. Son yapılan anketlerde 'Hayır' oylarının 'Evet'lerden fazla çıkması, piyasaları tedirgin etmeye devam ediyor. Büyük bir olasılıkla önümüzdeki haftanın en önemli gündem maddesi de bu konu olacak. Değerlendirmeler, tartışmalar ve yorumlar da basında kendine daha fazla yer bulacak. Bu nedenle önümüzdeki hafta İMKB'de de sıkıntılı ve senet bazlı hareketlerin izlenme olasılığı güçlü. Senet bazında izlenen sıkışmalar ve bolinger bandların daralmaları referandum sonrasında aşağı veya yukarı sert hareketlerin olabileceğini gösteriyor. Endeksin kendini yukarı atma çabası ve hacimde izlenen artış eğilimi yukarı atak olasılığını artırıyor. Kısa vadeli göstergeler de alım sinyallerini sürdürerek bir çıkış olasılığını destekliyor. Ancak anketlerde 'Hayır' oylarının yüksek çıkabileceğine dair her bilgi yine de piyasa üzerinde satış baskısı yaratmaya devam edecektir. Önümüzdeki hafta içinde çok beklenmeyen bir gelişme olmazsa endeksin destekleri 25.000 ve 24.500'de iken dirençler 25.600 ve 26.200'de bulunuyor.. 
Bol kazançlı haftalar dileğiyle. 


</TEXT>
</DOC>
