<DOC>
<DOCNO> 310727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sondun17.html </URL>
<DATE> 2005/01/30/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kar, Bulgaristan'da hayatı felç etti 
</HEADLINE>
<TEXT>

     Bulgaristan'da 4 gündür etkisini sürdüren soğuk ve yağışlı hava, ülkede hayatı felce uğrattı. 
     Bulgaristan'da dün sabahtan beri aralıksız devam eden yoğun kar yağışı yüzünden, yüzlerce yerleşim merkezi karayolu bağlantısı kesilirken Varna ve Burgaz şehirlerindeki havaalanlarıyla limanlar da ulaşıma kapandı. 
     Yoğun kar yağışından en çok ülkenin kuzeydoğusu etkilendi. 
     Silistre bölgesinde kar kalınlığı 1.5 metreyi aşarken çok sayıda yerleşim merkeziye bağlantı kesildi ve onlarca araç yollarda mahsur kaldı. Halk, bölgede olağanüstü hal ilan edilmesini ve zaman kaybedilmeden yardım gönderilmesini istiyor. 
     Kar yağışı ve buzlanma, karayollarında son 24 saat içinde yüzlerce trafik kazasına da neden oldu. 
     Karayolları yetkilileri, ülkedeki transit anayolların ulaşıma açık olduğunu, ancak araçların zincirsiz yola çıkmasına izin verilmediğini açıkladı. 
     Kar yüzünden kapanan bazı yolların ulaşıma açılması için karayolları ekipleri çalışmalarını sürdürüyor. Yetkililer, halkı mecbur kalmadıkça şehirlerarası yollara çıkmamaları konusunda uyardı. 
     Bulgaristan'daki soğuk ve yağışlı havanın, yarından itibaren Trakya bölgesinden başlayarak Türkiye'yi de etkisi altına alacağı bildirildi. 
     
</TEXT>
</DOC>
