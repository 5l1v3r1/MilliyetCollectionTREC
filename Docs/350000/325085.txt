<DOC>
<DOCNO> 325085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo12.html </URL>
<DATE> 2005/03/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Zirvenin kalbi İnönü'de atacak... İşte muhtemel 11... 
</HEADLINE>
<TEXT>

     Haftanın randevusu bu gece İnönü Stadı’nda. Beşiktaş kazanırsa havaya girecek, gülen Trabzonspor olursa zirve yarışını sürdürecek. 
     
     Çalımbay’ın sınavı 

     İki takım için de çok önemli bir mücadele... İnönü Stadı’ndaki müthiş randevuda Beşiktaş ve Trabzonspor kozlarını paylaşacak. Kötü bir sezon yaşayan ve şampiyonluk iddiasından uzaklaşan Kara Kartal, Rıza Çalımbay ile geleceğin takımını hazırlamak uğraşı içinde. Trabzonspor karşısında alacakları olası bir üç puan hem takımdaki moralleri yükseltecek, hem de Çalımbay’a olan güveni arttıracak. 
     
     Güneş’in avantajı çok 

     Trabzonspor cephesinde de durum farklı değil. Şenol Güneş ile Şampiyonlukö hedefleyen Karadeniz ekibinde tüm planlar galibiyet üzerine yapıldı. Cezası nedeniyle geçen hafta forma giyemeyen Gökdeniz’in bugün sahada oluşu Güneş’in en büyük avantajı. Gol krallığı yarışında zirvede bulunan Fatih Tekke de maçın yıldızı olmaya en yakın isim. Saat 19.00’daki karşılaşmayı Selçuk Dereli yönetecek. 
     Beşiktaş Cordoba, İbrahim T., Koray, Çağdaş, Ali Güneş, Okan, Tayfur, Tümer, İbrahim Ü., Ahmed Hassan, Ahmet D. 
Trabzonspor Petkoviç, Erdinç, D’haene, Tolga, Gökdeniz, Szymkowiak, Hüseyin, Lee Yong, Celalettin, Yattara, Fatih. 
Hakem Selçuk Dereli. 
Saat 19.00. 
Yayın Lig TV. 

     
     Beraberlik imkansız 

     Haftanın dev buluşmasında Selçuk Dereli düdük çalacak. Bu sezon yönettiği 8 maçta da beraberlik sonucu yaşanmayan tecrübeli hakemle, deplasman takımları da, ev sahipleri de 4 galibiyet aldı. Dereli, bu karşılaşmalarda 24 sarı, 4 kırmızı kart çıkartırken, 5 kez de penaltı kararına hükmetti. Kartal, Dereli ile toplam 12 maçta 9 galibiyet, 2 beraberlik, 1 yenilgi, Trabzonspor da 8 maçta 4 galibiyet, 3 mağlubiyet, 1 beraberlik aldı. 
     
     İnönü ful’ çekecek 

     İki takım taraftarları da dev mücadeleye büyük ilgi gösterdi. Sakaryaspor maçındaki olayların ardından ceza nedeniyle Gençlerbirliği sınavında İnönü’ye gelemeyen Siyah - Beyazlılar gibi, İstanbul’da yaşayan Trabzonsporlular da satışa çıkan biletleri tüketti. Emniyetin, maç öncesi stat çevresinde konuşlanacak karaborsacılar için geniş önlemler alacağı bildirildi. 

     
</TEXT>
</DOC>
