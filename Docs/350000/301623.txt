<DOC>
<DOCNO> 301623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy20.html </URL>
<DATE> 2004/12/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Avusturya'nın Ankara Büyükelçisi Türkiye'nin üyeliğine karşı değiliz 
</HEADLINE>
<TEXT>

     Avusturya'nın Ankara Büyükelçisi Marius Calligaris, Türkiye'nin AB üyeliği konusunda, ''Umuyoruz ve istiyoruz ki Türkiye bütün çalışmaları iyi bir şekilde tamamlarsa müzakereler olumlu bir şekilde bitecek'' dedi. 
     Calligaris, İstanbul Büyükşehir Belediye Başkanı Kadir Topbaş'ı, Merter'deki belediye binasında ziyaret etti. 
     Ziyaretin ardından gazetecilere açıklama yapan Topbaş, Calligaris ile 2 ülkenin ilişkileri ve İstanbul'un gelişmesi konusunda görüştüklerini belirtti. 
     Ziyarette, Türkiye'nin AB sürecinde İstanbul'a büyük görev düştüğünü ve bunun da Anadolu'yu etkileyeceğini ifade ettiğini anlatan Topbaş, ''Burada açmakta olduğumuz AB bilgilendirme ofisinin hem yerel yönetimlerimizi, belediyelerimizi hem halkımızı bilgilendireceğini ve bu adımları halkımızla birlikte atacağımızdan bahsettim'' dedi. 
     Büyükelçi Calligaris'in de İstanbul'u tanıdığını ve gelişmesini yakından takip ettiğini ifade eden Topbaş, Calligaris'in, büyük bir kent olan İstanbul'un sorunları bulunduğunu, ama her geçen gün geliştiğini söylediğini kaydetti. 
     Calligaris de görevinde yeni olan Topbaş'ı ziyaret etmekten dolayı duyduğu memnuniyeti dile getirerek, ''İstanbul gibi bir kentin büyükşehir belediye başkanı olmak Türkiye'nin belki de en zor görevlerinden biridir. Sayın Başkan bana İstanbul'un sorunlarıyla ilgili ayrıntılı bilgi verdi. İstanbul kültür, sanat ve coğrafi açıdan AB'ye bir kapı demek oluyor'' diye konuştu. 
     
     ''TÜRKİYE'NİN AB ÜYELİĞİNE KARŞI DEĞİLİZ'' 
     Calligaris, basın mensuplarının, Avusturya'nın Türkiye'nin AB üyeliğine bakışına yönelik sorusu üzerine, Türkçe olarak ''Karşı değil, karşı değil'' dedi. 
     ''Ben bu soruyu çok iyi biliyorum, fakat doğru değil'' diyen Calligaris, şunları kaydetti 
     ''Avusturya Başbakanı her zaman, Türkiye'nin AB'ye girmesi konusunda müzakerelere açık olduğunu belirtmiştir. Fakat bunu da söylemek lazımdır ki, Türkiye şimdiye kadar AB'ye başvuruda bulunmuş bütün üyelerden coğrafi alanda en büyüğü ve nüfus açısından da en kalabalık olanı. O bakımdan çok iyi bir hazırlık çalışması gerekiyor. Fakat umuyoruz ve istiyoruz ki, Türkiye bütün çalışmaları iyi bir şekilde tamamlarsa müzakereler olumlu bir şekilde bitecek.'' Basın mensuplarının, Avusturya'da Türkiye'nin AB'ye üyeliğiyle ilgili olarak referandum konusunun gündeme geldiğini anımsatmaları üzerine de Calligaris, ''Türkiye'nin kabul edilmesi çok büyük bir olay bizim için. Böyle büyük bir sorunun hallolması konusunda siyasetçilerin yalnız başına karar vermesi imkansız. Halka dönük olması lazım. Onun için demokrasilerde halkın fikri de sorulur. Fakat ben çok eminim ki bütün bu müzakere süresince Türkiye hakkında çok daha doğru fikir sahibi olunacak. Şu anda maalesef bulunan yanlış fikirler bundan sonra ortadan kalkacak. Yani ben çok iyimser düşünüyorum'' şeklinde konuştu. 
     Kadir Topbaş, görüşmenin ardından Calligaris'e çini bir tabak hediye etti. 
     
</TEXT>
</DOC>
