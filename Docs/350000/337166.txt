<DOC>
<DOCNO> 337166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonyas06.html </URL>
<DATE> 2005/04/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Adana'da Yunan konukları şaşırtan misafirperverlik... 
</HEADLINE>
<TEXT>

     Adanalı Esnaf, Devlet Tiyatroları-Sabancı Uluslararası 7. Tiyatro Festivali kapsamında oyun sahnelemek için Adana'ya gelen Yunan tiyatro grubuna ikramda bulunmak için adeta yarışa girdi. 
     Yunan yönetmen Vangelis Theodoropoulos ile ''Küçük Asya'nın Kadınları'' adlı oyunun oyuncuları Soula Athanasıadou, Anthi Andreopoulou, Maria Katsandrı, Eva Nedou ve Yota Festa, misafir edildikleri otelden kenti izledikten sonra, Adana Devlet Tiyatrosu oyuncusu Tolga Tekin'in nezaretinde şehir turuna çıktı. 
     Adana'nın en işlek merkezlerinden birisi olan Çakmak Caddesi'nde dolaşırken çevredekilerin yoğun ilgisiyle karşılanan Yunan oyunculara, halka tatlı, taş kadayıfı ve baklava ikram edildi. 
     Türk bayrağının dalgalandığı dükkanın önünde tatlı yiyen Yunan konuklara, tablada zeytin ve peynir satan bir başka esnaf da ikramda bulundu. Önünden geçtikleri çiçekçinin kırmızı gül armağan ettiği Yunan konuklar, seyyar satıcıların elindeki Türk Bayrağını da alarak salladılar. 
     Yunan yönetmen Vangelis Theodoropoulos, AA muhabirine, Türklerin misafirperver olduğunu bildiklerini, ancak bu kadarını da beklemediklerini söyledi. 
     Türklerin arasında çok ilginç ve duygusal anlar yaşadıklarını belirten Theodoropoulos, ''Bu sevgi, muhteşem bir şey, olağanüstü. Politikacılar, iki toplumu birbirinden ayırmaya çalışsalar da kültürün ve sanatın önderliğinde bir aradayız'' dedi. 
     ADT oyuncusu Tolga Tekin'in, ''Yabancı Damat'' dizisini hatırlattığı Theodoropoulos, bu dizinin Yunanistan'da iki ayrı versiyonunun bulunduğunu belirterek, şunları söyledi 
     ''Bu dizilerde Yunan kızı ile Türk erkeğinin aşkları konuk ediliyor. Özelikle Bana 'hoşçakal' deme adlı dizi büyük bir seyirci potansiyeline ulaşmış. Türkiye'de aynı içerikli dizinin ilgi görmesinin iki ülke arasındaki dostluğa katkı sağlayacağını düşünüyorum.'' 
     
     DİLLERİMİZİ ÖĞRENELİM 

     Tiyatro grubunun Türkiye'ye ilk kez gelen 4 oyuncusundan biri olan Eva Nedou ise gördükleri ilginin, sevginin ve misafirperverliğin şaşkınlığını yaşadığını belirterek, şunları söyledi 
     ''Biz ortak kültürü paylaşmış iki milletiz. Tarihte Türk ve Yunanlar ayrı topraklar üzerinde yaşamıyorlar, daha sonra ayrılmışlar. Buradan Yunanistan'a gidenler olduğu kadar, oradan da buraya gelenler olmuş. Biz iki sınır komşusu ülke olarak karşılıklı ilişkilerimizi güçlendirmeli, hatta dillerimizi öğrenmeliyiz. Fransızca, İngilizce, İtalyanca öğreniyoruz da iki komşu ülke Yunanistan ve Türkiye halkı birbirlerinin dillerini neden öğrenmesin '' Eva Neodou, Yunanistan halkının büyük çoğunluğunun Türkiye'ye sempatiyle baktığını, herkesin Türklerin nasıl misafirperver olduğunu bildiğini belirtti. 
     
     KADERLERİ AYNI 

     Tiyatro grubunun en yaşlı oyuncusu olan ve Yunanistan'da tiyatronun yanı sıra TV dizileri ve sinema filmlerinde rol alan Soula Athanasıadou 85 , Adana Devlet Tiyatrosu Müdürü ve Genel Sanat Yönetmeni İskender Altın ile aynı kaderi paylaşıyor. 
     Babaannesi Girit'ten Türkiye'ye göç eden İskender Altın gibi anneannesi ve babaannesi Türkiye'den Yunanistan'a göç eden Soula Anthanasıadou, ''Bizim gibi aynı kaderi paylaşan yüzlerce Türk ve Yunanlı var. Geçmişteki güzel birliktelik, bugün bizim aramızdaki sıcaklığın temelini oluşturuyor'' dedi. 
     Yunan tiyatro topluluğunun festival kapsamına sahneleyeceği ''Küçük Asya'nın Kadınları'' adlı oyunda, Kurtuluş Savaşı sonrasında Yunanistan'a göç eden, 2. Dünya Savaşı'nda Yunanistan ile Almanya arasıdaki savaştan, daha sonra da Yunanistan'daki iç savaştan etkilenen kadınların öyküsü anlatılıyor. 
     
</TEXT>
</DOC>
