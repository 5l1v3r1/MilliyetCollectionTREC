<DOC>
<DOCNO> 320940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/spor/spo04.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sakın aldanmayın' 
</HEADLINE>
<TEXT>


Güneş, kupada Antep'e karşı alınan galibiyetin kimseyi rehavete sokmaması gerektiğini söyledi, "Bu maç daha zorlu geçecek" dedi 


Uyarılarda bulundu 
TRABZONSPOR Teknik Direktörü Şenol Güneş, yarın oynayacakları Gaziantepspor maçı için futbolcularını uyardı. Türkiye Kupası'nda devirdikleri rakipleri konusunda konuşan Güneş, "3-0 kazanmamız sizi aldatmasın. Deplasman, çok daha zorlu geçecek. Rakip hem ligde düzlüğe çıkmak isteyecek, hem de rövanşı almaya çalışacak. Antep, uzun süredir puan kaybetmeyen Trabzonspor'a karşı daha fazla motive olacaktır" dedi. 

Gökdeniz müjdesi 
KUPA maçında sakatlanan Gökdeniz'in, yarınki mücadeleye yetişeceği açıklandı. Trabzonspor Kulüp Doktoru Mesut Çelebi, sol ayak bileğine darbe alan futbolcu konusunda şunları söyledi "Gökdeniz'in ayağındaki şiş azaldı. Bu futbolcu, Gaziantepspor maçında büyük olasılıkla takımdaki yerini alacak." Çelebi, tedavisi süren Erdinç ve İbrahim Ege'nin durumunun ise maç saatinde belli olacağını ifade etti. 

Ödül isteği 

TÜRKİYE Kupası'nı iki sezondur müzesine götüren Trabzonspor, Futbol Federasyonu'na ödül önerisi getirdi. Genel Sayman Yüksel Şimşek, "Türkiye Kupası yarışının daha heyecanlı olması için kupayı kazanan takıma para ödülü verilmesini istiyoruz" dedi. Şimşek, 300 veya 500 bin dolarlık bir ödülün, kulüplerin bütçesine katkı sağlayacağını ifade etti. 

Anadolu ittifakı 

BORDO - Mavili yönetici Murat Bozoğlu, "Temiz futbol" için Anadolu kulüplerinin güçlerini birleştirmesi gerektiğini ifade etti. Süper Lig'in en iyi takımının Trabzonspor olduğunu iddia eden Bozoğlu, "Ama her şey bununla bitmiyor. Özellikle İstanbul kulüplerinin hakemler üzerindeki baskısını ancak diğer kulüplerle birlikte hareket edebilirsek kırabiliriz. Hakemler hep doğruları görmek, düdüklerini adaletten yana çalmak istiyor. Ancak onların baskıdan kurtulması, bizim tavrımıza bağlı" diye konuştu. 


</TEXT>
</DOC>
