<DOC>
<DOCNO> 339667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur31.html </URL>
<DATE> 2005/05/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Yeni TCK'daki değişiklikle yeniden cezaevine konuldular 
</HEADLINE>
<TEXT>

     Ardahan’da, Türk Ceza Kanunu’ndaki TCK değişiklikle, "takdiri indirim nedenleri"ni düzenleyen 62. 
     maddeye istinaden ceza infazları durdurularak serbest bırakılan kooperatif yöneticileri, ilgili maddede 31 Mart 2005 tarihinde yapılan değişiklik göz önüne alınarak tekrar tutuklandılar. AA muhabirinin edindiği bilgiye göre, Ardahan’da Kooperatifler Kanunu’na muhalefet suçundan haklarında 2004 yılında dava açılan ve 5 aylık cezaları kesinleşerek 15 Eylül 2004 tarihinde cezaevine konulan Ardahan Küçük Sanayi Sitesi Yapı Kooperatifi Başkanı Selahattin Yılmaz ile üyeleri Mahmut Avşar, Sırrı Gümüş, Mikail Demirci ve Tevfik Akbulut, yeni TCK’nın 62. maddesindeki takdiri indirim nedenlerinden faydalanarak indirim oranlarının 6’da 1’den 5’te 1’e çıkartılması 15 Aralık 2004 tarihinde serbest bırakıldılar. Ancak, 1 Nisan 2005 tarihinde yürürlüğe girmesi beklenen yeni TCK’nın 31 Mart 2005 tarihinde yapılan değişiklikle yürürlük tarihinin ertelenmesi ve 62. maddedeki takdiri indirim nedenlerinin "bazı cezalardaki indirim oranının üst sınırın 5’te 1’den 6’da 1’e düşürmesi" nedeniyle, söz konusu şahıslar, kalan 2 aylık ceza sürelerini doldurmak üzere yeniden tutuklanarak cezaevine konuldular. Tutukluların avukatı Yavuz Yılmaz ise müvekkillerine tebliğ yapılmadan işyerlerine ani baskın yapılarak tutuklanmalarının yanlış olduğunu belirterek, "Müvekkillerim, kendilerine karar tebliğ edilmeden işyerlerine apar topar yapılan baskınla tutuklanıp cezaevine konuldular. Tutuklama kararı kendilerine tebliğ edilmeliydi. Bu konuda davacı olacağız" diye konuştu. 
     
</TEXT>
</DOC>
