<DOC>
<DOCNO> 308138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/guncel/agun.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda ceza vız geldi 
</HEADLINE>
<TEXT>


AB'ye uyum sürecindeki kurallar ve cezalar vatandaşı yıldırmadı. Büyük çoğunluk kurbanını kendilerine en uygun yerde kesti. Belediye 23 kişiye yasal işlem yaptı, 753 kişi de engellendi 

ŞAKİR AYDIN, ESRA ALUS, GÖKHAN KARAKAŞ, DİNÇER ŞEREF Fotoğraf GARBİS ÖZATAY, BÜNYAMİN AYGÜN 

AB'ye uyum sürecinde kurban kesimi için getirilen kurallar uygulanamadı, vatandaş yine bildiğini yaptı. Sokaklar, yol kenarları, hayvan satış yerlerinin çevreleri ve hatta yeşil alanlar mezbahaya döndü. Ancak önceki yıllara göre, otoyol kenarlarında daha az kesim oldu. Denetimler yetersiz kalırken, vatandaşlar kurban kesim merkezlerinde istenen küçükbaş hayvanlar için 30 - 40 YTL, büyükbaş için 100 - 130 YTL'yi yüksek buldu. 

Kurban Bayramı'nda görüntü kirliliğinin yaşanmaması, kesim işleminin daha sağlıklı ve hijyenik ortamda yapılması için günler öncesinden çağrılar yapıldı, para cezaları açıklandı. İzin verilen yerler dışında kesim için kesilecek 324 YTL ve hayvanlara eziyet edenlere verilecek 123 YTL ile 1250 YTL arasındaki cezalar, vatandaşı yıldırmadı. Vatandaş, yasaklara uymadı ve kurallara değil, kendilerine en uygun yerde kesimlerini yaptı. 
İstanbul Büyükşehir Belediyesi zabıta ekiplerince dün kent genelinde yapılan denetimlerde, belirlenen yerler dışında kurban kesen 23 kişi hakkında işlem yapıldı. Açık alanlarda kurban kesmek isteyen 753 kişi de engellendi. 

Büyükşehir Belediyesi Zabıta Müdürü Mustafa Tahmaz, Edirnekapı'daki Zabıta Müdürlüğü biriminde oluşturulan Kurban Hizmetleri Koordinasyon Merkezi'nce, kentteki denetimlerin gün boyunca sıkılaştırılarak yürütüldüğünü söyledi. 
Tahmaz, oluşturulan toplam 425 kişilik 125 zabıta ekibinin, kent genelindeki bin 500 ana arter ile 49 meydanda denetimler yaptığını söyledi. 

Örnek yerler de vardı 
İstanbul Üniversitesi Veteriner Fakültesi'nde ise AB standartlarında kesim yapıldı. Raylı sistem sayesinde havada gerçekleştirilen kesim işlemlerinin ardından vatandaşlara etleri poşetler içinde teslim edildi. Katı atıklar ise hemen poşetlenerek, ayrı noktalara konuldu. Ayrıca bu işlemler fiyata dahil olduğundan kesim için ekstra bir ücret de alınmadı. 
25 kasabın çalıştığı Bahçeşehir'deki belediyeye ait kesim yerinde hayvanlar AB standartlarında kesildi. Vatandaşlar birer numara alarak sıranın kendilerine gelmesini bekledi. Kimi vatandaşlar ise sıra beklerken cafede çayını içti, yemeğini yedi. 

ADANA 

TUNCAY DAĞLI 

ADANA'DA, uyarılar ve süpermarketlerin satış ve kesim yapması, kanlı görüntüleri kısmen azaltsa da bazı kişiler evlerinin balkonunda ve kapı girişlerinde kurban kesti. Üstelik de çocuklarının gözleri önünde... 



ANTALYA 

DHA 

ANTALYA'DA bazı vatandaşlar basketbol potalarına kestiği kurbanını astı. Alanya'da aileler kesim yerinde kurbanın kesilmesini izlerken, çocuklar ise hemen yan tarafta kurulan oyun parkına alınan çocukların ise kesimi izlemesi engellendi. 


</TEXT>
</DOC>
