<DOC>
<DOCNO> 332971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy16.html </URL>
<DATE> 2005/04/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Türkmenler'den Talabani'ye destek... 
</HEADLINE>
<TEXT>

     Türkmen Cephesi ITC , Irak devlet başkanlığına getirilen Celal Talabani'nin şahsında Kürtlerin artık Türkmenleri inkar edemeyeceğini belirterek, Talabani'ye desteğini açıkladı. 
     ITC Türkiye Temsilcisi Ahmet Muratlı, yaptığı yazılı açıklamada, Türkmenler olarak, Saddam rejimine son veren ABD müdahalesiyle Irak'a barış, huzur ve istikrar getireceğini, gasp edilmiş hak ve hukuklarına yeniden kavuşacaklarını umduklarını, ancak bölgede yeni huzursuzluklar baş gösterdiğini kaydetti. 
     Türkmenlere yeni haksızlıklar yapılmaya başlandığını belirten Muratlı, Irak üzerinde oynanan oyunlardan bir kez daha nasiplerini aldıklarını ifade etti. 
     Muratlı, Irak'ta uluslararası örgütler ve kuralların hiçe sayıldığını, Irak müdahalesinde BM'nin dışlanırken, Türkiye'nin NATO şemsiyesi altındaki iki müttefiki ABD ve İngiltere'nin Irak'ta kendilerine müttefik olarak Kürtleri seçtiklerini kaydetti. 
     ''Dolayısıyla Kürtler, seçimlerden en karlı çıkan etnik grup olmuşlardır'' diyen Muratlı, daha önceleri sadece kuzey Irak'ı mesken edinen Kürt liderlerin de devlet yönetimine katılmalarının kaçınılmaz olduğunu, bunlar arasında da Irak Kürdistan Yurtseverler Birliği IKYB lideri Talabani'nin öne çıktığına işaret etti. 
     Muratlı, kısa sürede Irak'ın önemli muhalif grupları arasında yer alan IKYB ve Irak Kürdistan Demokrat Partisi IKDP gibi örgütlerin, Saddam'ın devrilmesinde büyük katkıları olduğunu hatırlatarak, ''Bu nedenle Saddam zulmünü yaşamış muhalif bir liderin bugün cumhurbaşkanı seçilmesini önemsiyor ve doğal karşılıyoruz'' ifadesini kullandı. 
     Muratlı, şöyle devam etti 
     ''Irak'ta artık hiçbir şey eskisi gibi olmayacaktır. Irak'ın özlediği barış, adalet ve hürriyet ise ancak tarafsız yönetimlerle sağlanabilecektir. Bu açıdan, Talabani'nin işi zordur ama üstesinden gelecek bir birikime de sahiptir. Bu açıdan dönemi çok önemlidir ve Irak'ta bir milat olarak kabul edilebilir.'' Türkmenler olarak, Talabani'nin hiçbir zaman Saddam Hüseyin'in yaptığı yanlışlara düşmeyeceğine inandıklarını belirten Muratlı, şunları kaydetti 
     ''Kendisinin Türkmenlerin de cumhurbaşkanı olduğunu unutmamasını diliyoruz. Onun şahsında, Saddam'ın yok etmeye kalktığı Kürtlerin de artık Türkmenleri inkar edemeyeceğini düşünüyoruz. Bu gelişmeler, siyaseten Türkmenlerin de önünü açacaktır. Kendilerine bu duygu ve düşüncelerle yeni görevinde başarılar dileriz.'' 
     
</TEXT>
</DOC>
