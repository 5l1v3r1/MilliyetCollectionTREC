<DOC>
<DOCNO> 326260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko24.html </URL>
<DATE> 2005/03/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
SSK emeklilerine TÜFE farkı alma yolu açıldı 
</HEADLINE>
<TEXT>

     Ankara 7. İş Mahkemesi, TÜFE farklarının SSK emekli aylıklarına 2 yıl boyunca eksik yansıtıldığı iddiasıyla açılan tespit davasını kabul etti. Böylece, SSK emeklilerine her ay için ortalama 20 günlük TÜFE farklarını alma yolu açıldı. 
     Ankara 7. İş Mahkemesi'nde görülen davanın duruşmasına, davacı Emekli-Sen'in avukatı Süleyman Beysülen ile davalı SSK'nın avukatı katıldılar. 
     Mahkemenin yaptırdığı bilirkişi incelemesinin iddiaları doğrultusunda sonuçlandığını anlatan Beysülen, SSK emeklilerinin hak kayıplarının tespit edildiğini ifade ederek, davanın kabulüne karar verilmesini istedi. 
     SSK'nın avukatı ise bilirkişi raporunun esas alınmayarak, davanın reddine karar verilmesini talep etti. 
     Yargıç Mümtaz Çal, bilirkişi raporu doğrultusunda tespit davasının kabulüne karar verdi. 
     
     HAK KAYBI İDDİASI 
     Dava dilekçesinde, 4447 sayılı İşsizlik Sigortası Kanunu'nda emekli gelir ve aylıkları ile telafi edici ödemelerin her ayın başında bir önceki ayda gerçekleşen Tüketici Fiyatları Endeksi TÜFE artış oranına göre artırılarak ücretlere yansıtılmasının hüküm altına alındığı belirtiliyordu. TÜFE oranının ayın 2 ya da 3'ünde açıklanmasına rağmen farkın SSK tarafından 19 ile 21'i arasında ödendiği anımsatılan dilekçede, uygulamanın sürdüğü 29 ay boyunca SSK emeklilerinin hak kaybına uğradığı iddia ediliyordu ve bu durumun tespitine karar verilmesi isteniyordu. 
     Mahkeme tarafından hazırlatılan bilirkişi raporunda 1 Haziran 2002 tarihinde yürürlüğe giren yasal düzenlemeyle farkların aylıkların ödendiği tarihte yansıtılmasının hükme bağlandığı kaydedildi. Uygulamanın başladığı 1 Ocak 2000 tarihi ile 1 Haziran 2002 tarihleri arasında yasal boşluk oluştuğuna işaret edilen raporda, Yargıtay kararları doğrultusunda bu tarihler arasındaki dönemde TÜFE farklarının her ayın başından itibaren ücretlere yansıtılması gerektiği kaydedildi. 
     
     KARAR NE ANLAMA GELİYOR 
     Emekli-Sen avukatı Süleyman Beysülen, açtıkları davanın bir tespit davası olduğuna dikkati çekerek, SSK'nın bu karar uyarınca 1 Ocak 2000 ile 1 Haziran 2002 tarihleri arasında kalan dönemde kurum emeklilerinin uğradığı hak kaybını telafi etmesi gerektiğini ifade etti. 
     Beysülen, SSK'nın TÜFE farklarından doğan ortalama 20 günlük hak kaybını ödememesi halinde, emeklilerin kurum aleyhine bugünkü kararı dayanak göstererek alacak davası açmaları gerektiğini kaydetti. 
     Emekli-Sen Genel Başkanı Veli Beysülen de gazetecilere yaptığı açıklamada, SSK'nın bundan sonra üzerine düşen adımları atmasını beklediklerini söyledi. Beysülen, 3.5 milyonu aşkın SSK emeklisinin, dava konusu dönemi kapsayan kişi başına ortalama alacağının 100-120 milyon lira olduğunu belirtti. 
     
</TEXT>
</DOC>
