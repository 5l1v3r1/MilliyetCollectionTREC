<DOC>
<DOCNO> 318608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo26.html </URL>
<DATE> 2005/02/25/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ergun Gürsoy Sakarya maçındaki uyarıyı Samsun'da dikkate alacağız 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, futbol olarak Sakaryaspor maçından gereken uyarıları aldıklarını söyledi. 
     Ergun Gürsoy, Birinci Süper Futbol Ligi'nde yarın deplasmanda yapılacak Samsunspor maçı için yolculuk öncesi Atatürk Havalimanı'nda yaptığı açıklamada, şampiyonluk yolunda çıkışlarını aksatacak bir problemlerinin bulunmadığını ifade etti. Gürsoy, ''Koşullar uygun. Dolayısıyla daha iyi olacağımızı tahmin ediyorum. Sakaryaspor maçında bir uyarı gelmişti. Samsunspor karşısında bu uyarıyı dikkate alacağız'' dedi. 
     Seyrantepe'deki arazinin tapusunun alımıyla ilgili bugünkü ihalenin Maliye Bakanlığı tarafından ikinci bir talimata kadar işlemden kaldırılması konusunda ise Gürsoy, ''Devlet dairelerinde iş yürütmek zordur. Bir noktası veya virgülü eksik olur, ihale iptal olur. İnşallah en kısa sürede halledilecek'' diye konuştu. 
     Ergun Gürsoy, ihalenin iptalinin yarın gerçekleştirilecek mali genel kurulda sıkıntı yaratıp yaratmayacağıyla ilgili yöneltilen bir soruya ise ''Mali genel kurulda bir olumsuzluk olmaz. Galatasaray'da sağduyu hep galip gelir'' karşılığını verdi. 
     
</TEXT>
</DOC>
