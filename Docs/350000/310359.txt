<DOC>
<DOCNO> 310359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur38.html </URL>
<DATE> 2005/01/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
DSİ ile İSKİ'nin polemiği devam ediyor 
</HEADLINE>
<TEXT>

     Devlet Su İşletmeleri DSİ Genel Müdürlüğü, ''İşletmenin, Yeşilçay Tesisleri'ni devretmek istediğini'', ancak ''İSKİ'nin bugüne kadar hiçbir talebi olmadığını'' bildirdi. 
     DSİ Genel Müdürlüğü Basın Müşavirliği'nden yapılan yazılı açıklamada, bazı yayın organlarında İstanbul'a yılda 145 milyon m3 su verecek olan ''Yeşilçay Sistemi''nin İSKİ'ye devredilmemesi yüzünden İstanbul'un büyük içme suyu sıkıntısıyla karşı karşıya bulunduğunun'' ifade edildiği kaydedildi. 
     İSKİ'nin de eski genel müdürü olan DSİ Genel Müdürü Veysel Eroğlu'nun hiçkimseye Yeşilçay tesisine ilişkin ''280 milyon doları verin, çalıştıralım'' şeklinde bir beyanı olmadığı kaydedilen açıklamada, Eroğlu'nun, İSKİ Genel Müdürlüğü döneminde kentin ''herkes tarafından malum olan'' su sorununu çözdüğü, ayrıca DSİ'nin öncelikle Yeşilçay ve ardından Melen projelerini tamamlanmasını istediği belirtildi. 
     
     ''İSTANBUL'U SUSUZ BIRAKMAYIZ'' 
     Yeşilçay Projesi'nin, Ağva civarında akan dereler üzerinde inşa edilen regülatörler ve Ömerli'deki arıtım tesisleri vasıtasıyla 145 milyon metreküp ilave su temin edecek bir sistem olduğu bildirilen açıklamada, projenin bir bölümünü kapsayan isale hattı ve arıtma tesisinin zaten İSKi'ye teslim edildiği kaydedildi. 
     Açıklamada, şöyle denildi 
     ''DSİ, Yeşilçay Tesisleri'ni devretmek istemektedir. Ancak İSKİ'nin bugüne kadar hiçbir talebi olmamıştır. Hatta 25 Ocak 2005 tarihinde Sayın Başbakanımızın Dolmabahçe Sarayı'nda yaptığı toplantı sonunda Sayın Dr. Mimar Kadir Topbaş ile Prof. Dr. Veysel Eroğlu arasındaki sohbet konuşması esnasında İSKİ Genel Müdürü'nün bir TV kanalına yaptığı 2005 yılındaki susuzluk açıklaması gündeme gelmiş, kendilerine Yeşilçay Ertuğrul Gazi Terfi Merkezi'nin devralınmasında gecikildiği ve bir an önce alınması hususu da belirtilmiştir. 'DSİ, bu tesisi vermiyor' şeklindeki ifadeler yanlıştır. Ancak devir kanunu gerekçelerle, protokol ile yapılmaktadır. Parayı da DSİ almamaktadır. Hazine Müsteşarlığı'na geri ödeme 30 yılda yapılmaktadır. Şartları son derece uygundur. 
     Netice olarak İstanbul'u hiçbir zaman susuz bırakmaya gönlümüz razı değildir. DSİ de bu konuda elinden gelen gayreti göstermektedir. İstanbul'u susuz bırakmayız.'' 
     
</TEXT>
</DOC>
