<DOC>
<DOCNO> 333635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun39.html </URL>
<DATE> 2005/04/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"1957-1958 grip salgınından kalma numunelerin üçte ikisi imha edildi" 
</HEADLINE>
<TEXT>

     Dünya Sağlık Örgütü DSÖ , ABD'nin dünyada 4 bin laboratuvara yanlışlıkla yolladığı, 1957-1958 grip salgınından kalma numunelerin büyük bölümünün imha edildiğini bildirdi. 
     Numunelerden üçte ikisinin imha edildiğini belirten DSÖ yetkilileri, Meksika ve Lübnan'daki laboratuvarlara gönderildiği sanılan bir bölümün izine ise hala rastlanmadığını açıkladılar. 
     Numunelerde bulunan H2N2 adı verilen 1957-1958 virüsünün, bütün dünyada 1 ila 4 milyon kişinin ölümüne yol açtığı, salgının 1968'de ortadan kalktığı, bu yıldan sonra dünyaya gelenlerin bu virüse karşı bağışıklık kazanamadığı ve günümüzde kullanılan grip aşılarında bu virüsün bulunmadığı belirtilmişti. 
     Numuneler, Amerikan Patoloji Kurumu'nca 18 ülkede toplam 3747 laboratuvara geçen ekim ayında ''sehven'' gönderilmiş, hata, geçen ay Kanadalı uzmanlarca fark edilmişti. 
     Söz konusu laboratuvarların yüzde 90'ı Kuzey Amerika'da bulunurken, Ortadoğu, Asya, Avrupa ve Latin Amerika'da numune gönderilen laboratuvarların sayısı sadece 61. 
     
</TEXT>
</DOC>
