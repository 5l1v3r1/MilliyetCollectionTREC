<DOC>
<DOCNO> 334271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonspo21.html </URL>
<DATE> 2005/04/17/ </DATE>
<TIME> 21.48 </TIME>
<AUTHOR>  </AUTHOR>
<HEADLINE>
Kıvanç Oktay "Bu galibiyet, şampiyonlukla eşdeğerdi" 
</HEADLINE>
<TEXT>

     Beşiktaş Asbaşkanı Kıvanç Oktay, Fenerbahçe ile tarihe geçecek bir maç oynadıklarını ifade ederek, ''Futbolcularımızın yaşattığı galibiyet, şampiyonlukla eşdeğerdi'' dedi. 
     Maçın kendileri için puan açısından değil, prestij açısından önemli olduğunu kaydeden Oktay, ''Kazanmamız gereken bir maçtı, Fenerbahçe sahasında oynamamıza karşın, hakeme karşı, herkese karşı bu mücadeleyi verdik. Gerçekten inanılır gibi olmayan bir mücadele verdik. Örnek gösterilecek, tarihe geçecek maçlardan biriydi. Kalecisiz olarak 8 dakika uzatmada, bu sahada Fenerbahçe'yi yendik. Rıza hocayı, takımı kutluyorum, galibiyetle gelen bu mutluluk, şampiyonluğa eşdeğerdi'' diye konuştu. 
     Kıvanç Oktay, hakem Bülent Demirlek'i de eleştirerek, ''Beşiktaş'a karşı bu kadar rahat iki sarı kart göstererek kaleci atmak önemli bir karar, bu şartlar altında galip geldik'' ifadesini kullandı. 
     Beşiktaş'ın gerçekten her şeyi yendiğini ve kendini gösterdiğini vurgulayan Oktay, şunları söyledi 
     ''Oyuncularımız, hocalarına, yönetimlerine karşı görevlerini yaptılar. Bugüne kadar çok eleştirildiler. Maçtan sonra soyunma odasının içi gerçekten bayram yeri gibiydi. Bu inanmayla ilgili bir şey, Rıza hocanın katkısı da çok büyük.'' Oktay, ligdeki her takımı yenecek güçte bir takım olduklarını söyledi ve lig başında kaybettikleri puanlar nedeniyle şampiyonluk yarışından koptuklarını kaydetti. 
     Pancu'nun kaleci olarak da görevini yaptığını belirten asbaşkan Oktay, ''Sezon sonunda gideceğini sanmıyorum, çok iyi futbolcularımızdan birisi'' dedi. Öte yandan, soyunma odasında yaşanan sevinç sırasında Kıvanç Oktay'ın pantolonunun yırtıldığı öğrenildi. 
     
</TEXT>
</DOC>
