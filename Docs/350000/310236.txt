<DOC>
<DOCNO> 310236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko21.html </URL>
<DATE> 2005/01/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Saakaşvili Türkiye'nin desteği, bağımsızlığımızın devamı için önemli 
</HEADLINE>
<TEXT>

     Başbakan Recep Tayyip Erdoğan, Dünya Ekonomik Forumu toplantısı için geldiği İsviçre'nin Davos kasabasında, Gürcistan Devlet Başkanı Mihail Saakaşvili ile görüştü. 
     Gürcistan Devlet Başkanı Saakaşvili, Sheraton Oteli'nde yapılan görüşmeye girmeden önce gazetecilere yaptığı açıklamada, Türkiye'nin destek ve işbirliğinin, bağımsızlıklarını devam ettirmeleri açısından önemli bir faktör olduğunu söyledi. 
     Saakaşvili, Türkiye'nin bölge istikrarı açısından çok önemli bir ülke olduğunu belirtirken, özellikle ekonomi alanında da Türk işadamlarının bölgede aktif şekilde faaliyet gösterdiğini, Türk işadamlarının Gürcistan'daki ilgisini memnuniyetle karşıladığını söyledi. 
     Türkiye'nin çok iyi bir komşu olması nedeniyle, Gürcistan'a daha çok yatırım yapması ve Gürcistan'daki yatırımlarda öncelikli ülke olmasını istediklerini ifade eden Saakaşvili, bu arada Gürcistan'ın en önemli sorunlarında biri olan ve yatırımların önünü tıkayan 'rüşvet sorununu' çözmeye çalıştıklarını kaydetti. 
     
</TEXT>
</DOC>
