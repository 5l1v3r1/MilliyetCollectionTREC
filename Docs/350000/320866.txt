<DOC>
<DOCNO> 320866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas09.html </URL>
<DATE> 2005/03/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD halkı, Jamie Foxx'un Oscar'ı aldığı ana "kilitlenmiş"... 
</HEADLINE>
<TEXT>

     ''Ray'' filmindeki rolüyle ''En İyi Erkek Oyuncu'' dalında Oscar kazanarak altın heykelciği kucaklayan Jamie Foxx, bunun siyah çocukların artık daha büyük düşler kurmasına esin kaynağı olmasını diledi. 
     Internetteki ''contact music'' sitesinin haberine göre, 28 Ağustos 1963'te Lincoln Memorial'ın önünde yaptığı tarihi konuşmasında ''Bir rüyam var... Gün gelecek dört küçük çocuğum derisinin rengine göre değil, karakterlerine göre değerlendirildikleri bir ülkede yaşayacaklar'' diyen Martin Luther King'in sözlerine benzer cümleleri bu kez Foxx sarf etti. 
     Oscar gecesi ''En İyi Yardımcı Erkek Oyuncu'' dalında ödül kazanan Morgan Freeman ile birlikte zoru başardıklarını belirten Foxx, ''Bunun siyah çocukların daha büyük düşler kurmasına ilham kaynağı olmasını diliyorum'' dedi. 
     
     LUTHER KING'İN ÇOCUKLARI 
     Önüne konulan engellere rağmen kendini Amerikan müzik dünyasına kabul ettirerek efsane olan Ray Charles'ı canlandıran Foxx, 2001 yılı Oscar ödülleri dağıtılırken Halle Berry ile Denzel Washington'ın altın heykelciği kucaklamasının da kendisinin önünü açtığını ve Hollywood'daki düşlerinin gerçek olabileceğini düşünmesini sağladığını kaydetti. 
     Kendisinin Oscar kazanmasının da Amerika'daki Afrika kökenli milyonların yönünü değiştireceğini umduğunu ifade eden 37 yaşındaki Foxx, gelecek kuşakların bundan ilham alması dileğinde bulundu. Foxx, ''Bu bizim toplumumuz, genç çocuklarımız için çok anlamlı. Siyahların karşılaştığı pekçok olumsuzluk var'' dedi. 
     Berry ile Washington'ın Oscar aldığı an çok duygulandığını anlatan siyah aktör, ''O zaman bu bana ilham kaynağı oldu ve kendi kendime, 'Ben de artık yola çıkmalıyım' dedim'' sözleriyle hislerini aktardı. 
     
     O ANI KAYDETTİLER... 
     Bu arada, Oscar törenlerinde Jamie Foxx'un ödülü kucakladığı anın ABD'de televizyon kayıt cihazlarıyla en çok kayıt yapılan görüntü olduğu saptandı. 
     ABD'de son dönemin en gözde aletleri arasına giren ve bir program izlenirken istendiğinde onu durdurabilen ve daha sonra kaldığı yerden yeniden gösteren cihazlarla yapılan kayıtlarda Foxx tüm ödül alanları uzak ara geride bıraktı. 
     Clint Eastwood'un ''Milyonluk Bebek'' filmiyle ''En İyi Film'' dalında ödül aldığı an ise ikinci oldu. 
     Oscar tarihinde 30 siyah oyuncu toplam 41 defa Oscar ödülüne aday olurken, 10 defa bu ödüle ulaşabildi. 
     
</TEXT>
</DOC>
