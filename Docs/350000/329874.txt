<DOC>
<DOCNO> 329874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sondun24.html </URL>
<DATE> 2005/04/03/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Vatikan'da en önemli gündem Yeni Papa kim olacak 
</HEADLINE>
<TEXT>

     Vatikan'da İkinci Jean Paul'ün vefatı sonrasında en önemli gündem maddesi, yeni Papa'nın seçilmesi olacak. 
     Ancak kardinallerin bu seçimi yapmak üzere, Vatikan Müzeleri dahilindeki Sistin Şapel'e kapanmaları için Papa'nın vefatının üzerinden asgari iki haftalık bir zaman diliminin geçmesi gerekiyor. 
     Vatikan yasaları, Papa'nın vefatı sonrasında en geç 20 gün içerisinde yeni Papa'yı seçme işleminin mutlaka başlatılmasını da şart koşuyor. Bir başka deyişle en geç 22 Nisan'da kardinaller yeni Papa'yı seçmek üzere Sistin Şapel'e kapanmış olacak. 
     Papalık seçimine, Papa'nın vefat tarihi itibariyle henüz 80 yaşını tamamlamamış kardinaller katılabiliyor. Bunlar oy hakkına sahip oldukları için ''seçmen kardinaller'' olarak tanımlanıyor. Şu anda, seçmen kardinallerin toplam sayısının 117 olduğu biliniyor. 
     Yeni Papa, büyük olasılıkla seçmen kardinallerden biri olacak. Ancak, Papalık makamına mutlaka seçmen kardinallerden birinin oturması diye bir şart söz konusu değil. Yani seçime katılmamakla birlikte, 80 yaşını aşmış kardinallerden birinin, seçmen kardinallerin oylarıyla seçilebilmesi de mümkün. 
     Polonyalı Papa'yı tahta taşıyan 1978'deki Papalık seçimine katılan kardinal sayısı 111 idi. Önümüzdeki seçimde kardinallerin sayısının 117 olması, Vatikan tarihi açısından bir rekor niteliği taşıyor. Zira seçim, ilk kez bu denli kalabalık bir grup tarafından yapılacak. 
     1978'deki Papa seçimine katılmalarının ardından, şimdiki Papa seçimine de katılacak sadece üç kardinal var Almanyalı Joseph Ratzinger, ABD'den William Wakefield Baum ve Filipinli Jaime Lachica Sin. 
     Yeni Papa'yı seçecek 117 kardinalden 114'ü, kardinallik unvanını İkinci Jean Paul'den aldı. 
     Toplam 117 seçmen kardinalin, uyruk itibariyle kıtalara göre dağılımı ise şöyle 
     Avrupa 58, Latin Amerika 21, Kuzey Amerika 14, Asya 11, Afrika 11, Okyanus 2. 
     Avrupalı 58 kardinalden 20'si İtalyan uyruklu. 
     Vatikan geleneğinde, bir kardinalin Papalık görevine bizzat talip olması ve bu çerçevede kendisi için seçim kampanyası yapması söz konusu değil. Adaylar, Papa seçimi başladıktan sonra içerdeki üçüncü kişiler tarafından öneriliyor. Ama buna rağmen olası adayların seçim öncesindeki gizli kulis faaliyetleri engellenemiyor. 
     Papalık seçimleri için gerekli hazırlıkları yapma yükümlülüğü Vekil Kardinal Eduardo Martinez Somalo'nun ve yardımcı kardinallerin görevi. Vatikan geleneğinde, bir Papa'nın ölümünden yeni Papa'nın seçilene dek münhal Papalık makamı ''Vekil Kardinal'' tarafından dolduruluyor. Ancak ''Vekil Kardinal'', Papa'nın tüm yetkilerini kullanamıyor. Onun görev ve yetkisi, ölen Papa'nın cenaze merasiminin tertiplenmesi ve yeni Papa'nın seçilmesi için gerekli teknik hazırlıkları, töreler doğrultusunda tamamlaması olarak sınırlanıyor. 
     Kardinaller Kurulu Başkanı Joseph Ratzinger, dün Papa'nın vefatını müteakiben, tüm kardinallere Papalık seçimi için Vatikan'a gelmeleri için gerekli resmi tebligatı yaptı. Önümüzdeki günlerde, yurtdışındaki kardinallerin de Roma'ya ulaşmaları bekleniyor. 
     
</TEXT>
</DOC>
