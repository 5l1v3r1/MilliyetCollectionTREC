<DOC>
<DOCNO> 348211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko19.html </URL>
<DATE> 2005/06/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Babacan Müzakerelerle ilgili tarih kesin bir tarih 
</HEADLINE>
<TEXT>

     Devlet Bakanı ve Başmüzakereci Ali Babacan, Türkiye'nin Avrupa Birliği AB ile müzakerelere 3 Ekim'de başlayacağını belirterek, "Bununla ilgili atılması gereken bir adım vardır, o da malum, Gümrük Birliği ile ilgili protokolün imzalanmasıdır. Brüksel'deki bürokratik işlemlerin tamamlanmasını bekliyoruz, biter bitmez, bu da zaten imzalanacaktır" dedi. 
     Babacan, Fransa'dan sonra Hollanda'daki referandum sonuçları konusundaki değerlendirmesinin sorulması üzerine, AB'nin önümüzdeki 10 yıl boyunca farklı ortamlardan geçeceğini, farklı ülkelerde, farklı siyasi gelişmelerin mutlaka olacağını, bunlara hep hazır olmak gerektiğini söyledi. 
     AB'nin 10 yıl içinde belli safhalardan, dönüşümlerden geçmesinin de gayet doğal olduğunu ifade eden Babacan, ancak, geçmişe bakıldığında bu kaydedilen gelişmelerin hep daha iyiye doğru, daha rasyonel bir birliğe doğru, olumlu yönde olduğuna işaret etti. 
     Bundan sonraki gelişmelerin de ortak değerler etrafında, bütünleşmeye yönelik, tüm üyelerin ortak çıkarlarına yönelik gelişmeler olacağına gönülden inandıklarını belirten Ali Babacan, konuşmasını şöyle sürdürdü 
     "Tabii bu arada Türkiye'nin müzakereleri ile ilgili tarih artık kesin bir tarihtir. 3 Ekim tarihinde müzakereler başlayacaktır. Bununla ilgili atılması gereken bir adım vardır, o da malum bu Gümrük Birliği ile ilgili protokolün imzalanmasıdır. Sayın Dışişleri Bakanımız birkaç gün önce açıkladı, biz Brüksel'deki bürokratik işlemlerin tamamlanmasını bekliyoruz. Biter bitmez, bu da zaten imzalanacaktır ve 3 Ekim müzakerelerinin başlamasının önünde hiçbir engel kalmayacaktır." Ali Babacan, avrodaki düşüşe ilişkin bir soru üzerine de bunun açıkçası çok beklenmeyen bir düşüş olmadığını söyledi. 

     
</TEXT>
</DOC>
