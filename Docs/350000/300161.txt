<DOC>
<DOCNO> 300161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun18.html </URL>
<DATE> 2004/12/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Almanya'da yaşayan Türklere oturma izni için çağrı 
</HEADLINE>
<TEXT>

     Almanya Türk Toplumu TGD , Almanya'da yaşayan Türklere, yıl sonuna kadar süresiz oturma izni için başvuruda bulunmaları çağrısı yaptı. 
     TGD Genel Başkan Yardımcısı Kenan Kolat, şu ana kadar süresiz oturma iznini almamış olanlara ve yıl sonuna kadar işsizlik yardımı Arbeitslosenhilfe alma hakkı bulunanlara yaptığı çağrıda, ''Koşulları yerine getiriyorsanız 31 Aralık 2004 tarihine kadar Yabancılar Dairesi'ne yazılı olarak başvurun'' dedi. 
     Kolat, 1 Ocak 2005 tarihinde yürürlüğe girecek Göç Yasası'na göre, şimdiye kadar olduğu gibi, sosyal yardım alanların süresiz oturma izni, yeni adıyla ''Yerleşme İzni'' alamadıklarını belirterek, hükümetin ''Hartz'' reformlarıyla işsizlik ve sosyal yardımları birleştirdiği için, işsizlik parası alanların sosyal yardım alıyormuş gibi işlem göreceklerini, yerleşme izni alma konusunda da sorunlarla karşılaşabileceklerini söyledi. 
     Bu nedenle, işsizlik yardımı alanlardan henüz süresiz oturma izni olmayanların yıl sonuna kadar başvuruda bulunmalarını öneren Kolat, süresiz oturma izni alınabilmesi için gerekli şartları da şöyle sıraladı 
     ''5 yıldan bu yana oturma iznine sahip olunması. Almanlarla evli olanlar için bu süre 3 yıl. Ayrıca çalışma ya da işletme iznine sahip olunması ve basit derecede Almanca bilinmesi şart. Başvuru yapacakların kendisi ve aile fertleri için yeterli konuta sahip olmaları ve sınır dışı edilmelerini gerektirecek bir suçtan hüküm giymemiş olmaları gerekiyor. Yeterli gelire sahip olmak, 31 Aralık 2004 tarihine kadar da işsizlik yardımı alma hakkına sahip olunması yeterli...'' Kolat, ayrıca bu konuda ayrıntılı bilgi sahibi olmak isteyenlerin 030-623 26 24 numaralı telefona başvurabileceklerini söyledi. 
     
</TEXT>
</DOC>
