<DOC>
<DOCNO> 339710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/ekonomi/eko01.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABN AMRO Gelecek yıl dolar 1.20 YTL olur 
</HEADLINE>
<TEXT>


ABN AMRO, yabancı yatırımların artması, enflasyonun düşmesi halinde doların 2006 yılında 1.20 YTL düzeyinde olacağı tahmininde bulundu 

EKONOMİ SERVİSİ 

ABN AMRO Gelişmekte Olan Piyasalar Dünya Başkanı Zafar Alam, Türkiye'de 2006 yılı sonu itibariyle dolar kurunu 1.20 YTL olarak tahmin ettiklerini belirtti. Makroekonomik gelişmelerin olumlu seyretmesi, yabancı yatırımların artması, enflasyonun düşmesi, büyümenin beklenenin üzerinde gerçekleşmesinin kurları TL lehine çevirdiğini belirten Alam, "Yıl sonunda dolar kurunun 1.30 seviyelerinde olacağını tahmin ediyoruz. 2006'da ise daha da aşağı inerek 1.20"lere düşmesini bekliyoruz" dedi. 
ABN AMRO'nun 1921'den bu yana Türkiye'de faaliyet gösterdiğini kaydeden Alam, yatırımcıların Türkiye'ye ilgisinin, güçlü ekonomik göstergeler ve Avrupa Birliği AB süreci nedeni ile artarak devam ettiğini söyledi. 
Alam, Türkiye finansal piyasalarındaki gelişmeleri değerlendirdiği basın toplantısında, olumlu gelişmelerin bu yıl da devam edeceğini belirterek, yıl sonuna kadar faiz oranlarının yüzde 12.5, enflasyonun yüzde 8 olacağı, GSMH'nin en az yüzde 5.5'lik bir büyüme kaydedeceğini kaydetti. 
Alam, "Bu göstergelerin, Türkiye'ye portföy yatırımlarının artmasında önemli bir rol oynamasını bekliyoruz" dedi. 
Türk şirketlerin uluslararası finans piyasasından 50 sendikasyon kredisiyle toplam 8.5 milyar dolar finansman sağladığını belirten Alam, bu işlemlerden 19'unu ABN Amro'nun gerçekleştirdiğini kaydetti. Alam, "2005'te de toplam sendikasyon kredisinin 10 milyar dolara çıkmasını bekliyoruz" dedi. Türkiye ekonomisinde son yıllarda ciddi bir iyileşme olduğuna işaret eden Alam, "Bizim Türkiye'ye bakışımız son derece olumlu" diye konuştu. 

FED fazla etkilemez 
Zafar Alam, "FED'in 0.25 puanlık faiz artışının Türkiye gibi gelişmekte olan piyasaları nasıl etkileyeceği" yönündeki bir soruya ise şu yanıtı verdi 
"Son 10 yılda gelişmekte olan ülkelerin kredi notlarında ciddi artışlar gördük. Bugün gelişmekte olan ülkelerin yüzde 50'sinden fazlası yatırım yapılabilir seviyede kredi notuna sahip. O nedenle eskiye oranla bu tür faiz artışlarının olumsuz etkisi daha az oluyor." 


</TEXT>
</DOC>
