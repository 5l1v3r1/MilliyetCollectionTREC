<DOC>
<DOCNO> 342202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko33.html </URL>
<DATE> 2005/05/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Elda İçecek "Sarı Zeybek" rakısını tanıttı... 
</HEADLINE>
<TEXT>

     "Efe" markalı rakıyı piyasaya sunan Elda İçecek firmasının "Sarı Zeybek" markalı yeni ürününü piyasaya sunmaya hazırlandığı bildirildi. 
     "Sarı Zeybek" rakısının tadımı ve tanıtımı amacıyla Elda tesislerinde bir toplantı düzenlendi. Toplantıda konuşan ELDA Yönetim Kurulu Başkanı Ekrem Demirtaş, Türkiye’nin ilk özel sektör rakısı Efe’yi üreterek önemli bir başarı elde ettiklerini söyledi. 
     Fabrika kurma fikriyle yola çıkarken yıllık 1 milyon litrelik kapasite düşündüklerini, tesisi kurduklarında 5 milyon litrelik kapasiteye ulaştıklarını kaydeden Demirtaş, piyasadan gelen taleplere yetişilememesi üzerine kapasiteyi 15 milyon litreye çıkardıklarını ifade etti. 
     "Sarı Zeybek" rakısını fabrikanın kurulduğu dönemde prototip olarak ürettiklerini söyleyen Demirtaş, "Efe" markasının pazarda yerleşmesine olanak tanınması amacıyla kapasite artırımına kadar bu ürünü beklettiklerini söyledi. 
     
     RAKININ RENGİ 
     Meşe fıçılarda bekletilmesi nedeniyle "hafif sarı renkte" olan rakının yapımında sadece üzüm alkolü kullanıldığına dikkat çeken Demirtaş, "Sarı Zeybek rakısı, üretim tekniği ile üst kalite sınıfında yer alıyor. Ürettiğimiz bu rakıyı yüce önderimiz Atatürk’e ithaf ediyoruz. Bu rakı ismiyle, üretim şekliyle, kalitesiyle onun içtiği rakıydı. Atatürk’ün içtiği rakı olan Sarı Zeybek’i üreten firma olmanın gururunu yaşıyoruz" dedi. 
     Demirtaş, yılda 700 bin şişe üretilmesi hedeflenen ürünün Temmuz ayı ortalarında piyasaya sunulacağını kaydetti. Ürünü piyasaya sunarken özellikle "taklitlerimizden sakınınız" mesajını tüketiciye iletecekleri kaydeden Demirtaş, şöyle konuştu 
     "Bizi bugünden taklit etmeye başladılar. Sarı Zeybek rakısının taklitleri üretilmeye başlandı. Meşe fıçılarda dinlendirilmiş rakı bugün yanlış biçimde sarı rakı olarak lanse ediliyor. Koyu sarı renk, Türk rakısının özelliklerine terstir. Rakıyı taklit ederek, aceleyle, bilmeden üreterek piyasaya sunmak çok tehlikelidir. Biz bu rakıyı 1 yıldır deniyoruz. 
     Türkiye’de rakı tüketimi 80 milyon litrelerden 40 milyonlara indi. 
     Bu dönemde bizim için para kazanmak önemli değil, rakıyı yine zirveye taşıma misyonuyla hareket ediyoruz. Ancak bundan sonra üretimle ilgili planlarımızı ürün pazara sunulmadan paylaşmayacağız. Çünkü izlendiğimizi farkettik." 
     
     PAZAR PAYI 
     Demirtaş, son dönemde rakıda yaşanan sahtecilik olayları sonrası "Efe" rakısının pazar payının yüzde 8’den yüzde 16’ya yükseldiğini savundu. 
     Üretim kapasitesinin yeterli olmaması nedeniyle daha fazla pay elde edemediklerini dile getiren Demirtaş, kapasiteyi üç kat artıran yatırımların tamamlandığını, gelecek dönemde pazardan yüzde 30 oranında pay almayı hedeflediklerini ifade etti. Demirtaş, "Efe" ve "Sarı Zeybek"in pazarda yerleşmesi sonrası Çilingir rakısıyla votka ve cin üretimine de geçeceklerini kaydetti. 
     Demirtaş, tesislerin yanında bir fabrika daha kurmak için arazi aldıklarını, Türkiye’nin rakı tüketiminin yıllık 80 milyon litre seviyesine ulaşması halinde bu fabrikayı da devreye sokabileceklerini söyledi. 
     Toplantı sonrası Atatürk’ün mahsenindeki Sarı Zeybek rakılarından tatma fırsatı bulduğunu belirten Prof. Dr. Nihat Aktan’ın da aralarında bulunduğu degüstatörler, çeşitli sürelerde bekletilen "Sarı Zeybek" rakılarının tadımını yaptı. 
     
</TEXT>
</DOC>
