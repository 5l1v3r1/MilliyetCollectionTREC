<DOC>
<DOCNO> 332569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko65.html </URL>
<DATE> 2005/04/12/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Serdengeçti Cari açıktaki artışın, krizle sonuçlanması beklenmemeli 
</HEADLINE>
<TEXT>

     Merkez Bankası Başkanı Süreyya Serdengeçti, bugün artık cari açığın yükselmesinin, geçmişte olduğu gibi krizlerle sonuçlanmasının beklenmemesi gerektiğini söyledi. 
     Serdengeçti, Merkez Bankası Genel Kurulu'nda yaptığı konuşmada, Türkiye ekonomisinde yaşanan gelişmeleri değerlendirdi. 
     Serdengeçti, 2004 yılında yüzde 5 olarak tahmin edilen büyüme oranının yüzde 9.9 olarak gerçekleşmesinin, cari açıkta da, buna paralel, tahminlerin üzerinde bir artış getirdiğini bildirdi. Serdengeçti, şunları söyledi 
     ''Ancak bugün artık cari açığın yükselmesinin, geçmişte olduğu gibi krizlerle sonuçlanması beklenmemeli. Dünyada gözlenen eğilim de bunu desteklemektedir. Derinleşen ticari ve finansal bütünleşme, makro ekonomik istikrarı sağlamış ülkelerde, eskisine oranla daha yüksek cari açıkların sürdürülebilirliğini mümkün kılmaktadır.'' 
     
     REEL SEKTÖRE, AÇIK POZİSYON UYARISI 
     Geçmişten farklı olarak bugün dalgalı kur rejiminin uygulanmakta olduğunu belirten Serdengeçti, dalgalı kur rejiminin en belirgin özelliğinin ise ''şok emici'' olması olduğunu kaydetti. 
     Bankacılık sektörünün açık pozisyonlarının geçmişle kıyaslanamayacak derecede düşük olduğunu, bunun dikkatle takip edildiğine dönük uyarıların yapıldığı ifade eden Serdengeçti, ''öte yandan reel sektörün de, açık pozisyonlarına dikkat etmesi gerekmektedir'' dedi. Cari açıkla ilgili unutulmaması gereken bir diğer önemli noktanın da, Merkez Bankası'nın ''YTL'nin değerini suni olarak değerli tutmaya çalışmadığı'' hususu olduğunu belirten Serdengeçti, 2002 yılından bugüne 21.7 milyar Dolar döviz alımı yaptığını hatırlattı. Serdengeçti, şöyle devam etti 
     ''Bunun yanında, kısa vadeli sermaye teşvik edilmemekte, döviz kuru riskinin piyasada olduğu piyasa oyuncularına sürekli olarak hatırlatılmaktadır. Ayrıca yüksek seviyedeki döviz rezervi, sıkı para ve maliye politikaları ile ulaşılan daha düşük enflasyon ortamı ve makro ekonomik istikrarda alınan mesafe, değişen koşulların belirgin birer göstergesidir.'' 
     
     SÜRDÜRÜLEBİLİR BÜYÜME 
     Türkiye ekonomisinde büyüme sürecinin, özellikle 2001 yılına kadar olan dönemde, genişleme-daralma döngüsü şeklinde olduğunu söyleyen Serdengeçti, geçmişte genellikle kısa süren ekonomik genişleme dönemlerini, şiddetli daralmaların izlediğini hatırlattı. 
     Ancak 2001 yılındaki küçülmenin ardından üç yıl üst üste yüksek büyüme oranlarının gerçekleşmesi ve içinde bulunulan yılda da büyüme oranının yüzde 5 olarak tahmin edilmesinin, bu döngünün büyük oranda kırıldığını gösterdiğini belirten Serdengeçti, ''buna rağmen, ekonomimizin halihazırda sürdürülebilir bir büyüme sürecine girdiğini söylemek de mümkün değildir'' şeklinde konuştu. Serdengeçti şunları söyledi 
     ''Sürdürülebilir büyüme, aynen fiyat istikrarı gibi Ülkemiz ekonomisinin pek tanışık olmadığı bir kavramdır. Tanım olarak sürdürülebilir büyüme, fiyat istikrarının bozulmadığı, ekonomik göstergelerle makro ekonomik dengelerin uyumlu olduğu, potansiyel büyüme seviyesine yakın büyüme oranlarının beş yıl ve üzeri bir dönem boyunca sürdürülmesi olarak tanımlanabilir. 
     Dolayısıyla son üç yıldır gerçekleşen yüksek büyüme oranlarına, henüz sürdürülebilir büyüme diyebilmek mümkün değil. Şunu unutmamak gerekir ki büyümeyi başlatan stratejilerle büyümeyi sürdürülebilir kılacak stratejiler birbirinden farklıdır. Bu çerçevede Ülkemizin ihtiyacı olan sürdürülebilir büyümeyi sağlamak, çok daha geniş kapsamlı ve zor reformları gerektirmektedir.'' 
     
     SÜRDÜLEBİLİR BÜYÜMEYE GİREMEME NEDENLERİ 
     Serdengeçti bu arada, ekonominin henüz sürdürülebilir bir büyüme sürecine girememiş olmasının altında yatan başlıca nedenlerin, ''kayıt dışı ekonominin büyüklüğü, yurtiçi tasarrufların ve özel sektörün sermaye birikiminin yetersizliği, kurumsal yönetişimdeki eksiklikler sonucu verimlilik artışlarının kalıcı olamama tehlikesi, iş gücü arzının kalitesi ile ilgili sorunlar, önemli mesafe alınmasına rağmen bankacılık sektörü-reel sektör ilişkisinin yeterli düzeyde olmaması ve vergi sisteminin yetersizliği'' olarak karşılarına çıktığını bildirdi Türkiye'de kayıt dışı ekonominin büyüklüğünün, yapılan çalışmalarda kullanılan varsayımlara göre, yüzde 16 ile yüzde 50 arasında değiştiğine dikkati çeken Serdengeçti, kayıt dışı ekonominin vergilendirilemediğini, kaynaklarının verimsiz kullanımına ve haksız rekabet ortamının oluşmasına yol açtığını hatırlatarak, sürdürülebilir bir büyüme için kayıt dışı ekonominin kayıt altına alınmasına yönelik politikaların bir an önce hayata geçirilmesinde büyük yarar olduğunu vurguladı. 
     Serdengeçti, kısa vadede gelir düzeyini artırmak ve tasarruf eğilimini değiştirmenin oldukça güç olduğunu ifade ederken, bu nedenle, yurtiçi tasarruf açığının yurtdışı tasarrufla, tercihen doğrudan yabancı sermaye yatırımlarıyla kapatılması gerekliliğinin ortaya çıktığını söyledi. 
     Türkiye'de kamunun ön planda olduğu bir sermaye birikimi modelinden, piyasa koşullarının ölçü ve ölçek alındığı, özel sektör öncülüğünde bir sermaye birikimi modeline geçildiğini anlatan Serdengeçti, bununla birlikte, vergi reformunun henüz tamamlanmaması ile bankacılık-reel sektör ilişkisinin istenen düzeyde olmayışının, sermaye birikimi sürecini yavaşlatan unsurlar olarak ortaya çıktığını kaydetti. 
     
</TEXT>
</DOC>
