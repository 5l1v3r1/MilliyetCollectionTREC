<DOC>
<DOCNO> 312062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo03.html </URL>
<DATE> 2005/02/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Tsunami yardım maçında tribünler boş kaldı 
</HEADLINE>
<TEXT>

     Güney Asya'da meydana gelen tsunami feleketinde zarar görenlere yardım amacıyla 'İnsanlık için top'tan destek' kampanyası kapsamında Türkiye Karması ile Birinci Süper Lig'de forma giyen yabancı oyunculardan kurulu Yabancılar Karması arasında oynanan özel maçta tribünler boş kaldı. 
     Futbol Federasyonu Başkanvekili Şekip Mosturoğlu, yaptığı açıklamada, maça olan ilginin düşüklüğünün kendilerini üzdüğünü, buradan manevi destek beklediklerini vurgulayarak, bağışlarla birlikte kampanyadan yaklaşık 500 bin dolar gelir beklediklerini söyledi. 
     Gişe hasılatının düşüklüğüne rağmen, maçın TV naklen yayın ve sahaiçi reklam gelirleri, ayrıca Birinci Süper Lig Kulüpler Birliği Vakfı'nın 150 bin YTL'lik bağışı, Türkiye Karması'nı oluşturan 18 kulübün kaptanının, takım arkadaşlarının katkılarıyla topladıkları para, TFFHGD üyelerinin oluşturdukları fonda toplanacak miktar da kampanyaya aktarılacak. 
     
     Hakemler birer maçta aldıkları paraları bağışladı 
     Bu arada, Birinci Süper Lig hakemlerinin de birer maçta aldıkları paraları bağışlayarak kampanyaya destek verdiği bildirildi. 
     
     Sadece 4 bin kişi maçı tribünlerden izledi 
     BJK İnönü Stadı'nda Türkiye karması ile yabancılar karması arasında yapılan maça, tüm çağrılara rağmen çok az sayıda sporsever gelirken, tribünlerde yaklaşık 4 bin vatandaş yer aldı. 
     İlginin azlığı nedeniyle kale arkası tribünlerde yer alan taraftarlar, kapalı tribüne geçti. Futbol Federasyonu tarafından maç biletlerinin 5, 10 ve 15 YTL'den satışa sunulmasına rağmen, soğuk hava ve naklen yayın nedeniyle tribünler boş kaldı. 
     
     Bakan Şahin de maçı izledi 
     Karşılaşmayı Devlet Bakanı ve Başbakan Yardımcısı Mehmet Ali Şahinde izledi. Ayrıca Gençlik ve Spor Genel Müdürü Mehmet Atalay, aralarında Beşiktaş Kulübü Başkanı Yıldırım Demirören ve Galatasaray Kulübü Başkanı Özhan Canaydın'ın da bulunduğu çeşitli kulüplerin başkanları da karşılaşmayı protokol tribününden takip etti. 
     
     Şahin Maça ilgi beklerdim 
     Devlet Bakanı ve Başbakan Yardımcısı Mehmet Ali Şahin, maça ilginin az olmasına üzüldüğünü belirterek, ''İstanbulluların maça ilgi göstermesini beklerdim'' dedi. 
     
     Yanal "Tribünlerin dolmasını isterdik" 
     Milli Takımlar Teknik Direktörü Ersun Yanal ise bütün tribünlerin dolmasını istediklerini, ancak bunun olmadığını ifade ederek, ''bu şahısların maçı değil. Toplumsal vicdanımızın bir organizasyonudur. Bunu en çok anlaması gereken toplumlardan biriyiz. Biz de felaketler yaşadık'' dedi. 
     
     Daum "Başka organizasyonlarla yardım yapılabilir" 
     Bu arada yabancılar karmasının başında sahaya çıkan Fenerbahçe Teknik Direktörü Christoph Daum, ''o bölgedeki insanların desteğe ihtiyacı var. Dolayısıyla bugün yardımcı olmak için burdayız. Her zaman Türk insanının yardımsever olduğunu gördüm. Maça ilgi olmasa da bunun böyle olduğuna inanıyorum. Kar yağışı anonsu nedeniyle belki insanlar evlerinde kaldı. Farklı bir tarihte başka organizasyonlarla insanlar yardım edebilir'' açıklamasında bulundu. 
     Yine yabancılar karmasının başında sahaya çıkan Galatasaray TeknikDirektörü Gheorghe Hagi ise yardım için organizasyonda yer aldıklarını söyledi. 
     
     Bol gollü beraberlik 
     Karşılaşmada Türkiye Karması'nın başında Milli Takımlar Teknik Direktörü Ersun Yanal, Birinci Süper Lig'de yer alan yabancı oyunculardan kurulu karmayı ise Fenerbahçe Teknik Direktörü Christoph Daum ile Galatasaray Teknik Direktörü Gheorge Hagi yaptı. 
     Türkiye Karması'nda 18 Birinci Süper Lig takımının kaptanlarının yanı sıra, bazı genç oyuncular forma giydi. 
     Karşılaşma öncesi Güney Asya'daki tsunamide hayatını yitirenler için saygı duruşunda bulunulduğu maç 7-7 berabere sonuçlandı. 
     
     Maç öncesi konser 
     Karşılaşma öncesinde düzenlenen mini konserde çeşitli şarkıcılar, sporseverlere keyifli anlar yaşattı. 
     Aralarında Mahsun Kırmızıgül, Suat Suna, Deniz Arcak ve Abidin'in de bulunduğu şarkıcılar, BJK İnönü Stadı'nda mini bir konser verdi. Ayrıca Anadolu Ateşi Grubu da gösteri yaptı. Şarkıcı Mahsun Kırmızıgül'ün sahada ısınan Fenerbahçe Kaptanı ÜmitÖzat'a yaptığı beraber şarkı söyleme talebi, milli futbolcu tarafından kabul edilmedi. 
     
</TEXT>
</DOC>
