<DOC>
<DOCNO> 317859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun58.html </URL>
<DATE> 2005/02/23/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
53. KPK toplantısı başladı 
</HEADLINE>
<TEXT>

     Türkiye-AB Karma Parlamento Komisyonu KPK Eş Başkanı Prof. Dr. Aydın Dumanoğlu, ''Avrupa Parlamentosu'nun Türkiye'ye bakışının son iki yıl içinde önemli ölçüde değiştiğini'' söyledi. 
     . KPK toplantısı, akşam saatlerinde Strasbourg'da başladı. İki gün sürecek toplantılarda TBMM heyetine, AK Parti milletvekili Prof. Dr. Aydın Dumanoğlu, Avrupa Parlamentosu heyetine ise Hollandalı Yeşil Grup üyesi Joos Lagendijk başkanlık ediyor. 
     Dumanoğlu, toplantıların açılışında yaptığı konuşmada, ''Avrupa Parlamentosu'nun Aralık ayında düzenlenen oylamada AB'nin Türkiye ile tam üyelik müzakerelerine başlamasına açık farkla destek verdiğini'' hatırlattı ve ''bu desteğin AP'nin Türkiye'ye bakışının son iki yıl içinde önemli ölçüde değiştiğini gösterdiğini'' belirtti. 
     ''Oylamada 417 parlamenterin Türkiye'yi desteklediğine'' dikkati çeken Dumanoğlu, ''Avrupa kamuoyunun görüşlerini yansıtan AP desteğinin Türkiye için önemli olduğunu'' vurguladı. 
     Türkiye ile Avrupa arasındaki ilişkilerin tarihinin yaklaşık 200 yıla dayandığını ifade eden Dumanoğlu, Türkiye'nin hedefinin en kısa zamanda tam üyelik olduğuna söyledi. 
     KPK Eş Başkanı Hollandalı Yeşil Grup üyesi Lagendijk ise yaptığı konuşmada, Türkiye ile AB arasındaki sosyal ve kültürel yakınlaşmaya önem verilmesini istedi. 
     Hollandalı parlamenter, sivil toplum örgütler bazında Türkiye ile AB arasında yoğun mübadeleler yaşanması gerektiğini belirtti. 
     ''Türkiye, AB ve İslam'' ve ''Türkiye'nin komşularıyla ilişkileri'' iki gün sürecek toplantıların ana gündem maddesini oluşturuyor. 
     
     MEHMET AYDIN ''TÜRKİYE'DE MÜSLÜMANLIK VE DEMOKRASİ ARASINDA 

     GERGİNLİK YOK, TÜRKİYE BU KONUYU ÇOK ZAMAN ÖNCE ÇÖZDÜ'' Devlet Bakanı Prof Dr. Mehmet Aydın, ''Türkiye'de Müslümanlık ve demokrasi arasında bir gerginlik olmadığını, Türkiye'nin bu konuyu çok zaman önce çözdüğünü'' söyledi. 
     Türkiye-AB Karma Parlamento Komisyonu'nun KPK 53. toplantısına katılan Aydın, ''Türkiye-AB ve İslam'' konulu bir konuşma yaptı ve Avrupalı parlamenterlerin konuyla ilgili sorularını yanıtladı. 
     Avrupa'da ''Müslüman kültürü AB demokrasisine uyar mı '', ''Türkiye AB üyesi olursa AB İslamlaşır mı '' gibi soruların yöneltildiğini hatırlatan Bakan Aydın, yine aynı şekilde ''Türkiye Müslüman kimlik yüzünden AB üyesi olamaz'', ''Türkiye'nin üyeliği AB'yi parçalar'' gibi iddiaların ortaya atıldığına dikkati çekti. 
     ''Türkiye'nin Avrupa tarihinin her zaman önemli bir parçası olduğunu'' ifade eden Aydın, ''önyargıyla ortaya atılan iddiaların bilgi eksikliğinden ve kısa süreli siyasi çıkar amaçlı beklentiler sonucu oluştuğunu'' bildirdi. 
     Aydın, toplumların güvenilir bilgi temelinde ve yaratıcı bir zihniyetle diyalog sürdürmelerinin önemine değindi ve ''Önce anlamak sonra yargılamak gerekiyor'' dedi. 
     Mehmet Aydın, toplumların karşılıklı olarak birbirlerinin kültürleri hakkında konuşurken veya yorum yaparken son dereceli dikkatli ve hassas olmaları gerektiğinin altını çizdi. 
     Konuşmasında çok kültürlülüğün vazgeçilmezliğine değinen Aydın, toplumların birbirlerini dinleri hakkında bilgilendirmesinde bir sakınca olmadığını, ancak bunun misyonerlik ruhuyla din dayatması haline gelmemesi gerektiğine dikkati çekti. 
     Aydın, ''Türkiye'de Müslüman olmayan dini azınlıklarla'' ilgili bir soru üzerine verdiği yanıtta, geçen yıl çıkan yasayla bir cami ve kilise inşa edilmesi konusunda aynı kriterler uygulandığını söyledi. Aydın, ruhban okulunun açılmasıyla ilgili bir soru üzerine de, hükümetin sorun yaratma politikasıyla hareket etmediğini belirtti. 
     AB ülkelerinde de bu konularda sorunların yaşanabildiğini ifade eden Aydın, Yunanistan'ın Batı Trakya bölgesinde müftü seçimde yaşanan zorluğa atıfta bulundu. 
     
     ''İŞKENCENİN ÖNLENMESİ KONUSUNDA ÖNEMLİ ADIMLAR ATILDI'' 

     AB Dönem Başkanı Lüksemburg'un Ankara'daki Büyükelçisi Jean-Paul Senninger, ''Türkiye'de Müslüman olmayan azınlığın din özgürlüğü konusunda hala sorunlar yaşandığını'' söyledi. 
     Türkiye-AB Karma Parlamento Komisyonu'nun KPK 53. toplantısında konuşan Senninger, Müslüman olmayan azınlığın din adamı eğitimi, vakıfları ve mal mülk sorununa ilişkin sorunlarının çözülmesini beklediklerini bildirdi. 
     ''İşkence ile mücadelede son dönem önemli tedbirlerin alındığını'' belirten ve ''bu konuda hükümeti kutladığını'' ifade eden Senninger, ''işkenceye sıfır hoşgörü sloganıyla hükümet önemli başarı gösterdi'' dedi. 
     Senninger, Türkçe'den başka dillerde radyo, televizyon yayını ve dil eğitimine izin verilmesi konusundaki uygulamanın genişleyerek yaygınlaşmasının sevindirici olduğunu bildirdi. 
     Lüksemburg Büyükelçisi, ''Müzakereler boyunca AB, Türkiye'den çok şey talep edecek, ancak bu talep edilenler AB'nin değil Türk vatandaşlarının geleceği için önemli'' diye konuştu. 
     Kıbrıs sorununun AB'yi hala düşündüren konular arasında yer aldığını kaydeden Senninger, AB'nin Türkiye ile tam üyelik müzakerelerine başlamasının Kıbrıs'ın birleşmesi için fırsat yaratacağını söyledi. 
     
     AB KOMİSYONU 

     AB Komisyonu yetkilisi Pierre Mirel ise yaptığı konuşmada, tam üyelik müzakerelerinin başlamasına kadar sürecek dönemde komisyonun yapacağı çalışmalar hakkında bilgi verdi. 
     ''Türkiye'nin İslam ve laikliği birlikte yaşayan istisnai bir ülke olduğunu'' belirten Mirel, ''Bunu dayatmayla değil, doğal haliyle yaşadığı için Türkiye çok özel bir ülke'' dedi. 
     AB Komisyonu'nun 29 Haziran tarihine kadar müzakerelerin çerçevesini hazırlayacağını ifade eden Mirel, 3 Ekim tarihinden sonra müzakerelerin ve tarama sürecinin başlayacağını söyledi. 
     Mirel, bu süreye kadar AB zirvesinde yer alan 23. paragrafta belirtildiği gibi Ankara anlaşmasının diğer AB üyesi ülkelerle de genişletilmesini öngören bölümün Türkiye tarafından parafe edilmesini beklediklerini bildirdi. 
     Müslüman olmayan azınlığa ait vakıf mallarına ilişkin hükümetten gerekli adım atmasını beklediklerini bildiren Mirel, Türkiye'de son iki yıldır insan hakları alanında olağanüstü çaba gösterildiğini, ifade özgürlüğü konusunda Türk mahkemelerin son aldıkları kararların da memnunlukla karşılandığını kaydetti. 
     Mirel, gümrük birliğinin işleyişinden dolayı bir dizi sorunların yaşandığını belirtti ve bu sorunların 28 Şubat tarihinde teknik düzeyde yapılacak toplantıda ele alınacağını söyledi. 
     AB Komisyonu temsilcisi, sığır eti ithalinde konan sınırlamalar, ilaç ruhsatları verilmesinde, kamu alımları ve hizmetler konusunda yaşanan sıkıntıların giderilmesini beklediklerini söyledi. 
     
     KPK TOPLANTISINDA, SÖZDE ERMENİ SOYKIRIMI GERGİNLİĞİ 

     Türkiye-AB Karma Parlamento Komisyonu'nun KPK bu akşam yapılan oturumunda, sözde Ermeni soykırımı konusunda kısa süreli bir gerginlik yaşandı. 
     Fransız sağcı parlamenter Jacques Toubon, AB Komisyonu ve Konseyi temsilcilerinin de bulunduğu bu akşamki oturumda sözde Ermeni soykırımının da tartışılmasını istedi. 
     Sözde Ermeni soykırımı konusunda Avrupa Parlamentosu'nun karar aldığını belirten Toubon, AB üyeliği için Türkiye'nin sözde Ermeni soykırımını tanıması gerektiğini iddia etti. 
     Oturum başkanı, bu konunun yarın yapılacak ''Türkiye'nin komşularıyla ilişkileri bölümünde'' ele alınacağı belirterek, öneriyi reddetti. 
     Bu arada, CHP milletvekili Şükrü Elekdağ, usul hakkında söz alıp, Toubon'un gündem dışı sözlü bildiri yapmasının kurallara uygun olup olmadığına sorguladı. 
     Toubon ise Elekdağ'ın bu açıklamasına yüksek sesle yanıt vererek ve kafasındaki kulaklıkları masaya atarak tepki gösterdi. 
     Bu arada KPK üyesi Rum parlamenter Marios Matsakis, söz alarak yaptığı konuşmada, ''Türkiye'nin, Ermenilere, Rumlara ve Kürtlere soykırım uyguladığını'' iddia etti. 
     CHP milletvekili Elekdağ, yine söz alıp, Rum parlamenteri ''kaba, nefret dolu ve AB'ye yakışmayan bir tavır'' içinde konuştuğu gerekçesiyle sert bir biçimde eleştirdi. 
     
</TEXT>
</DOC>
