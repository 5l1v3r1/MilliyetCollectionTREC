<DOC>
<DOCNO> 302837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur21.html </URL>
<DATE> 2005/01/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yunanistan sınırında mayına basan Türk, dava açmaya hazırlanıyor 
</HEADLINE>
<TEXT>

     Edirne'de, yolunu şaşırarak yanlışlıkla geçtiği Yunanistan sınırında, mayına basarak bacaklarını kaybeden Cevdet Lale'nin, Yunanistan makamlarına dava açmaya hazırlandığı bildirildi. 
     Lale, AA muhabirine yaptığı açıklamada, bisikletiyle Türk-Yunan sınırındaki bir çeşmeden su almaya gittiğini ve geri dönerken yönünü şaşırarak Yunanistan topraklarına geçtiğini söyledi. 
     Yunanistan tarafındaki mayınlara basarak bacaklarını kaybettiğini ve daha sonra Yunan sınır devriye ekiplerince hastaneye kaldırıldığını ifade eden Lale, ''Mayınların patlaması nedeniyle bacaklarımı kaybettim. Kolumun biri de işlevini yitirdi. Yatağa bağımlı yaşamak zorunda kaldım. Tüm ihtiyaçlarımı eşim karşılıyor'' dedi. 
     Olaydan Yunan makamlarının sorumlu olduğunu belirten Lale, hiçbir sosyal güvencesinin0 ve gelirinin olmadığını bildirdi. 
     Lale'nin durumuyla ilgili belgelerin kendisinde olduğunu ve Yunan makamlarına dava açmak için araştırma yaptığını belirten Avukat Tamer Babaç da ''Vekaleti aldıktan sonra Dışişleri Bakanlığı aracılığıyla Yunanistan makamlarına başvuracağız. Uluslararası anlaşmalara göre sınırda mayın bulundurulmaması gerekiyor. AB standartlarına göre, hiç bir Avrupa ülkesi, sınırına mayın döşeyemez. Bu hassas ve önemli bir konu'' ifadesini kullandı. 
     Karaağaç Mahallesi Muhtarı Agah Korkan ise Lale'ye gıda ve nakit yardımında bulunulması için girişimlerde bulunacağını belirterek, ''Lale'nin en çok özlem duyduğu elektrikli tekerlekli sandalye. Kendisine böyle bir sandalye temin edeceğim'' dedi. 
     Lale, 29 Ağustos 2004'te geçtiği Yunanistan'da mayına basarak bacaklarını kaybetmiş, Yunanistan'daki hastanede yapılan ilk müdahalenin ardından, 2 Eylül 2004'te Pazarkule Sınır Kapısı'ndan Türk makamlarına teslim edilmişti. 
     
</TEXT>
</DOC>
