<DOC>
<DOCNO> 320383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy32.html </URL>
<DATE> 2005/03/03/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Sporda şiddet gelecek hafta TBMM gündeminde... 
</HEADLINE>
<TEXT>

     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu, gelecek hafta ''mafya ilişkilerini'' ve futbolcu Cafer Aydın'ın gündeme getirdiği teşvik iddiasını irdeleyecek. 
     Komisyona bugün bilgi veren, Merkez Hakem Komitesi MHK Başkanı Sabri Çelik ile eski başkanlar Ertuğrul Dilek, Bülent Yavuz, Ahmet Güvener futbolda ''şike, mafya ve teşvik'' bulunduğunu ifade ederken, eski MHK Başkanı Hilmi Ok ise ''Var diyen ispat etsin'' dedi. 
     AK Parti Ankara Milletvekili Haluk İpek başkanlığında toplanan Araştırma Komisyonu'na bilgi veren MHK Başkanı Çelik, Mehmet Ali Yılmaz'ın Futbol Federasyonu Başkanlığı'na aday olduğu dönemde Hilmi Ok'a Merkez hakem komitesi başkanlığı önerdiğini ancak, Ok'un ''Devlete karşı gelemem. Gelsem de devirirler'' diyerek bu öneriyi reddettiğini anlattı. Çelik'in, komisyon üyelerinin ''Devlet kim'' sorusu üzerine de ''Levent Bıçakçı'' karşılığını verdiği öğrenildi. 
     Sabri Çelik ile eski MHK başkanları Ertuğrul Dilek, Bülent Yavuz ve Ahmet Güvener futbolda ''şike, teşvik primi ve mafya ilişkilerinin bulunduğunu'' ifade ettiler. Ancak, eski MHK Başkanı Hilmi Ok, bu tür iddiaları ortaya atanların bunu ispatlamaları gerektiğini söyledi. Ok, kendisiyle ilgili olay ve ''devlete karşı koymam'' gibi bir ifade kullanıp kullanmadığı yolundaki soruları ise yanıtsız bıraktı. 
     Komisyona bilgi veren başkanlar, ''mafya ilişkilerinden'' söz ederken eski Futbol Federasyonu Başkanı Abdullah Kiğılı ve Başkan Yardımcısı Hadi Türkmen'in, ''Alaaddin Çakıcı'nın baskısı nedeniyle görevlerinden istifa ettikleri'' dile getirildi. Kiğılı'dan sonra Futbol Federasyonu başkanlığına gelen Haluk Ulusoy'un, Çakıcı için 40 kurban kestirdiği iddiasına yer verildi. 
     MHK'nın eski ve yeni başkanları, hakemlerin yetkilerinin sınırlı olduğunu dile getirdiler. Hakemler rapor bile düzenlese bunun ''hükmü şahsiyeti olmadığını'' belirttiler. Spor yorumcularının televizyonlarda yaptıkları yorumların hakemleri etki altına aldığını öne süren başkanlar, bu yorumların seyircileri de kışkırttığını savundular. 
     
     ''SENİ SAHADAN BİLE ÇIKARAMAYABİLİRİZ'' 
     Komisyona bilgi veren eski ve yeni MHK başkanları, mülki amirler ve emniyet müdürlerinin açıkça taraftar olmalarının da sakıncalı olduğunu dile getirdiler. Başkanlar, ''Kritik bazı maçlarda emniyet müdürlerinin hakemlere 'Dikkat et seni sahadan bile çıkaramayabiliriz' dedikleri dahi oluyor. Bu da hakemi elbette etkiliyor. Emniyet müdürleri yine maçlara girmemesi gereken kişileri sokuyorlar'' dediler. 
     
     ''ŞİKE VE TEŞVİK PRİMİ ALT GRUPLARDA YAYGIN'' 
     MHK eski ve yeni başkanları, birçok kulübün ekonomik olarak güç durumda olduğunu ve bu nedenle de şike ve teşvike yöneldiğini ifade ettiler. Alt gruplarda şike ve teşvikin daha da yaygın olduğunu belirten başkanlar, ''Bu takımlar, ekonomik güçlükleri nedeniyle sahalarına paratoner bile yaptıramıyor. Halen 46 statta paratoner yok'' dedi. 
     Bir dönem Doğu ve Güneydoğu takımlarının da korunduğunu kaydeden başkanlar, MHK üyelerinin seçiminde kulüplerin rol oynadığını, bu nedenle seçim yerine atama yapılması gerektiğini ve 9 olan üye sayısının da aşağı çekilmesi gerektiğini ifade ettiler. 
     Başkanlar, Ceza ve Tahkim kurullarının da seçimle değil üst düzey hukukçular arasından atanması önerisinde bulundular. Ceza ve ''Tahkim kurullarının çelişkili kararlarının güven sarstığını'' dile getirdiler. 
     
     YANAL, KOMİSYONA BİLGİ VERECEK 
     TBMM Araştırma Komisyonu Başkanı Haluk İpek, daha önce açıkladığı süper futbol ligi kulüplerinin başkanlarını gelecek hafta değil bir sonraki hafta dinlemeye karar verdiklerini bildirdi. İpek'in verdiği bilgiye göre, komisyon gelecek hafta Alaaddin Çakıcı'nın baskısıyla Futbol Federasyonu başkan ve başkan yardımcılığı görevlerinden istifa ettiği iddia edilen Abdullah Kiğılı ve Hadi Türkmen ile ''mafya ilişkileri'' konusunda yazıları bulunan gazeteciler Tuncay Özkan ve Kılıç Ecevit'i dinleyecek. 
     Komisyon Çarşamba günü, kendilerine görev verilmediği için MHK'yi protesto ederek görevlerinden istifa ettiği belirtilen eski hakemler Mutlu Çelik ve Bülent Uzun ile hakem Çetin Sarıgül'ü dinleyecek. 
     Komisyon Perşembe günü ise futbolcu Cafer Aydın'ın gündeme getirdiği teşvik primi olayını masaya yatıracak. Komisyon, bu çerçevede Cafer Aydın ile olayda adı geçen Milli Takımlar Teknik Direktörü Ersun Yanal, Ankaragücü Başkanı Cemal Aydın ve haberi yapan Star TV Spor Haberleri Müdürü Serhat Ulueren ile diğer adı geçenleri dinleyecek. 
     
</TEXT>
</DOC>
