<DOC>
<DOCNO> 316577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonyas20.html </URL>
<DATE> 2005/02/18/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Kocasını öldürdü 5 dakika hapis yattı... 
</HEADLINE>
<TEXT>

     Güney Afrika'da yıllar boyu fiziksel ve psikolojik kötü muamelesine maruz kaldığı kocasını öldüren bir kadına, sadece 5 dakika hapis cezası verildi. 
     Bir hastanenin travma ünitesinde hemşire olan Anne-Marie Engelbrecht, kocası Jaco'yu planlayarak öldürmekten sadece 5 dakika hapse mahkum oldu. 
     Uzun yıllar fiziksel şiddete ve aşağılanmaya maruz kalan Anne-Marie, en sonunda 29 Haziran 2002'de kocasının başına plastik bir torba geçirip ölmeye terketmişti. 
     Talihsiz kadının yıllar boyu çektiği fiziksel ve manevi işkencenin ''tasavvur bile edilemeyeceğini'' belirten mahkeme yargıcı, sanığı mahkeme kararı açıklanıncaya kadar hapis cezasına çarptırdı. Ve mahkeme kararını 5 dakika sonra açıkladı. 
     17 aydır hapiste olan ve serbest bırakılan Engelbrecht, karar üzerine göz yaşlarına boğuldu. 
     Eski kocasının ailesi ise karar karşısında ''dillerinin tutulduğunu'' belirtmekle yetindi. 
     
</TEXT>
</DOC>
