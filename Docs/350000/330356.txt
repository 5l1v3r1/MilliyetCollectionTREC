<DOC>
<DOCNO> 330356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun39.html </URL>
<DATE> 2005/04/05/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Tsunami felaketzedelerine Alman halkından rekor bağış 
</HEADLINE>
<TEXT>

     Almanların Güney Asya'daki tsunami felaketzedelerine geçen yılın Aralık ve bu yılın Ocak ayı içinde yaklaşık 643 milyon avroyla rekor düzeyde bağış yaptığı bildirildi. 
     Nürnberg kentindeki araştırma şirketi GfK tarafından yapılan açıklamada, 26 Aralık 2004 tarihinde meydana gelen felaketten sonra 5 gün içinde Almanya'dan yardım kuruluşlarına 124 milyon avro gönderildiği, felaket bölgesine Ocak ayında da toplam 519 milyon avroluk bağış yapıldığı belirtildi. 
     Almanya'da geçen yılın son 6 ayında çeşitli yardım kuruluşlarına yapılan toplam 1,3 milyar avroluk yardımın yaklaşık 600 milyon avroluk kısmının sadece Aralık ayında toplandığı kaydedildi. 
     Araştırma sonuçlarına göre, geçen yılın son 6 ayında Almanya'da vatandaşların ortalama olarak kişi başına 20,88 avroluk bağış yaptığı bildirildi. 
     Bağışların yüzde 82'lik en büyük bölümünün yardım kuruluşlarına, yüzde 5,9'luk kısmının kültür ve anıtları koruma derneklerine, yüzde 2,4'lük kısmının da çevre ve hayvanları koruma derneklerine yapıldığı ifade edildi. 
     
</TEXT>
</DOC>
