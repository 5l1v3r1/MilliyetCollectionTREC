<DOC>
<DOCNO> 303618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun24.html </URL>
<DATE> 2005/01/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yanukoviç istifa etti 
</HEADLINE>
<TEXT>

     Ukrayna'da önceki pazar yapılan devlet başkanlığı seçiminin ikinci turundan yenik çıkan Başbakan Viktor Yanukoviç istifa ettti. 
     Ukrayna Devlet Başkanı Leonid Kuçma, Yanukoviç'in geçen cuma günü açıkladığı istifasını kabul etti. 
     Yanukoviç, muhalif lider Viktor Yuşçenko'ya karşı kaybettiği seçimin sonucuna itirazını sürdüreceğini söylemişti. 
     
     BAŞBAKANLIĞA MALİYE BAKANI AZAROV VEKALET EDECEK 

     Ukrayna Devlet Başkanı Leonid Kuçma, istifasını kabul ettiği Başbakan Viktor Yanukoviç'in yerine Maliye Bakanı Mikola Azarov'u vekaleten atadı. 
     Devlet Başkanlığı'nın internet sitesinde, önceki pazar günü ikinci turu yapılan devlet başkanlığı seçiminin ikinci turunu kaybeden Yanukoviç'in yerine Azarov'un başbakan vekili olacağı belirtildi. 
     Kuçma, Yanukoviç'in geçen cuma günü açıkladığı istifasını bugün kabul etmişti. 
     Yanukoviç'in istifası, 20 üyeli kabinenin de feshi anlamına geliyor. Kuçma'nın yeni hükümeti belirlemesi için 60 günü bulunuyor. Ancak Kuçma'nın atayacağı hükümet, devlet başkanlığı seçimini muhalif lider Viktor Yuşçenko kazandığı için, Yuşçenko yemin edinceye kadar geçici hükümet olarak görev yapacak. 
     Muhalefetin itirazı üzerine, seçimin 21 Kasım'da yapılan ikinci turunun 26 Aralık'taki tekrarından yenik çıkan Yanukoviç, sonuca itiraz etmişti. Merkez Seçim Komisyonu'nun bugün itirazla ilgili nihai kararını açıklaması bekleniyor. 
     
</TEXT>
</DOC>
