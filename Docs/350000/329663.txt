<DOC>
<DOCNO> 329663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonsiy01.html </URL>
<DATE> 2005/04/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ANAP, genel başkanını seçiyor... 
</HEADLINE>
<TEXT>

     Isparta Milletvekili Erkan Mumcu'nun Genel Başkanlık için tek aday olduğu ANAP 4'üncü Olağanüstü Kongresi başladı. 
     Nesrin Nas'ın Kasım ayında görevden ayrılmasından sonra yeni lider arayışına giren ANAP'ın olağanüstü kurultayı 2 gün sürecek. 
     Bugün Genel Başkanlık yarın ise Merkez Karar ve Yönetim Kurulu MKYK 
     ile Merkez Disiplin Kurulu için seçim yapılacak. 
     Genel Sekreter Talip Parlak'ın açılışını yaptığı Kongrede Divan Başkanlığı'na parti kurucusu, eski Adalet Bakanı Oltan Sungurlu seçildi. 
     Saygı duruşu ve İstiklal Marşı'nın aRdından bir konuşma yapan Sungurlu, 2002'den sonra ANAP'ın akıbeti hakkında değişik değerlendirmeler yapıldığını belirtirken Kongre'deki heyecanın, ANAP'ın en köklü parti olduğunu ortaya çıkardığını ifade etti. 
     
     "ZİL TAKIP OYNAYANLAR VARDI" 

     Nas'ın görevden ayrılmasından sonra partiyi Kongre'ye getiren Genel Başkan Vekili Halil İbrahim Özsoy ise sert bir konuşma yaptı. 
     Salondaki kalabalığı kastederek "ANAP bugün Meclis'te yarın iktidarda" diyen Özsoy, ANAP'ın iktidarının tüm ülkede özlenir hale geldiğini öne sürdü. Türkiye'nin iyi idare edilmediğine, Başbakan'ın iş isteyeni, gazeteciyi, iş adamını azarladığını belirterek "Bunu 'Başbakanlık yaptım' zannediyor" diyen Özsoy Erdoğan'ın "etrafının boşaldığını" ileri sürdü. 
     "Her akşam çikolata almak için Keçiören'de seni bekleyen çocuklar da terk etti" diyen Özsoy, Erdoğan'ın "tek adamlıktan yalnız adamlığa" geldiğini ileri sürdü. 
     Parti içine de seslenen ve eski Genel Başkan Nas'ı DYP ile bütünleşme girişimi nedeniyle isim vermeden hedef alan Özsoy, çekilen sıkıntının hatıra olarak mazide kalacağını savunurken, "'Bittiler' diye zil takıp oynayanlara ders vermek sizin elinizde. Bu partiyi, bütünleştirme adı altında peşkeş çektirmeyen sizlere, minnetlerimi sunuyorum" dedi. 
     
     ATATÜRK'LÜ MESAJ 

     ANAP yönetiminin sönük geçen son iki kongreyi dikkate alarak gövde gösterisine çevirmek istediği kongre için Anadolu'dan otobüslerle çok sayıda partili Ankara'ya getirildi. Salonda, Atatürk ve Turgut Özal'ın sözleriyle mesaj verildi. Bu çerçevede Atatürk'ün "Uygarlık yolunda başarı, yeniliğe bağlıdır. Milletin bağımsızlığını, milletin azim ve kararlılığı kurtaracaktır" sözü ile, Özal'ın "Anavatan, 2000'li yılların partisidir. Anavatanlılar hür düşünce, din ve vicdan hürriyeti ve serbest ekonomi ikelerine mutlak sahip çıkınız" yazıldığı afişler dikkat çekti. 
     
     SALONDA "DENİZLİ HOROZU" 

     Salonu, "Gerçek vizyon, gerçek lider" afişi ile Mumcu resimleri süslerken gerek içeride gerekse dışarıda dev ekran kuruldu. Salona giren partililere bayrak dağıtılırken, tribünlerde çok sayıda davul çalındı. Denizli'den gelen partililer ise salona beraberlerinde "Denizli horozu" getirdiler. 
     Erkan Mumcu, saat 10.40'ta salona eşi Işın Mumcu ile beraber girdi. Mumcu ve eşi salonda tur attıktan sonra kürsüye çıkarak salonu selamladı bu arada sinevizyonda "Umut" yazısı yazıldı. Mumcu'nun üzerine karanfiller atıldı. 
     Salonda, "Başbakan Mumcu" sloganları atılırken, partilileri duygulandıran bir nostalji de yaşandı. 
     ANAP'ın kurucusu Turgut Özal'ın, partinin felsefesini, milliyetçilik-muhafazakarlık ile din-vicdan, serbest teşebbüs hürriyetine ilişkin görüşlerini anlatan ses kaydı salona dinletildi. 
     "Ekip halinde çalışmayı öğrenelim" ifadeleriyle Özal'ın söz konusu konuşması biterken, Mumcu, protokoldeki yerinden kalkarak ANAP selamı ile partilileri selamladı. 
     ANAP kongresi nedeniyle salon çevresinde polis geniş güvenlik önlemleri alırken, hırsızlık yapmaya çalışan bir kişi de yakalandı. 

     
</TEXT>
</DOC>
