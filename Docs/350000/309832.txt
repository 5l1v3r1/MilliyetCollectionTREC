<DOC>
<DOCNO> 309832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun22.html </URL>
<DATE> 2005/01/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kıbrıs Türkünün 9. seçimi... 
</HEADLINE>
<TEXT>

     KKTC'de 20 Şubat'ta yapılacak milletvekilliği erken genel seçiminde, Cumhuriyet Meclisi'ndeki 50 milletvekilinden 48'i yeniden aday oldu. 
     Seçime 7 siyasi parti ve 2 bağımsız aday katılıyor. 346 adayın 308'i erkek, 38'i kadın. Milletvekili adaylarının yüzde 90'ı erkek, yüzde 10'u kadınlardan oluşuyor. 
     Listesinde kadınlara en fazla yer veren parti Barış ve Demokrasi Hareketi BDH . BDH'nın 50 kişilik aday listesinin 10'u kadın. Cumhuriyetçi Türk Partisi'nin CTP 7, Milliyetçi Adalet Partisi'nin MAP 6, Ulusal Birlik Partisi UBP , Toplumcu Kurtuluş Partisi TKP ve Demokrat Parti'nin DP 5'er kadın adayı var. 
     Seçime ilk kez giren Yeni Parti YP listelerinde ise hiç kadın bulunmuyor. YP Başkanı Nuri Çevikel, ''çok girişim yaptıklarını, ama kadınların kabul etmediğini'' söyledi. 
     Türk Ajansı Kıbrıs'ın TAK derlemesine göre, 2003 seçimleriyle kıyaslandığında kadınların seçime katılım oranında düşüş görülüyor. Kıbrıs Türk siyasi yaşamında birçok özelliğiyle tarihi olarak nitelenen 14 Aralık 2003 seçimlerine katılan 3 adayın 49'u kadındı. Ancak buna karşın kadınların başarısında değişiklik olmamış ve ancak 3 kadın Meclis'e girmeyi başarmıştı. 
     
     HEKİMLİK SİYASETİN POPÜLER MESLEĞİ 
     KKTC siyasetinde geleneksel hale gelen ''hekim'' adaylar da diğer meslek gruplarıyla kıyaslandığında dikkat çekici çoğunlukta. Meslek icrasında gerek hastanelerde, gerekse kliniklerde vatandaşla bire bir ilişki kurma olanağıyla partilere avantaj sağlayan hekimler, bu seçimde de tercih edilir meslek grupları arasında yer aldı. 
     Listelerden derlenen bilgilere göre, 34 aday hekimlerden oluşuyor. CTP ve UBP 11'er adayla hekimlerin en çok çoğunlukta olduğu partiler. DP'nin listesinde 7, BDH'nın listesinde 4, TKP'de de 1 hekim yer alırken, YP ile MAP'ın listelerinde hekim bulunmuyor. 
     50 kişilik Meclis için yarışa katılan 344'ü 7 siyasi partiden, 2'si de bağımsız olmak üzere toplam 346 adayın ortalama yaşı 45. Son dönem hariç Meclis'in geleneksel yapısına göre genç bir kadro seçimlere katılırken, 60 yaşını aşanlar da, 25 yaşında adaylar da var. 
     
     SEÇİM KRONOLOJİSİ 
     Yaklaşık bir yıl gibi kısa bir sürede Kıbrıs Türkünü ikinci, hatta referandum da dahil üçüncü kez sandık başına götürecek 20 Şubat 2005 seçimleri, Kıbrıs Türk siyasi yaşamının 9. genel seçimi. 
     20 Temmuz 1974 Barış Harekatı'ndan sonra, federe devletten başlayarak cumhuriyetin kurulmasına kadar geçen son 30 yılda, Kıbrıs Türkü bir ara seçim dahil 9. kez genel seçimler için sandık başına gidiyor. 
     Barış Harekatı'nın ardından Otonom Kıbrıs Türk Yönetimi altında kendi sınırları içinde yaşamaya başlayan Kıbrıs Türkü, genel seçimler için ilk sandık başı deneyimini Kıbrıs Türk Federe Devleti altında 1976 yılında yaşadı. Kıbrıs Türkünün en eski 3 partisinin katıldığı bu seçimde UBP yüzde .7, TKP 20.2 ve CTP 12.9 oranında oy aldı. 
     Demokrasi deneyiminin artmasıyla birlikte 1981 yılında yapılan 2. genel seçime 7 parti katıldı. Bu seçimde de UBP 42.5 oranında oy alırken, TKP'nin oy oranı yüzde 28.5, CTP'nin oyu ise 15.1 oldu. 
     KKTC'nin 15 Kasım 1983 yılında ilan edilmesinin ardından 1985 yılında cumhuriyet döneminde yapılan 3. seçime de 7 parti katıldı. Bu seçimde UBP 36.7, CTP 21.4, TKP 15.8 ve Yeni Doğuş Partisi YDP yüzde 8.8 oranlarında oy aldı. 
     1990 yılında yapılan 4. seçim ise Kıbrıs Türk siyasi tarihinde önemli dönüm noktalarından birini oluşturdu. Bu seçimde, muhalefet UBP karşısında ittifak oluşturdu. Seçim sonunda UBP yüzde 54.7, CTP-TKP ve YDP'nin oluşturduğu Demokratik Mücadele Partisi DMP yüzde 44.5 oranlarında oy aldı. 
     
     İLK ARA SEÇİM 
     ''Seçime müdahale olduğu'' gerekçesiyle muhalefetin Meclis'e girmemesi üzerine Kıbrıs Türk siyasi tarihin ilk ara seçimi 1991'de yapıldı ve bu 5. seçim oldu. Muhalefetin Meclis'e girmemesinden dolayı boş kalan koltukların doldurulması için yapılan bu seçime TKP ve CTP yine katılmadı, UBP oyların yüzde 67'sini aldı. Bu seçime katılan Sosyal Demokrat Parti SDP , MAP, Birlik Egemenlik Partisi BEP ve YDP gibi partiler de oyların geri kalanını topladı. 
     1993'te ise erken seçim yapıldı. Bu 6. seçim, UBP'den ayrılan bir grup milletvekilinin kurduğu Demokrat Parti'nin DP katıldığı ilk seçim özelliğini taşıdı ve seçim sonunda UBP oyların yüzde 29.8'ini, DP 29.2'sini aldı. CTP'nin bu seçimde aldığı oy oranı 24.2, TKP'nin ise 13.3 oldu. 
     Kıbrıs Türk siyasi tarihinde ilk kez UBP'nin yaklaşık 2.5 yıl süreyle muhalefette kalmasına ve yine CTP'nin tarihinde ilk kez iktidara gelmesine neden olan bu seçimlerin ardından 7. genel seçim 1998 yılında yapıldı. 
     1998'de yapılan genel seçimlerde UBP oyların yüzde 40.4'ünü aldı. DP'nin bu seçimdeki oy oranı 22.6, TKP'nin 15.4 ve CTP'nin de 13.4 olarak kayıtlara geçti. 
     
     İLK KEZ SOL PARTİ BAŞKANLIĞINDA HÜKÜMET 
     14 Aralık 2003'de yapılan genel seçimlerden CTP, tarihinde ilk kez yüzde 35.18'lik oy oranıyla birinci parti olarak çıktı ve yine Kıbrıs Türk siyasi tarihinde ilk kez sol bir parti başkanlığında hükümet kuruldu. UBP ise tarihinde ilk kez bir genel seçimden ikinci parti olarak çıktı. Annan Planı'na endeksli ittifaklarıyla da dikkati çeken bu seçimde UBP yüzde 32.93, BDH yüzde 13.14, DP de yüzde 12.93 oy oranlarıyla Cumhuriyet Meclisi'nde temsil edilme olanağı buldu. 2003 Aralık seçiminde Milliyetçi Adalet Partisi MAP -Adalet ve Barış Partisi ABP ittifakının oluşturduğu Milliyetçi Barış Partisi MBP yüzde 3.23, işadamlarının kurduğu Çözüm ve Avrupa Birliği Partisi ÇABP yüzde 1.97 ve Kıbrıs Adalet Partisi de KAP yüzde 0.60 oranlarında oy almıştı. 
     KKTC'de 20 Şubat'ta yapılacak seçimlere yine 7 parti katılacak. 50 sandalyeli Cumhuriyet Meclisi için Ulusal Birlik Partisi UBP , Cumhuriyetçi Türk Partisi CTP , Demokrat Parti DP , Barış ve Demokrasi Hareketi BDH , Toplumcu Kurtuluş Partisi TKP , Milliyetçi Adalet Partisi MAP ve Yeni Parti YP yanında 2 de bağımsız aday yarışacak. 
     
</TEXT>
</DOC>
