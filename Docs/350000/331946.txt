<DOC>
<DOCNO> 331946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/soneko02.html </URL>
<DATE> 2005/04/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
OPEC, üretim kotasını artırmaktan vazgeçti... 
</HEADLINE>
<TEXT>

     Petrol fiyatlarında geçen haftaki gerilemeyi bahane eden petrol ihraç eden ülkeler örgütü OPEC, günlük 27.5 milyon varil olan resmi üretim kotasında 500 bin varillik artış kararından vazgeçti. 
     Aynı zamanda Kuveyt Enerji Bakanı da olan OPEC Başkanı Şeyh Ahmed Fahd el-Sabah, ''Petrol fiyatları zaten geriledi. Bu durumda üretim kotasını 500 bin varillik artışla 28 milyon varile yükseltme düşüncesinin gerekçesi kalmadı'' dedi. 
     ''Fiyatların mevcut seviyesi üretici ülkeleri zaten daha fazla üretmeye teşvik eder'' diyen el-Sabah, 500 bin varillik üretim artışının OPEC kararıyla olmasa da piyasa dinamikleriyle Mayıs ayında gerçekleşeceğini savundu. 
     el-Sabah, petrol talebinde artış olacağı iddialarına da destek vererek yılın üçüncü çeyreğinde dünya petrol talebinde günlük 1 milyon varillik artış olacağını ifade etti. 
     Uluslararası borsalarda geçen hafta düşüşe geçen petrol fiyatları, 54 dolar seviyesinin altına inmişti. 
     Yeni haftaya girilirken New York Borsası'nda ABD hafif petrolünün varili .32 dolardan, Londra Borsası'nda Brent petrolünün varili de 52.90 dolardan işlem görüyor. 
     Cezayir, Endonezya, Nijerya, Venezüella, Meksika, Suudi Arabistan ve Birleşik Arap Emirlikleri petrollerinin ortalaması alınarak hesaplanan OPEC'in sepet fiyatı da borsalardaki son gerilemenin ardından 51.85 dolarda bulunuyor. 
     
</TEXT>
</DOC>
