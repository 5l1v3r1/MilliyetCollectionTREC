<DOC>
<DOCNO> 330123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko37.html </URL>
<DATE> 2005/04/04/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bankalar Kanunu'nda Değişiklik Tasarısı Meclis'e sunuldu... 
</HEADLINE>
<TEXT>

     Bakanlar Kurulu'nda imzaları tamamlanan Bankalar Kanunu'nda değişikliği öngören ''Bankalar Kanunu Tasarısı'', TBMM Başkanlığına gönderildi. 
     Tasarı, finansal piyasalarda güven ve istikranın sağlanması, kredi sisteminin etkin bir şekilde çalışmasıyla tasarruf sahiplerinin hak ve menfaatlerinin korunmasına dönük önemli değişiklikler içeriyor. 
     Bu arada IMF ile imzalanacak yeni stand-by'ın ön koşullarından olan tasarının TBMM'ye sunulması yeterli sayılacak. 
     Tasarıya göre, BDDK Başkanı ve üyeleri, görev süresi dolmadan ayrılanların yerine atandıkları takdirde bu kişilerin süresini tamamlayacak. Bu şekilde atananlardan, 2 yıl veya daha az süreyle görev yapanlar bir defalığına tekrar atanabilecek. Bu durumda mevcut BDDK Başkanı, görev süresi 2 yılı aştığı dikkate alındığında tekrar başkanlığa seçilemiyor. 
     
     89 SAYFA, 20 MADDE 

     89 sayfalık tasarı, 174 madde ve geçici 20 maddeden oluşuyor. 
     Tasarının 72. maddesi, Bankaların ''faaliyet izninin kaldırılması ile Fon'a devrinin hangi koşullarda yapılacağına dair hükümleri içeriyor. 
     Buna göre bankaların zarara uğratılması hallerinden biri veya birkaçının varlığı durumunda Bankacılık Düzenleme ve Denetleme Kurulu, ''en az beş üyesinin'' aynı yöndeki oyuyla alacağı kararla, bankanın ''faaliyet iznini'' kaldırabilecek. 
     Ya da Kurul, kredi kuruluşlarının temettü hariç ortaklık hakları ile yönetim ve denetimini, zararın mevcut ortakların sermayesinden indirilmesi kaydıyla, kısmen veya tamamen devri, satışı veya birleştirilmesi amacıyla ''fon'a devretmeye'' yetkili olacak. 
     Faaliyet izni kaldırılan kredi kuruluşları, bu tasarıda yer alan hükümlere göre, kalkınma ve yatırım bankaları ise genel hükümlere göre tasfiye edilecek. 
     
</TEXT>
</DOC>
