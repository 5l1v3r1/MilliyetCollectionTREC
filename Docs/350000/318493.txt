<DOC>
<DOCNO> 318493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun35.html </URL>
<DATE> 2005/02/25/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Zerkavi'nin 2 yardımcısı yakalandı... 
</HEADLINE>
<TEXT>

     Irak geçici hükümeti, El Kaide örgütü ile ittifak kuran Ürdünlü militan Ebu Musab El Zerkavi'nin önde gelen bir yardımcısının yakalandığını bildirdi. 
     Hükümet açıklamasında, Ebu Kuteybe olarak bilinen Talib Mihlif Ersan Valman el Duleymi'nin, Bağdat'ın kuzeybatısındaki Anah kasabasında 20 Şubat'ta yakalandığı kaydedildi. 
     ''Ebu Kuteybe'nin, terör örgütü liderlerinden kimin, ne zaman ve nasıl Zerkavi ile görüşeceğine karar vermekten sorumlu olduğu'' ifade edilen açıklamada, Ebu Kuteybe'nin, para ve paketlerin Zerkavi'ye aktarılmasının yanı sıra ulaşım, güvenli evlerin bulunması gibi düzenlemelerle ilgilendiği belirtildi. 
     
     ZERKAVİ'NİN BİR YARDIMCISI DAHA YAKALANDI 

     Irak güçlerinin, El Kaide örgütü ile ittifak kuran Ürdünlü militan Ebu Musab Zerkavi'nin bir yardımcısını daha yakaladığı bildirildi. 
     Irak hükümetinin açıklamasında, Zerkavi'nin önde gelen yardımcılarından Talib Mihlif Ersen Valman El Duleymi'nin yanı sıra diğer bir yardımcısı Ahmed Halid Marad İsmail El Ravi'nin yakalandığı belirtildi. 
     El Ravi'nin de 20 Şubatta yakalanan El Duleymi gibi, terör ağının liderleriyle Zerkavi arasındaki görüşmeleri ayarladığı ve ara sıra Zerkavi'ye şoförlük yaptığı kaydedildi. 
     Ebu Utman olarak bilinen El Ravi'nin Bağdat'ın 260 kilometre kadar kuzeybatısındaki Anah'ta düzenlenen operasyonda El Duleymi ile birlikte yakalandığı ifade edildi. 
     
</TEXT>
</DOC>
