<DOC>
<DOCNO> 304573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yasam/axyas01.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol cinayetinin tarafları barıştı 
</HEADLINE>
<TEXT>


İnönü Stadı'ndaki Beşiktaş-Çaykur rize maçında bıçaklanarak öldürülen Cihat Aktaş'ın ailesi, zanlının ailesiyle yemek yedi 

SÜLEYMAN HATISARU 

İstanbul İnönü Stadyumu'nda 11 Ekim 2004'te oynanan Beşiktaş - Çaykur Rizespor maçında tribünde bıçaklanarak hayatını kaybeden Cihat Aktaş'ın ailesi ve katil zanlısı olarak tutuklanan Fatih Sözüer'in ailesi barıştı. 
Çağlayan'da bir simitçide düzenlenen yemeğe, Aktaş'ın babası Seyfettin Aktaş, Sözüer'in babası Muhsin Sözüer, Çağlayan Belediye Başkanı Fazlı Kılıç ve iki ailenin avukatları katıldı. Konuşmasında üzücü bir olay yaşandığını ifade eden Kılıç, "Aynı semtte yaşayan ailelerin barıştırdığımız için mutluyuz. Umarım bir daha ülkemizin hiçbir yerinde böyle olaylar yaşanmaz" dedi. Aktaş ailesinin avukatı Arif Ertuğrul da, barış teklifini iki ailenin geri çevirmediğini belirterek, "Sporda böyle olayların yaşanması tabii ki hiç hoş değil. Adli süreç devam ediyor. Biz insanlık görevimizi yaptık" diye konuştu. 



</TEXT>
</DOC>
