<DOC>
<DOCNO> 305752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko04.html </URL>
<DATE> 2005/01/12/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Sigara fiyatları, basında yayınlanamayacak 
</HEADLINE>
<TEXT>

     Tütün, Tütün Mamulleri ve Alkollü İçkiler Piyasası Düzenleme Kurulu, tütün mamulleriyle ilgili olarak basın yayın organlarında fiyat duyurusu mahiyetinde ilan yayımlanamayacağına karar verdi. 
     Konuya ilişkin Kurul Kararı, bugünkü Resmi Gazete'de yayımlandı. 
     Buna göre, tütün mamullerinin fiyat duyurusu adı altındaki ilanlarının her türlü yazılı, görsel ve elektronik ortamdaki basın yayın organlarında yayımlanmasının Tütün Mamullerinin Zararlarının Önlenmesine Dair Kanundaki hükme aykırılık oluşturduğuna karar verildi. 
     Kararda, Tüketicinin Korunması Hakkında Kanunun basın yayın organlarında fiyat duyurusu yapılması zorunluluğu getirmediğine işaret edildi. 
     
     SATIŞ NOKTALARINDAKİ FİYAT LİSTELERİ İLE İLAN EDİLEBİLECEK 
     ''Tütün Mamullerinin Nihai Satış Noktalarında Sergilenmesine ve Satış Yerlerine İlişkin Usul ve Esaslar Hakkında Tebliğ'' vasıtasıyla tüketiciyi bilgilendirmek amacıyla perakende satış noktalarında asılacak fiyat listeleri konusunda yapılan düzenleme ile söz konusu Kanunun hükmünün icra edildiği ifade edildi. 
     Ayrıca, tütün mamullerinin piyasaya arz ambalajı üzerine Kurumun onayı alınmak kaydıyla fiyat bilgilerinin yazılmasının mümkün olduğu da kaydedildi. 
     
</TEXT>
</DOC>
