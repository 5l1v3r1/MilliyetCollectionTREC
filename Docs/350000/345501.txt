<DOC>
<DOCNO> 345501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/dunya/dun02.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler gelecekten umutlu 
</HEADLINE>
<TEXT>


GÜVEN ÖZALP Brüksel 


Avrupa Birliği'nin AB kamuoyu araştırmalarını yansıtan Eurobarometre, 2004 sonu verilerine dayandırarak yaptığı nihai değerlendirmesini yayımladı. Araştırmaya katılanların yüzde 73'ü Türkiye'nin AB üyeliğinin ülkeye yarar sağlayacağını düşünüyor. AB'ye olası katılımdan en fazla endişe duyulan 3 konu ise Türkçenin daha az kullanımı, Türk Lirası'ndan vazgeçilmesi ve organize suç ve uyuşturucuda artış olarak sıralanıyor. 
Eurobarometre Raporu'na göre, hayatından çok memnun olan Türklerin oranı yüzde 27, memnun olanlar yüzde 44, hiç memnun olmayanlar ise yüzde 12. 5 yıl öncesiyle karşılaştırıldığında ülkenin durumunun iyileştiğini düşünenlerin oranı yüzde 45 olurken, gelecekte bu iyileşmenin devam edeceğini düşünenlerin oranı yüzde 53 oranını yakaladı. Türkiye'nin AB'ye katılmasının yararlı olacağını düşünen Türklerin oranı ise yüzde 73. Olası bir AB üyeliğine destek oranı ise yüzde 62 olarak belirlendi. 

Seyahat özgürlüğü 
AB'nin Türkler için ifade ettiği anlamda ilk 3 sıra ekonomik refah yüzde 48 , sosyal güvenlik yüzde 34 , AB içinde seyahat, öğrenim ve çalışma yüzde 30 şeklinde oluştu. Araştırma ülkedeki demokrasinin işleyişinden memnun olan Türklerin oranını yüzde 49 olarak yansıtırken, bu konuda AB ortalaması yüzde 57 olarak belirlendi. 
Rapor, Türkiye'nin en önemli 2 sorununun da işsizlik yüzde 74 ve ekonomi yüzde 46 olarak algılandığını ortaya koyuyor. Araştırmada eğitim yüzde71 , ekonomi yüzde 69 ve sağlık yüzde 69 alanında AB'nin katkısı olumlu olarak nitelendirilirken, "endişe" olarak Türkçenin daha az kullanılması yüzde 59 , Türk Lirası'ndan vazgeçilmesi yüzde 57 ve organize suç ve uyuşturucunun yaygınlaşması yüzde 57 sıralanıyor. Araştırma kendisini "sadece Türk" olarak niteleyenlerin oranının yüzde 72 olduğunu ortaya koyarken, "Türk ve Avrupalı" hissedenlerin oranının yüzde 24'te kaldığını gösteriyor. 



</TEXT>
</DOC>
