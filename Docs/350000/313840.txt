<DOC>
<DOCNO> 313840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy10.html </URL>
<DATE> 2005/02/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erdoğan'ın türban demeci meclis gündeminde 
</HEADLINE>
<TEXT>

     Başbakan Tayyip Erdoğan'ın Almanya'da yayınlanan Welt am Sonntag gazetesine verdiği ve ardından yalanladığı "türban" ile ilgili demeci, Meclis gündemine taşındı. 
     CHP İstanbul Milletvekili Güldal Okuducu, Başbakan Erdoğan'ı yanıtlaması istemiyle verdiği soru önergesinde, Erdoğan'ın Kuran'da bir kadının başörtüsü takmasına ilişkin hüküm olduğu yolundaki açıklamasının, bu konuda çalışma yapan bilim adamları ve dünya literatüründe üzerinde uzlaşılan bir görüş olarak mı ortaya atıldığı, yoksa sadece Erdoğan'ı bağlayan görüşlerin bilimsel gerçeklermiş gibi mi topluma sunulduğunu gündeme getirdi. Okuducu, laikliğin Anayasal ilke olduğu bir ülkede böyle bir konuda demeç vermenin başbakanın görevleri arasında olup olmadığını sordu. 
     Erdoğan'ın eşinin ve kızının inançlı bir Müslüman olmasının ve Kuran'a saygı duymasından dolayı başörtüsü taktığına ilişkin demecinin, başörtüsü takmayan yurttaşların inançlı Müslüman olmadığı ve Kuran'a saygı duymadığı anlamına geldiğini öne süren Okuducu, "Bu sözlerinizden vatandaşlar arasında ayrımcılık yapılması sonucunu doğmaması için sözlerinizin amacını aştığı konusunda kamuoyuna açıklama yapmayı düşünüyor musunuz " sorusunu yöneltti. 
     Anayasa'nın laiklik ilkesinin, Anayasa Mahkemesi ve Danıştay kararları ortadayken, üniversitelerdeki türban yasağına ilişkin normları yabancı gazetelere "saçma" olarak değerlendirmenin, başbakanın bu normları uygulamakla yükümlü Anayasal konumla bağdaşıp bağdaşmadığını soran Okuducu, mülakatın yayınlanmasından iki gün sonra gecikerek yalanlanmasının nedenini sordu. 
     
</TEXT>
</DOC>
