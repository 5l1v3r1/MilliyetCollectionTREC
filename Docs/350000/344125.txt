<DOC>
<DOCNO> 344125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/siyaset/siy01.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ATA uçağına iskender 
</HEADLINE>
<TEXT>


EMRE KOŞAK Bursa DHA 


Başbakan Recep Tayyip Erdoğan, Bursa ziyaretinde zamanın kısıtlı olması nedeniyle yemek yemeye gidemeyince, iskender kebabını dünyaya tanıtan Yavuz İskenderoğlu, hazırladığı 25 porsiyon kebabı ATA uçağına getirdi. 
Erdoğan, Bursa'ya yaptığı her gezide, iskender kebap yiyor. Yine Bursa'da programı olan Erdoğan'ın gelme ihtimalini dikkate alan tarihi İskender Kebapçısı'nın 3. kuşak işletmecisi Yavuz İskenderoğlu, Başbakan'ı ağırlamak için hazırlıklara başladı. Ancak Erdoğan'ın gelemeyeceğini öğrenen İskenderoğlu, hazırladığı 25 porsiyon İskender kebabı, şıra ve Erdoğan'ın çok sevdiği Mustafakemalpaşa tatlısını, özel bir kasayla Yenişehir Havaalanı'na getirdi. İskenderoğlu, iskenderi çok seven Başbakan'ın isteğini kıramayıp Ankara'da TBMM'ye yakın bir yerde lokanta açacağını belirtti. 


</TEXT>
</DOC>
