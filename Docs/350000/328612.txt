<DOC>
<DOCNO> 328612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo21.html </URL>
<DATE> 2005/03/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
2006 için kritik sınav... İşte muhtemel 11'ler... 
</HEADLINE>
<TEXT>

     Arnavutluk galibiyetiyle moral bulan Türkiye, Gürcistan karşısında Dünya Kupası 2006 yolunda önemli bir mücadeleye daha çıkıyor. Tiflis'te oynanacak olan karşılaşma 19.30'da başlayacak. 
     Dünya Kupası 2006 serüvenine, evinde 1-1 berabere kaldığı Gürcistan maçıyla başlayan Milli Takım, bugün hem rövanşa, hem de umutlarını taze tutma mücadelesine çıkıyor. Kırmızı-Beyazlıların, Saracoğlu'nda lider Ukrayna'ya karşı aldıkları 3-0'lık mağlubiyetle büyük bir hayalkırıklığı yaratmanın yanı sıra, teknik patron Ersun Yanal'a olan güvenin de sarsılmasına yol açmıştı. Genç teknik adama karşı olanların eline büyük malzeme veren bu mağlubiyetin ardından önce Arnavutluk, ardından da Gürcistan mücadeleleri hem puan, hem de prestij yolunda iki önemli virajdı. 
     Milliler ilk virajı cumartesi gecesi İnönü'de dönmeyi başardı. Beş dakika içinde gelen iki gol, Kırmızı-Beyazlıları rahatlattı ve oyunu rölantiye alan Ay-Yıldızlılar, mücadeleden galibiyetle ayrıldı. Bu galibiyet, takıma ve ulusa olduğu kadar Ersun Yanal'a da güven duygusu aşıladı. Evet, ortaya konan oyun keyif verici değildi ama Yanal'ın da ısrarla vurguladığı gibi "Önemli olan üç puan"dı. 
     Gürcistan'a gelince, uluslararası alanda ne kulüpler, ne de milli takım düzeyinde hatırı sayılır başarıları yok. Ama Avrupa deneyimi olan oyuncuları var ve bazen şaşırtıcı sonuçlara imza atabiliyorlar. Nitekim, Türkiye'yle oynadıkları ilk maç böylesi bir sonuçtu onlar için. Takımı bir zamanlar fırtına gibi esen Fransa Milli Takımı'nın orta saha sihirbazlarından Alain Giresse çalıştırıyor. Futbol oynadığı dönemlerde 'Napolyon' lakabı takılan Giresse, Türkiye'nin gücünü ısrarla vurguluyor. Ama kendilerinin de yabana atılmaması gerektiğini, cumartesi gecesi Yunanistan karşısında alınan 3-1'lik mağlubiyetin, Türkiye karşısında telafi edilmeye çalışılacağını da belirtti. 
Gürcistan Lomaia, Mjavanadze, Khizanishvili, Kaladze, Kvirkvelia, Tsikitishvili, Iashivili, Demetradze, Khizaneishvili, Asatiani, Kobiashvili. 
Türkiye Rüştü, Serkan, Tolga, İ.Toraman, Ümit Özat, Hamit, Koray, Yıldıray, Emre, Necati, Fatih. Saat 19.30. 
Yayın Show TV. 
Hakem Terje Hauge Norveç . 
Stat Tiflis Lokomotiv. 

     
</TEXT>
</DOC>
