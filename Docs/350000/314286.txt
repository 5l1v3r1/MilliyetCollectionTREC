<DOC>
<DOCNO> 314286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/guncel/gun03.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otelde zarflı rüşvet 
</HEADLINE>
<TEXT>


Bürokratların odalarında pahalı hediyeler ele geçirildi. Önder Piyade'nin makam odasında da pırlantalı gerdanlık ve pahalı Rolex saatler bulundu 

AHMET ERHAN ÇELİK, TÜRKER KARAPINAR Ankara 

Enerji Bakanlığı'ndaki operasyon, rüşvet ve yolsuzluklarda "siyasi ilişki şüphesi" üzerine odaklandı. 17 kişinin gözaltında olduğu operasyonda, Elektrik Üretim AŞ EÜAŞ Genel Müdür Vekili Önder Piyade'nin de bulunduğu bürokratların, bazı işadamlarından zarfla rüşvet aldığı tespit edildi. AKP Batman Milletvekili Nezir Nasıroğlu'nun amcasının oğlu ve Fernas Yönetim Kurulu Başkan Yardımcısı Muzaffer Nasıroğlu da gözaltına alındı. Enerji ihalelerini pazarlayan isim olarak görünen Ezgi İnşaat'ın sahibi İbrahim Selçuk'u da bazı milletvekillerinin bürosunda ziyaret ettiği belirlendi. 

Özel şartnameler 
Gözaltına alınan bürokrat ve işadamlarının elektrik santrallarının işletme, bakım - onarım, temizlik, mal ve hizmet alım ihalelerini özel şartnameler hazırlayarak yönlendirdikleri belirlendi. Bu yolla ihaleler sadece belli şirketlere verilirken, gizli anlaşmalara telefon dinlemelerinde ulaşıldı. İhale yolsuzluğu karşılığı bürokratlara gayrimenkul, çek, nakit, pahalı hediyeler rüşvet olarak verildi. Piyade'nin odasında bir gerdanlık seti, biri Rolex 3 saat, naylonları açılmamış çok sayıda pahalı gömlek ve kravat bulundu. 6 aydır telefonları dinlenen bürokratların işadamlarınca lüks otellerde ağırlandığı tespit edildi. Dinlemeye takılan ifadelerde parasal rüşvetin "akım" diye şifrelendiği saptandı. 

Tehdit ve şantaj 
İhale pazarlayan ve Piyade ile yakın dost olduğu belirlenen Selçuk'un da, EÜAŞ yönetim kurulu üyeleri üzerinde tehdit, şantaj ve rüşvet gibi araçları kullanarak baskı kurduğu iddia edildi. Bürokratların banka hesaplarında yoğun para hareketi tespit edilirken, operasyonun BOTAŞ'a uzanacağı, BOTAŞ ihalelerini pazarlayan kilit ismin de yurtdışına çıktığı öğrenildi. Fernas ile Türkiye Futbol Federasyonu Yönetim Kurulu üyesi işadamı Cemil Kazancı'nın ortak olduğu AKSA Elektrik Anonim Şirketi de organizasyonda sacayağını oluşturdu. Gözaltılarla birlikte bürokratlar görevlerinden alınırken, Piyade'nin makamına vek leten EİAŞ Genel Müdürü İlhami Özşahin getirildi. 

Bakan konuşmadı 

Enerji Bakanı Güler, dün Adana'da Haydar Aliyev Deniz Terminali'nde düzenlenen törene katıldı. Yolsuzluk operasyonu ile ilgili soruları yanıtsız bırakan Güler, "Yargı sürecinde bir açıklama yapmak istemiyorum" dedi. Güler, Başbakan Erdoğan'ı dün gece Güney Asya gezisi dönüşünde karşılayarak, soruşturmayla ilgili bilgi verdi. 


</TEXT>
</DOC>
