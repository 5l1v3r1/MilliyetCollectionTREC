<DOC>
<DOCNO> 333039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo42.html </URL>
<DATE> 2005/04/13/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Beşiktaş'ta hafif sakatlığı olan Sergen antremana çıkmadı 
</HEADLINE>
<TEXT>

     Beşiktaş, Fenerbahçe ile 17 Nisan Pazar günü yapacağı derbi maçın hazırlıklarını sürdürdü. 
     Siyah-beyazlılar, teknik direktör Rıza Çalımbay yönetiminde, BJK Nevzat Demir Tesisleri'nde çalıştı. Akşam, ilk 45 dakikası dışında basına kapalı gerçekleştirilen antrenman 1.5 saat sürdü. Isınma hareketleriyle başlayan antrenmanda oyuncularını iki gruba ayıran Rıza Çalımbay, bir gruba çabukluk ve top kontrolü, diğerine ise dar alanda pas çalışması yaptırdı. Gruplar daha sonra yer değiştirerek aynı çalışmayı yineledi. Antrenmanın son bölümünde ise oyuncular 4 takım halinde mini turnuva maçı oynadı. 
     Antrenmana, arka adalesinde çekme olan Sergen katılmadı. Deneyimli futbolcunun sakatlığının ciddi olmadığı ve 1-2 gün içinde takımla birlikte çalışabileceği bildirildi. 
     Beşiktaş, yarın akşam yapacağı antrenmanla Fenerbahçe maçı hazırlıklarını sürdürecek. 
     Bu arada teknik direktör Rıza Çalımbay da saat 13.00'te tesislerde haftalık basın toplantısını düzenleyecek. 
     
</TEXT>
</DOC>
