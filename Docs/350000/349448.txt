<DOC>
<DOCNO> 349448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur16.html </URL>
<DATE> 2005/06/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yaz sıcakları başlıyor 
</HEADLINE>
<TEXT>

     Yaz nihayet geldi... Hafta sonunu güneşli geçiren Türkiye, yeni haftada da güneşli günler yaşayacak, sıcaklıklar artmaya devam ediyor. İstanbul ve İzmir perşembe günü yer yer sağanak yağış alacak. Yarın ve çarşamba tüm merkezler açık ve az bulutlu. 
     Salı ve çarşamba günleri tüm yurtta hissedilir derecede artacak hava sıcaklığı, perşembe günü Marmara ve Ege'de azalacak. Sıcaklıklar İstanbul'da 28, Ankara, İzmir ve Antalya'da 31, Adana'da 34, Erzurum'da 26 dereceye kadar çıkacak. 
     YARIN Kastamonu-Bolu çevresinde akşam ve gece sağanak yağış görülürken, Trakya, Batı Karadeniz ve İç Anadolu'nun kuzeyi çok bulutlu olacak. Akdeniz ve Güneydoğu Anadolu açık, diğer yerler parçalı bulutlu... 
     ÇARŞAMBA günü Trakya'da etkili sağanak bekleniyor, Çanakkale'ye de yağış uğrayacak. Marmara, Kuzey Ege ve Kars çevresi çok bulutlu. Doğu Akdeniz, İç Anadolu'nun güneyi ve doğusu, Güneydoğu Anadolu açık ve az bulutlu, parçalı bulutlu gökyüzü diğer bölgelerde yine sürüyor. 
     PERŞEMBE günü ise Marmara, Batı Karadeniz ve Kuzey Ege'de kısa süreli lokal sağanak yağış geçişleri yaşanacak. Bu bölgelerde hava sıcaklığı biraz düşecek. Doığu Akdeniz, Güneydoğu Anadolu ve Doğu Anadolu'nun güneyi açık, diğer bölgeler parçalı ve çok bulutlu... 
     Güneydoğu, perşembe günü 35 derece olacak .. 
     Güneydoğu Anadolu Bölgesi’nde hava sıcaklığının, ayın ilk 5 gününde bölge genelinde yaşanan yağışın bugün sona ermesiyle artacağı bildirildi. 
     Haziranın ilk 5 gününde metrekareye düşen yağış miktarının 25 kilogram olduğunu bölgede, bu miktarın yıllardır sürgelen ortalamanın çok üzerinde olduğu bildirildi. 
     Yağışlı havanın bugün bölgeyi terk ettiğini ifade eden meteoroloji yetkilileri, "Bazı yıllarda bölgeye Haziran ayında yağış düşmez. Bu yıl, uzun yıllar ortalamasının üzerinde düştü. Artık yağış beklemiyoruz. Sıcaklıkta da bugün artış başladı. Dün 22-23 derece arasında yaşanan sıcaklık bugün 30 dereceyi, Perşembe günü ise 35 dereceyi bulacak" açıklamasını yaptı. 
     Soğuk hava, Haziran'da soba yaktırdı 
     Türkiye yaza girerken, Doğu Anadolu Bölgesi’nde soğuk hava etkisini sürdürüyor. 
     Meteoroloji Bölge Müdürlüğü’nden alınan bilgiye göre, Erzurum’da gece en düşük hava sıcaklığının 6 derece olması bekleniyor. 
     Bölgedeki diğer illerde kaydedilen gecenin en düşük hava sıcaklıkları 8 ile 11 derece arasında değişiyor. 
     Haziran ayına girilmesine rağmen özellikle geceleri etkili olan soğuk ve rüzgarlı hava nedeniyle bazı evlerde soba ve kalorifer yakılıyor. 
     Soğuk hava kentte giyim mağazalarının satışlarını da olumsuz etkiledi. Yaz mevsiminin gelmesi nedeniyle vitrinlerini yazlık kıyafetlerle süsleyen konfeksiyoncular, hava şartları nedeniyle bekledikleri satışları yapamamaktan şikayet ediyorlar. 
     Bu arada, bölgede özellikle soğuk algınlığından kaynaklanan üst solunum yolu hastalıklarında da artış görüldüğü bildirildi. 
     
</TEXT>
</DOC>
