<DOC>
<DOCNO> 347723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/yasam/yas10.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mogan Gölü kurtuluyor 
</HEADLINE>
<TEXT>


ANKARA Milliyet 

Çevre ve Orman Bakanı Osman Pepe, Mogan Gölü yakınındaki taş kesme atölyelerini kapatacaklarını belirterek, "Direnen işletmelere ait elektrik ve su aboneliklerini belediyemiz kesecek, 15 Haziran'da orada çalışan taş atölyesi kalmayacak" dedi. Kirliliği önlemek açısından Mogan ve Eymir Gölü arasındaki su akışı seviyesini sabit tutmak gerektiğini vurgulayan Pepe, göllerle ilgili önemli bir otorite boşluğu olduğu kanaatini sona erdirmek istediklerini söyledi. 'Mogan-Eymir ve Çevresi İyileştirme ve Koruma Eylem Planı' toplantısında konuşan Pepe, kuş üreme mevsiminde yapılan sazlık kesimiyle ilgili soruya, "Bu sazlıklar çürüyüp gölün dibinde kirliliğe yol açmaktadır. Bu nedenle kuş üreme mevsimi dışında kesim yapılmalıdır" diye yanıt verdi. Bakan Pepe, Ankara Büyükşehir Belediye Başkanı Melih Gökçek ile Mogan Gölü'nü inceledi. 



</TEXT>
</DOC>
