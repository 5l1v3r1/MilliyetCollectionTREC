<DOC>
<DOCNO> 321274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonspo09.html </URL>
<DATE> 2005/03/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gençlerbirliği'nde Youla krizi aşıldı... 
</HEADLINE>
<TEXT>

     Ankaragücü ile dün yapılan maç öncesinde kadro dışı bırakılan Youla ile ilgili kriz, golcü futbolcunun Teknik Direktör Ziya Doğan ve futbolcu arkadaşlarından özür dilemesi sonrasında aşıldı. 
     Başkent derbisi öncesinde Belçika'ya izinsiz giden ve kendisine verilen para ceza sonrasında kampı terk eden Gençlerbirliği'nin golcüsü Youla, Teknik direktör Ziya Doğan ve futbolculardan özür dileyince affedildi. 
     Gineli futbolcuya sözleşmesi dışında ödenen paralar ceza olarak kesilecek. Golcü oyuncunun, kural hatası yapıldığı gerekçesiyle tekrar edilmesine karar verilen Beşiktaş maçının hazırlıklarına katıldığı bildirildi. 
     Bu arada, Gençlerbirliği'nde futbolcular, Beşiktaş maçı hazırlıklarına neşeli başladı. Ankaragücü karşısında alınan farklı galibiyet ve Youla krizinin çözülmesi neşeleri yerine getirirken, antrenmana grip olan ve serum tedavisi uygulanan El Saka ile genç milli takıma giden Ali Öztürk katılmadı. 
     
</TEXT>
</DOC>
