<DOC>
<DOCNO> 323829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas15.html </URL>
<DATE> 2005/03/14/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Erkekler niye Rus ister 
</HEADLINE>
<TEXT>

     İnternette ciddi bir Rus gelin sektörü oluştu. Potansiyel Rus gelinleri tanıtan 1 .5 milyon site açıldı. Yalnızca Avustralya'da Ruslar'la evlenen erkeklerin sayısı 1 yıl içinde 7 katına çıktı. 
     Rusya'da kadınların sayısı erkekleri 10 milyon geçince koca sıkıntısı baş gösterdi. Rus kadınlar da çareyi internetten yabancı eş aramakta buldu. İnternette başlı başına bir Rus gelin sektörü oluştu. 
     Farklı şirketler internette kurdukları sitelerde evlenilecek Rus kadınları tanıtmaya koyuldu. Öyle ki arama motorlarına "Rus gelin" sözcüklerini yazdığınızda 1.5 milyondan fazla siteyle karşılaşıyorsunuz. 
     Bu sitelerin girişinde "Rus kadınlar evlenince bile daima güzel ve bakımlıdır. Daima nazik ve sevgi doludur" gibi tanıtım yazıları bulunuyor. Her sitede o şirketle çalışan Rus kadınların isimleri ve adresleri, telefon numaraları listeleniyor. Avrupa ülkeleri ve Avustralya başta olmak üzere birçok ülkeden bu kadınlar için talepler geliyor. İki taraf e-posta yoluyla anlaşırsa kadın yeni kocasının yanına uçuyor ve ikili evleniyor. 
     
     Bedava 

     Bu işlemlerde herhangi bir ödeme yapılmıyor. İki taraf tamamen birbirlerini beğenip beğenmemelerine bağlı olarak evleniyor. Rus gelinler şimdilik en çok Avustralya'da popüler. Ülkede Rus kadınlarla evlenenlerin sayısı 1 yıl içinde yüzde 700 arttı. Rus gelin modası o kadar ileri gitti ki Batılı erkeklere Rus kadınların özellikleri hakkında bilgi veren kitaplar bile basılmaya başlandı. 
     
     Rus kadını güzeldir bakımlıdır, feminizme maruz kalmamıştır 

     Siteler Rus kadınlarını şöyle tanıtıyor. 
     Rus kadını güzeldir. Kilosuna, saçına, süsüne dikkat eder. Spor giysilerinin yalnızca spor yaparken giyileceğini bilir. 
     Rus kadını bir hanımefendi muamelesi görmek ister. Zayıf cins olduğunu bilir ve buna göre davranır. Feminizm dalgasına maruz kalmamıştır. Ancak bu güçsüz olduğu anlamına gelmez. Ayakta kalmayı bilir. Çingeneler gibi dans eden, votka içen ama katedralde de başını kapamayı bilen kadınların soyundan gelir. 
     Rus kadını çalışarak ailesine destek olur. Onlar için iyi bir eğitim şarttır, iyi bir meslek ise çok önemlidir. Çoğu Rus kadını 2 ya da daha fazla dil bilir ve üniversite mezunudur. Farklı dilleri, farklı mutfakların yemeklerini, farklı felsefeleri öğrenmeye meraklıdır. 

     
</TEXT>
</DOC>
