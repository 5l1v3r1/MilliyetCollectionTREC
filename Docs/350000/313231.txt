<DOC>
<DOCNO> 313231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur23.html </URL>
<DATE> 2005/02/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
YÖK'ten bilgisayara pornografik filmler kaydeden memura ceza .. 
</HEADLINE>
<TEXT>

     Yükseköğretim Kurulu YÖK , bir memura ''kamu görevinden çıkarma cezası'' verdi. 
     YÖK'ün konuya ilişkin kararı, tebligat yapılacak adres tespit edilemediği için Resmi Gazete'nin bugünkü sayısında yayımlandı. 
     Buna göre, İstanbul Teknik Üniversitesi Türk Musikisi Devlet Konservatuvarı'nda arşiv şefi olarak görev yapan Ali Yıldızkalkan hakkında ''işyerinde erotik ve pornografik içerikli CD'ler bulundurduğu, Konservatuvar'ın kütüphanesinin arşivinde kullanılmakta olan bilgisayarın orijinal iç donanımında fiziki değişiklikler yaptığı, pornografik-erotik içerikli seks filmleri kaydettiği'' gerekçesiyle üniversite tarafından soruşturma açıldı. 
     İstanbul Teknik Üniversitesi, soruşturma dosyasını YÖK'e göndererek, Ali Yıldızkalkan'a ''kamu görevinden çıkarma cezası verilmesini'' teklif etti. 
     YÖK Yüksek Disiplin Kurulu da konuyu değerlendirerek, Yükseköğretim Kurumları Yönetici, Öğretim Elemanı ve Memurları Disiplin Yönetmeliği'nin 11. maddesi uyarınca ''kamu görevinden çıkarma cezası verilmesini'' kararlaştırdı. 
     
</TEXT>
</DOC>
