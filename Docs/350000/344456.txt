<DOC>
<DOCNO> 344456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/magazin/axmag01.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gezegen' işsiz kaldı 
</HEADLINE>
<TEXT>


Kral FM'den çıkartılan radyocuları savunup destek vererek TMSF yönetimini kızdıran ve "Gezegen Mehmet" olarak tanınan Mehmet Akbay da işinden oldu 

MAGAZİN SERVİSİ 

Tasarruf Mevduatı Sigorta Fonu'nun TMSF yönettiği Star Medya Grubu, Kral FM'den çıkarılan 9 arkadaşının haklarını savunurken TMSF yönetimini kızdıran "Gezegen Mehmet" olarak tanınan Star Radyoları Genel Koordinatörü Mehmet Akbay'ı işten çıkarma kararı aldı. Star Medya Grubu Genel Koordinatörü Edip Sözen imzasıyla "Gezegen Mehmet"e tebliğ edilmek istenen yazıda, çıkış nedeni şöyle açıklandı "TMSF aleyhine medyaya yaptığınız açıklamalar nedeniyle görevinize son verilmiştir." 
Başbakan Recep Tayyip Erdoğan'a yakınlığıyla tanınan Akbay, "Bu göreve Star Medya Grubu Yönetimi kararıyla geldim. Görevime son verildiğine ilişkin Yönetim Kurulu'nun kararını görmeden bu yazıyı imzalamam" deyip, çıkış yazısını tebellüğ etmedi. "Gezegen Mehmet", güvenlik görevlilerince Star binasının dışına çıkarıldı. Akbay, "TMSF Başkanı Ahmet Ertürk'le konuştum. Bana, TMSF tarafından işten çıkarılmamın söz konusu olmadığını, görevimin başına dönmem gerektiğini söyledi. Son durum bu" diye konuştu. 


</TEXT>
</DOC>
