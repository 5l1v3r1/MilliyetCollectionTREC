<DOC>
<DOCNO> 309696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas02.html </URL>
<DATE> 2005/01/26/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Fazla kilo böbrek taşı nedeni 
</HEADLINE>
<TEXT>

     Yücel DÖNMEZ - CHICAGO DHA 

      ABD'de yapılan bir araştırma aşırı kilo almanın böbrek taşı riskini artırdığını ortaya koydu. 
     Harvard Tıp Okulu'nda Dr. Eric N. Taylor başkanlığındaki ekip tarafından yapılan araştırmaya göre, 100 kilo ve üzerinde olan erkeklerde böbrek taşı riski, 70 kilo civarındaki erkeklere göre yüzde 44 daha fazla. Aynı kilo kategorisinde olan yaşlı kadınlarda ise risk oranı yüzde 89 daha yüksek. Genç kadınlarda ise bu oran yüzde 92'yi buluyor. 
     
     GENÇ YAŞLARDA KİLO KONTROLÜ ÖNEMLİ 
     Vücuttaki fazla yağ oranının, böbrek taşı oluşumunu körüklediğini gösteren araştırmada, 21 yaşından sonra ortalama 15 kilo almış olan erkeklerin, 21 yaşından sonra kilosunu koruyan erkeklere göre yüzde 39 daha fazla böbrek taşı riski taşıdığı da ortaya çıktı. Benzer durumlardaki kadınlardı ise risk yüzde 70 daha fazla. 
     Bilim adamları kilolu vücudun, idrarda kalsiyum salgılaması ve ürik asiti artırabildiğini, bunun da böbreklerde kalsiyum kaynaklı taş oluşumuna yol açtığını düşünüyor. Yaş ortalaması 40-75 arasında değişen 45 bin 988 erkek ve 27-59 yaşları arasındaki 193 bin kadın üzerinde yapılan araştırmanın sonuçları Amerikan Sağlık Kuruluşu'nun 26 Ocak sayılı 'JAMA' dergisinde yer aldı. 
     
</TEXT>
</DOC>
