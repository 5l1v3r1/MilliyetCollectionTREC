<DOC>
<DOCNO> 329866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sondun16.html </URL>
<DATE> 2005/04/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Papadopulos Baskılara boyun eğmeyeceğim 
</HEADLINE>
<TEXT>

     Güney Kıbrıs Rum Yönetimi lideri Tasos Papadopulos, Kıbrıs sorununun çözümü için kendisine yönelecek baskılara boyun eğmeyeceğini söyledi. Papadopulos, Rum terör örgütü EOKA'nın 108 mensubunun ailelerine ''onur madalyası'' vermek için düzenlenen törende yaptığı konuşmada, ''Hiçbir zorluk, hiçbir baskı ve hiçbir tehdit, beni yeniden, vatanın bugünü ve geleceğine sabotaj teşkil edecek bir çözümün altına imza atmaya zorlayamaz'' dedi. 
     ''Baskılara boyun eğmeyeceğini'' kaydeden Papadopulos, ''ülkeyi yeniden birleştirecek, BM kararlarını ve AB normlarını dikkate alacak, işleyebilir, iki kesimli federal bir çözüm istediğini'' belirttikten sonra, şunları söyledi 
     ''Kıbrıs'ın özgürlüğü için kendini feda edenlere hepimizin borcunun gerektirdiği şekilde, halkla birlikte mücadele etmeye devam edeceğim. Milli davaya işleyebilir ve yaşayabilir bir çözümdeki ısrar, aşırı talep olarak görülemez. Ayrılıkçı meyillerin sağlamlaşmasını garanti etmekte olan sakat bir çözümün reddedilmesi, çözümün reddedildiği anlamına gelmez. 
     Doğru ve daimi çözüm, sadece, iki kesimli bir federasyon çerçevesinde halkı ve ülkeyi pratikte yeniden birleştirecek, halkın haklarını koruyacak, barış ve refahı sağlamlaştıracak, BM kararlarını ve Avrupa normlarını dikkate alacak işleyebilir bir çözümdür. Tek talebim ve tek felsefem, makamı idame ettirmek değil, yaşayabilir ve işleyebilir çözüm bulunmasıdır. Bu felsefenin başarılabilmesi için de sebat ve sorumluluk içinde halkla birlikte mücadeleye devam edeceğim.'' Papadopulos, Rum Başkanlık Köşkü'nde dün düzenlenen törende, Kıbrıs'ı Yunanistan'a bağlamak Enosis için 1 Nisan 1955'te Kıbrıslı Türklere karşı silahlı saldırı başlatan Rum terör örgütü EOKA'nın 108 mensubunun ailelerine ''onur madalyası'' ve belgesi verdi. 
     Rum siyasi parti liderleri, askeri ve dini yetkililer ile eski Rum lideri Glafkos Klerides'in katıldığı törende EOKA'cılardan övgüyle söz eden Papadopulos, ''Hayatlarını feda edenlere gereken onuru vermek vatanın borcudur'' diyerek, ''50 yıllık ihmal'' için devlet adına ailelerden özür diledi. Papadopulos, ''Devletimiz, canlarını feda eden kahramanları 50 yıldır tanımayı, çocukları ve yakınları aracılığıyla bu kişilere gerekli onur sembolleri vermeyi ihmal ettiği için üzgünüz ve özür diliyoruz'' diye konuştu. 
     
</TEXT>
</DOC>
