<DOC>
<DOCNO> 305584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas03.html </URL>
<DATE> 2005/01/11/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Hastayı uyutmadan kalp ameliyatı yapıldı 
</HEADLINE>
<TEXT>

     Mehmet YİRUN DHA 

      TEKİRDAĞ'ın Çorlu İlçesi'nde özel yöntemle hasta uyutulmadan kısmen narkoz verilerek kalp ameliyatı yapıldı. 
     Çorlu Özel Şifa Hastanesi doktoru Op. Dr. Cenap Özkara'nın özel MIDCAB' yöntemi ile gerçekleştirdiği operasyonla 76 yaşındaki Rasim Bıkmaz, uyutulmadan sohbet edilerek ameliyat edildi. Operasyonu gerçekleştiren Op. Dr. Cenap Özkara MIDCAB' denilen yöntemle yapılan ameliyatla hastanın tıkalı olan kalp damarını açtıklarını söyleyerek, şunları anlattı 
     "Hastamızı tamamen değil, kısmen narkoz vererek uyutmadan ameliyat ettik. Hastamıza tam narkoz vermek riskli olabilirdi. MIDCAB dünyada ender olarak kullanılan bir yöntem. Teknik ekipman gerektiren bu yöntem geleneksel yöntemlere göre daha zor ancak hastanın iyileşme süresini kısaltıyor.'' MIDCAB yöntemi ile ameliyat edilen hasta Rasim Bıkmaz ise, "Ameliyat sırasında doktorları gördüm ve hatta onlarla sohbet ettik. Ameliyatın yapıldığını neredeyse hiç hissetmedim. Hem sohbet ettik, hem ameliyat gerçekleştirildi. Kendimi iyi hissediyorum'' diye konuştu. 
     AKP Tekirdağ Milletvekili ve TBMM İçişleri Komisyonu Başkanı Ziyaettin Akbulut, hasta Bıkmaz'ı ziyaret ederek geçmiş olsun dedi. Milletvekili Akbulut, operasyonu gerçekleştiren Op.Dr. Cenap Özkara ve ekibini de tebrik ederek, ameliyatla ilgili bilgiler aldı. Daha sonra Özel Şifa Hastanesi Genel Koordinatörü Yuşa Saltoğlu, AKP Tekirdağ Milletvetili Akbulut'a hastane ve yapılan çalışmalarla ilgili bilgi verdi. 
     
</TEXT>
</DOC>
