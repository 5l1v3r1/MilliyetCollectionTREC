<DOC>
<DOCNO> 342656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/guncel/gun06.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet'te cinayet 
</HEADLINE>
<TEXT>


Erzurum'da kavga eden Nevzat Coşkun ile Abubekir İş, gözaltına alındı. Sorgu için sıra bekleyen zanlılardan Coşkun, çorabına sakladığı makasla İş'i öldürdü. Soruşturma açıldı 

CEM BAKIRCI Erzurum DHA 

Erzurum'da gözaltına alınan Nevzat Coşkun 28 , çorabının içine sakladığı makasla Emniyet Müdürlüğü binasında hasmı Abubekir İş'i 26 öldürdü. Olayla ilgili 1 başkomiser ile 8 polis açığa alınarak, haklarında soruşturma başlatıldı. 
50. Yıl Caddesi'nde oto alım satımı yapan iki grup arasında, önceki gece alacak verecek meselesi yüzünden çıkan silahlı kavgada hafif yaralanan Coşkun ile İş, gözaltına alındı. İl Emniyet Müdürlüğü'nin 3. katındaki Asayiş Şube Müdürlüğü'ne getirilen iki zanlı, sorgu için sıra beklerken banklara karşılıklı oturtuldu. Bu sırada ikili arasında yeniden tartışma çıkınca, Coşkun, çorabının içinden çıkardığı makası İş'in kalbine sapladı. İş, kurtarılamadı. Emniyet Müdürü Tahsin Demir, olayın ardından yaptığı açıklamada, Coşkun'un kavgada yaralandıktan sonra hastaneye götürüldüğünü, makası da burada bandajla çorabına yapıştırdığının belirlendiğini söyledi. Demir, bandaj nedeniyle bıçağın üst aramasında tespit edilemediğini de sözlerine ekledi. 


</TEXT>
</DOC>
