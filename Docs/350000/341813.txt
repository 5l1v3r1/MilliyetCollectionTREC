<DOC>
<DOCNO> 341813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun27.html </URL>
<DATE> 2005/05/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
AB Komisyonu, Öcalan kararının uygulanmasını bekliyor 
</HEADLINE>
<TEXT>

     AB Komisyonu, Avrupa İnsan Hakları Mahkemesi AİHM Büyük Dairesi’nin, terör örgütü başı Abdullah Öcalan’ın yeniden yargılanmasına ilişkin kararının Türkiye tarafından dikkate alınmasını ve uygulanmasını beklediğini bildirdi. 
     Komisyon sözcüleri, günlük olağan basın toplantısında konuya ilişkin soruları yanıtlarken, AİHM kararını "not aldıklarını", bu kararın 2003 yılında söylenenleri teyit ettiğini belirttiler ve Ankara hükümetinin süratli tepki gösterdiğini, gerekenin yapılacağını duyurduğunu ifade ettiler. 
     Ankara’nın süratli tepkisinden ve açıklamasından duyulan memnuniyeti yansıtan sözcüler, terörist Öcalan’a ilişkin karar üzerinde özellikle odaklanmayı reddederek, "AB Komisyonu, AİHM’nin tüm kararlarını dikkate alıyor. Bu karar da, Kopenhag kirterleri kapsamında, diğerleriyle birlikte, Komisyon’un yıllık Türkiye raporunda yer bulacak" dediler. 
     Avrupa Konseyi’ne üye olan Türkiye’nin AHİM’nin bu kararına ve tüm kararlarına saygı göstermesi gerektiğini belirten sözcüler, durumu değerlendirmek için erken olduğunu, Türkiye’nin pratikte ne yapacağını görmek için beklemek gerektiğini belirttiler. 
     Sözcüler, Türkiye ile katılım müzakerelerinin başlaması için AİHM kararının dikkate alınmasının bir önkoşul olup olmadığının sorulması üzerine, Kopenhag kriterlerinde insan hakları konusunun yer aldığını, AİHM kararlarına atıfta bulunulduğunu ifade ettiler. Sözcüler, özel bir dosyanın söz konusu olmadığını, Türkiye’den, genel olarak Kopenhag kriterlerinin uygulanmasının istendiğini söylediler. 
     
</TEXT>
</DOC>
