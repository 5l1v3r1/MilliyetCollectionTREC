<DOC>
<DOCNO> 326297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy04.html </URL>
<DATE> 2005/03/23/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
AKP'ye 3 Kasım'da "subliminal kampanya önerildi" iddiası 
</HEADLINE>
<TEXT>

     AKP Adana Milletvekili Atilla Başoğlu'nun Başbakan Recep Tayyip Erdoğan'ın attan düşmesine de yol açtığını savunduğu ve yasaklanması için Meclis'e önerge verdiği subliminal yöntemle gizli propagandanın, 3 Kasım seçimleri öncesinde AKP'ye de önerildiği iddia edildi. 
     AKP'ye 3 Kasım seçimleri için "subliminal kampanya" önerildiğine ilişkin iddialar Saadet Partisi çevrelerinde ortaya atıldı. Buna göre 3 Kasım seçimleri öncesinde AKP yönetimi, seçim kampanyasını belirlemek için yaptığı çalışmalar sırasında tanıtım ve reklamcılık alanında faaliyet gösteren bir firmanın "subliminal" teknikle desteklenmiş tanıtım önerisiyle karşılaştı. AKP'nin seçim kampanyasını almak isteyen bu firma, AKP'lilere çeşitli yöntemler kullanarak özel tekniklerle seçmenlerin dikkatini diğer partilerden daha fazla AKP'nin üzerinde toplamaya yönelik bir öneride bulundu. İddiaya göre firma, kampanyanın kendilerine verilmesi halinde en fazla sayıda seçmenin partinin tanıtımından etkilenmesini sağlayacak gizli mesaj teknolojisi konusunda da AKP'lilere ayrıntılı bir dosya sundu. 
     Ancak, AKP'nin bu teklifi kabul edip etmediği, seçim kampanyasında "subliminal" yöntemleri kullanıp kullanmadığı konusuna iddiada yer verilmedi. AKP yöneticileri de öneriyi doğrulamazken, kampanyada "subliminal" yöntemi kullanmadıklarını belirttiler. 
     Ancak Atilla Başoğlu'nun yasaklanması için TBMM'ye verdiği önergesinin gerekçesinde, "subliminal yönteme maruz kalan kişilerin hiç düşünmedikleri bir ürünü satın alabildiklerini ya da bir ülke ve topluluk hakkında farketmeden olumlu ya da olumsuz görüşe sahip olabildiklerini" belirtmesi, "yöntem siyasette de kullanılabilir mi" sorusuna yol açtı. Uzmanlar, "İnsanlara gönderilen kızılötesi ışınlar ve kulağın duymadığı dalgalarla bilinçaltını etkileyen propaganda ve reklamı" ifade eden subliminal yöntemin, ticaretteki kadar siyasette de etkili olabileceğini vurguluyor. 
     AKP Adana Milletvekili Atilla Başoğlu, 55 ülkede yasak olduğunu belirttiği subliminal yöntemi kullanarak "tüketicilerin algılarında bilinç dışı etkilere neden olabilecek özel teknik ve techizat kullananların" enaz 10 yıl ağır hapis ve yüksek para cezasına çarpıtırlmasını istemişti. 
     
</TEXT>
</DOC>
