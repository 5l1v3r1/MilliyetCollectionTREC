<DOC>
<DOCNO> 304575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yasam/ayas.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye yardımda enkaz altında 
</HEADLINE>
<TEXT>


1.25 milyon dolar hükümet ve 2.1 milyon YTL halk bağışıyla Türkiye, Cezayir ve Libya gibi az gelişmiş ülkelerin bile gerisinde kaldı 

DIŞ HABERLER SERVİSİ 

Son rakamlara göre ölü sayısının, sadece Endonezya'da 101 bin 318 olmak üzere toplam 153 bin 428'e ulaştığı Güney Asya'daki tsunami felaketi sonrası, bölgeye dünya çapından görülmemiş düzeyde yardım akıyor. Ancak Türkiye, gerek hükümet bağışının ve gerekse özel bağışların azlığıyla bu konuda sınıfta kaldı. 
Şu ana kadar vaat edilen yardımlarda ilk sırada 815 milyon dolarla Avustralya gelirken, 1.25 milyon dolarla Türkiye, 2'şer milyon dolar veren Cezayir ve Libya'nın bile gerisinde kaldı. Kızılay'ın 5 bankada açtığı yardım hesaplarına dün saat 16.30 itibariyle 2 milyon 161 bin YTL bağış yapıldı. 

Yetim birliği 
Dünyanın dört bir yanındaki felaket mağduru yetimler de, Japonya'nın başkenti Tokyo'da felaketzedeler yararına uluslararası yardım kampanyası başlattı. 

Erdoğan genelgesi 

ANKARA Milliyet 
Başbakan Erdoğan, bölgeye yardım için yayımladığı genelgede, "Komşusu açken kendisi tok yatamayan bir anlayışa sahip insanlarımızı, ulusal ve yerel basınımızı, kısacası tüm halkımızı açılan ve açılacak bu kampanyalara destek vermeye davet ediyorum" dedi. 
Bu arada Emniyet Genel Müdürlüğü teşkilat bünyesinde yardım kampanyası başlattı Ankara Giyim Sanayicileri Derneği de, felaketzedelere Kızılay aracılığıyla ulaştırılmak üzere 500 bin YTL'lik giyim malzemesi verdi. CHP ve AKP grup başkanlıkları ile DYP Genel Başkanlığı'na yardım çağırısında bulunan TBMM Başkanı Bülent Arınç, kampanyayı 500 YTL yardımla açtı. Kampanyaya katılacak milletvekilleri ve personel, bağışlarını 24 Ocak'a kadar Ziraat Bankası TBMM Şubesi'nde açılan 3296754-6002 no'lu hesaba yatırabilecek. 

G-7'lerden, borçları dondurma kararı 

LONDRA Milliyet 
Dünyanın zengin ülkelerinin oluşturduğu G-7 grubu, Güney Asya'da deprem ve tsunami felaketinden etkilenen ülkelerin borçlarını dondurma kararı aldı. İngiltere Maliye Bakanı Gordon Brown, dün Londra'da yapılan toplantının ardından, G-7 ülkelerinin, 12 Ocak'ta Paris Kulübü'nde yapılacak toplantıda bütün alacaklı ülkelerle mutabakata varmaya çalışacağını söyledi. 




</TEXT>
</DOC>
