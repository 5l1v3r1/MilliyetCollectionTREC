<DOC>
<DOCNO> 347043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/axspo02.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğmeye basıldı 
</HEADLINE>
<TEXT>


Fenerbahçe, Emre Belözoğlu, Nihat Kahveci ve Yıldıray Baştürk'ün transferi için kulüpleriyle temasa başladı. Yönetimin bu üç oyuncudan en az ikisini mutlaka renklerine bağlamak istediği ifade edildi 

YALÇIN TÜRK 


Teknik Direktör Christoph Daum ile henüz sözleşme yenilemeyen Fenerbahçe Yönetimi buna rağmen transfer çalışmalarını gizlice yürüttüğü öğrenildi. 
Alman hocanın sezon ortasında verdiği rapor doğrultusunda Nihat Kahveci, Emre Belözoğlu ve Yıldıray Baştürk üçlüsünden ikisini kadrosuna dahil etmek isteyen Sarı - Lacivertliler'in, bu oyuncuların kulüpleriyle temaslara hız verdiği ifade edildi. 
Öncelikle Emre konusunda Inter Kulübü'ne resmi teklifini ileten Fenerbahçe Yönetimi, gelecek yanıta göre İtalya'ya çıkarma yapacak. Real Sociedad ve Hertha Berlin kulüpleriyle de bağlantıya geçen Sarı - Lacivertli yöneticiler nabız yoklarken, Nihat ve Yıldıray'ın Türkiye'ye gelmeye olumlu baktıkları kaydedildi. 

Ödeme sıkıntısı 
Fenerbahçe Yönetimini bu transferde en çok düşündüren olay ise futbolculara yapılacak ödemeler. Türkiye'ye göre İtalya, İspanya ve Almanya'da daha yüksek ücretlerle oynayan Emre, Yıldıray ve Nihat için takımdaki dengeleri bozmak istemeyen Sarı - Lacivertliler'in, bu oyunculara da Alex ve Anelka düzeyinde para önerdikleri belirtildi. 
Bu arada Teknik Direktör Daum ile parasal konularda el sıkışıldığı ancak tek pürüzün ödeme koşullarında yaşandığı belirtildi. 

Doyumsuz kutlama 

Fenerbahçe, son olarak dün Faruk Ilgaz Sosyal Tesisleri'nde düzenlenen gecede şampiyonluğu kutladı. Başkan Aziz Yıldırım ve yöneticilerin yanı sıra futbol ve basketbol takımları teknik heyet ve oyuncularının da katıldığı gecede sıcak görüntüler yaşandı. Tesislerin arka kısmında yapılan havai fişek gösterileri nefes keserken, yöneticiler, teknik heyet ve futbolculara mini kupa hediye etti. Hooijdonk'a da hizmetlerinden dolayı teşekkür plaketi verildi. Hayat arkadaşı Angelica Camm ve minik bebekleri Cara Julie ile gelen Daum ailesi ilgi odağı oldu. Nobre, Aurelio ve Brezilya'ya giden Alex kutlamada yer almadı. 

Rüştü'nün rengi belli 

Tecrübeli file bekçisi, Fenerbahçe'de mutlu olduğunu ve kalmak istediğini söyledi. Rüştü Reçber, "Sanırım durumum 30 Haziran'a kadar netleşir" açıklamasını yaptı 


Sezon başında Barcelona'dan kiralık olarak alınan kaleci Rüştü Reçber, İspanya'ya geri dönmeye sıcak bakmıyor. Barcelona'nın hazırlık kampı kadrosuna dahil edilen tecrübeli file bekçisi, "Fenerbahçe'de mutluyum" diye konuştu. 
30 Haziran'a kadar durumunun netleşeceğini söyleyen Rüştü, "Fenerbahçe'nin hedefleri hiçbir zaman bitmez. Yeni sezonda hedefimiz üçüncü kez şampiyon olmak, başarıya hasret kaldığımız Şampiyonlar Ligi'nde zirveye çıkmak. Tabii ki, orası kolay bir lig değil. Öncelikle hata yapmamamız ve de çok iyi mücadele etmemiz lazım. Bu nedenle zamana ihtiyaç var. Şu anda benim hedefim önümüzde oynayacağımız iki milli maça konsantre olmak" dedi. 
Fenerbahçe Yönetimi, Teknik Direktör Daum'un verdiği rapor doğrultusunda Barcelona Kulübü'nden Rüştü hakkındaki kesin kararlarını öğrenecek. Başarılı kalecinin önümüzdeki sezon kiralanıp, kiralanmayacağı konusunda net yanıt isteyecek olan Sarı - Lacivertliler gelecek cevaba göre transfer pazarlığına oturacak. 

Fenerbahçe'ye kötü haber 

İngiliz Sunday Times'a konuşan UEFA Başkanı Johansson, "Liverpool'a unvanını koruması için bir şans tanınmalı" açıklamasını yaptı 

KAAN BORA 

UEFA Başkanı Lennart Johansson, Liverpool'un gelecek sezon Şampiyonlar Ligi'ne alınacağı yönünde sinyaller verdi. Konu hakkındaki sessizliğini Sunday Times'a bozan İsveçli futbol adamı, durumun acil çözüm isteyen bir sorun olduğunu belirtip, "Turnuvayı kazanan takıma sonraki sezon unvanını koruması için yeni bir şans tanınması gerekir. Biz de toplanıp bu probleme bir çözüm yolu bulmaya çalışacağız. Eğer Şampiyonlar Ligi'ne zarar veren bir kural varsa bunu değiştirmek zorundayız" diye konuştu. Johansson, problemin çözümüne yardımda bulunmamakla suçladığı İngiltere Futbol Federasyonu'nu ise eleştirdi. UEFA, 17 Haziran'da Manchester'da yapacağı toplantıda konuyu kesin karara bağlayacak. Liverpool, Devler Ligi'ne direkt alınırsa Fenerbahçe turnuvaya 3. ön eleme turundan itibaren katılacak. 
23.872 puana sahip temsilcimiz seribaşı olamayacak. Bu da Fenerbahçe'nin Şampiyonlar Ligi'nde grup maçlarına kalabilmesi için Avrupa'nın devlerini geride bırakması şartını zorunlu kılıyor. Fenerbahçe'nin seribaşı olması için mucize niteliğinde çok ufak bir ihtimal bulunuyor. O da Celtic, Anderlecht, L.Moskova, Partizan, Dinamo Kiev ve Shakthar Donetsk'in hepsinin birden ikinci ön eleme turunda elenmesi. 

Ön elemedeki rakipler 
M.United 
Inter 
Panathinaikos 
S.Lizbon 
Monaco 
Ajax 
Club Brugge 
Glasgow Rangers 
Werder Bremen 
Rosenborg 
Villarreal 
Real Betis 

Placente'de sona doğru 

CÜNEYT KARAKAYA 

Sarı - Lacivertliler'in, Bayern Leverkusen'in Arjantinli yıldızı Placente ile anlaşmaya vardığı öğrenildi. Daum'un kadrosunda görmek istediği eski öğrencisiyle uzun süredir gizliden gizliye görüşmelerini sürdüren Asbaşkan Hakan Bilal Kutlualp'in, ufak pürüzler dışında bu oyuncu ile el sıkıştığı bildirildi. Bonservisi elinde bulunan Diego Placente'ye bir yılı obsiyonlu olmak üzere 4 senelik anlaşma öneren Kutlualp'in, Arjantinli'nin son kararını beklemeye başladığı ifade edildi. Tangocu sıkıntı yaşanan sol kanada çözüm olarak düşünülüyor. 

Nobre'ye Lizbon talip 

YUSUF KOBAL 

Sarı - Lacivertli takımın golcü oyuncusu Marcio Nobre'ye, Portekiz'in Sporting Lizbon Kulübü'nün kanca attığı öğrenildi. Fenerbahçe'nin kiralık sözleşmesini bir yıl daha uzattığı Brezilyalı futbolcunun, çıkmaza girdiği belirtildi. Nobre'nin, henüz durumu kesinleşmeyen Teknik Direktör Daum'un takımdan gitmesi durumunda Sporting Lizbon'un teklifini değerlendirebileceği ifade edildi. Portekiz kulübünün, Brezilyalı oyuncuya astronomik bir rakam önerdiği de kaydedildi. 

Saracoğlu'nda yangın çıktı 

Fenerbahçe'nin lig biter bitmez yapım çalışmalarını hızlandırdığı Şükrü Saracoğlu Stadı'nda çıkan yangın herkesi korkuttu. Görevlilerin Şeref Tribünü'nün temizlik çalışmalarını yaptığı sırada elektrik kontağından çıkan yangının hızla büyüyüp, etrafa yayıldığı kaydedildi. Ancak çalışanların yoğun çabası üzerine stada herhangi bir zarar gelmeden yangının söndürüldüğü öğrenildi. 

Tarife belirlendi 

Fenerbahçe Yönetimi oluşturacağı transfer komitesinin iç transferde görüşeceği futbolculara sunacağı teklifi belirledi. Sözleşmesi biten oyuncularla masaya oturacak olan Sarı - Lacivertli yöneticiler, futbolcuların maç başına YTL üzerinden öneri getirecek. Geçtiğimiz sezon Tuncay'la yeni sözleşme imzalayan ve mukaveleyi yaparken bu futbolcuya yabancı oyuncu statüsü tanıyan Fenerbahçe, bundan böyle yabancı para birimi ve garanti uygulamasını kaldıracak. Bu durumdan en fazla Serhat etkilenecek. 


</TEXT>
</DOC>
