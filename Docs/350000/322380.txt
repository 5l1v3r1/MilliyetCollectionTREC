<DOC>
<DOCNO> 322380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/spor/axspo02.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den dev yatırım 
</HEADLINE>
<TEXT>


Avrupa'da şampiyonluk hedefleyen Sarı-Lacivertliler, yıldız transferlerine yeni sezonda da devam etmeye hazırlanıyor. Yönetimin gözdeleri arasında Nihat Kahveci ve Emre Belözoğlu yer alıyor 

CÜNEYT KARAKAYA 


Herşey kupa için 
GÖREVE geldiği ilk günden itibaren Avrupa'da şampiyonluk hedeflediğini açıklayan Fenerbahçe Başkanı Aziz Yıldırım, hayalini gerçekleştirebilmek için dev yatırımlarını yeni sezonda da sürdürecek. Alex ve Anelka gibi starları bünyesine katarak Türkiye Ligi'nin üstünde bir kadro oluşturan Fenerbahçe, yeni sezonda da Nihat Kahveci ile Emre Belözoğlu'nu transfer etmek istiyor. 

Chelsea'yi bekliyor 
KULÜBE yakın çevreler yönetimin, iki yıldız futbolcu ile şimdiden temasa geçtiğini iddia ediyor. Emre Belözoğlu'nun, 4 milyon Euro'luk teklifi kabul ettiği, Nihat'ın İngiliz kulübü Chelsea ile görüşmelerinin netleşmesini beklediği konuşuluyor. Fenerbahçe'nin yurtiçi transfer listesinin başında ise Eyüpspor'da forma giyen Halit yer alıyor. 

Samandıra'da gerginlik 

YUSUF KOBAL 

Aurelio çok kızdı 
FENERBAHÇE, Gençlerbirliği maçının ilk hazırlıklarına dün yaptığı antrenmanla başlarken, Aurelio ile Kemal arasında yaşanan olay moralleri bozdu. Bir pozisyonda Aurelio'ya sert giren Kemal, Brezilyalı oyuncunun tepkisiyle karşılaştı. Sambacı, Kemal'in üzerine yürüyüp, sert biçimde itekledi. Olayın büyümesini Koch, Ümit Özat ve Servet Çetin önledi. 

Görevler değişti 
DAUM, çift kale maçta yıldızların görev yerlerinde değişiklikler yaptı. Alman hoca, forvette Van Hooijdonk'u denerken, Anelka'yı orta sahanın sağında oynattı. Nobre ise kırmızı kart cezalısı Tuncay'ın yerinde şans buldu. Bu arada antrenmanı Bakırköy Ruh ve Sinir Hastalıkları Hastanesi'nde tedavi gören Uçucu Madde Araştırma Tedavi Merkezi hastaları da izledi. 

İlk randevu Daum'a 

Görüşme ay sonunda 
FENERBAHÇE'DE merakla beklenen yönetim - Daum görüşmesinin ay sonunda gerçekleşmesi bekleniyor. Başkan Aziz Yıldırım ve ekibinin, gelecek sezonun planlarını yapabilmek için öncelikle Alman çalıştırıcı ile anlaşmayı hedeflediği bildirildi. Sarı - Lacivertliler'in, bu sezon takımı şampiyonluğa koşturan Daum ile iki yıl daha çalışmak istediği öğrenildi. 

Sonra iç transfer 
YÖNETİM, Daum'dan "evet" yanıtını alması durumunda hemen iç transfer için düğmeye basacak. Sarı - Lacivertliler, sezon sonunda sözleşmesi sona erecek olan Van Hooijdonk, Rüştü, Serhat, Luciano ve Nobre gibi oyuncuların kaderini belirleyecek. Daum'un hazırlayacağı rapor doğrultusunda takımdan gidecek olan yıldızların isimleri de kesinlik kazanacak. 

'Gerekeni yaparız' 

YALÇIN TÜRK 

Özdemir'den açıklama 
İKİNCİ Başkan Nihat Özdemir, bu sezon Fenerbahçe formasını kiralık olarak giyen Nobre ve Rüştü'nün yeni sezonda da takımda kalması gerektiğini söyledi. Özdemir, "Futbolcuların kafasını transfer görüşmeleriyle karıştırmak istemiyoruz. Ancak sezon sonu geldiğinde iki oyuncu kulüpleriyle gereken görüşmeler yapılır" ifadelerini kullandı. 

'Kolay maçımız yok' 
ÖZDEMİR, Galatasaray ve Trabzonspor'un da yarıştaki iddialarını koruduğunu hatırlattı. Fenerbahçe İkinci Başkanı, "Ligin son haftasına kadar çekişme sürecek. Biz iki hedefe de ulaşmak istiyoruz. Teknik kadro ve futbolcular şu anda buna odaklandı. Fenerbahçe nin artık kolay maçı yok. Her takım canla başla mücadele ediyor" dedi. 

Hooijdonk evine dönüyor 

FENERBAHÇE ile sezon sonunda sözleşmesi bitecek olan Pierre van Hooijdonk ülkesine dönmeye hazırlanıyor. Sarı - Lacivertli yöneticiler ve teknik direktör Christoph Daum'dan bugüne kadar kalması yönünde herhangi bir teklif almaması nedeniyle Hollandalı yıldızın eski takımı NAC Breda ile el sıkıştığı ve bir yıllık ön anlaşma imzaladığı öğrenildi. 

Anelka'ya kötü haber 

NİCOLAS Anelka'nın menajeri Willie McKay polis tarafından sorgulandı. Dolandırıcılık masası detektifleri, İskoç menajerin vergi kaçırıp, usulsüzlük yaptığı gerekçesiyle ifadesini aldı. BBC Radyosu'na açıklama yapan McKay, "Gizleyecek hiçbir şeyim yok. Kanunsuz birşey yapmadım" dedi. McKay, Anelka dışında Fransız Milli Takımı'nın formasını giyen Boumsong ve Henri Camara'nın da menajerliğini yapıyor. 

Daum'un hatası 

SARI - Lacivertli taraftarlar, Tuncay Şanlı'nın verimsizliğinin faturasını Teknik Direktör Daum'a kesti. "www.fenerbahce.com" adlı internet sitesinde düzenlenen, "Sizce Daum, Tuncay'ı verimli kullanabiliyor mu " anketine katılan 11 bin 219 kişinin 9 bin 187'si "Hayır" yanıtını verdi. 2 bin 23 kişi ise Alman hocanın, Tuncay'ı verimli kullandığı görüşünü savundu. 


</TEXT>
</DOC>
