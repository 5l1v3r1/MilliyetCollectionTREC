<DOC>
<DOCNO> 314900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonspo06.html </URL>
<DATE> 2005/02/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Atalay Arıboğan'a diyet borcumuz yok, temizlik yapıyoruz 
</HEADLINE>
<TEXT>

     Gençlik ve Spor Genel Müdür Vekili Mehmet Atalay, Futbol Federasyonu tarafından genel sekreterlik görevine getirilen Lütfi Arıboğan'a vefa ve diyet borçlarının olmadığını söyledi. 
     Atalay, Gençlik ve Spor Genel Müdürü olarak Futbol Federasyonu'nu Arıboğan'ı göreve getirmelerinden dolayı kutlayarak, ''Lütfi Arıboğan'a vefa veya diyet borcumuz yok. Futbolda bugüne kadar voleybolcu menajer vardı kimse ses çıkarmıyordu da, basketbolcu bir insan genel sekreter oldu diye mi eleştiriliyor Bunları haksızlık olarak görüyorum, ama insanların görüşlerine de saygı duymak gerekiyor'' diye konuştu. 
     Lütfi Arıboğan'a yüzme federasyonu başkanlığı teklif ettiklerini hatırlatan Mehmet Atalay, şöyle devam etti 
     ''Niye teklif ettik Çünkü bizim amacımız yetişmiş insanların diğer amatör branşlara da çekilmesi. Daha önce yüzme federasyonu başkanlığına, voleybolda çok başarılı olmuş Ahmet Gülüm'ü de teklif etmiştik. Ayhan Bermek'i de bir başka federasyona, Beşiktaş eski yöneticisi Hüsnü Güreli'yi de bir başka federasyona teklif ettik. Türkiye'nin amatör branşlarının kalkınması lazım. Eğer Lütfi Arıboğan değil, Turgay Demirel seçimi kaybetmiş olsaydı, ona da başka bir federasyon başkanlığı teklif ederdik. Demirel'in basketbola getirdiği çok büyük bir ivme var, ciddi başarılar var.'' 
     
     ''EĞER SİYASET İSTESEYDİ ARIBOĞAN'A KAZANDIRIRDI'' 
     Mehmet Atalay, siyasetin Lütfi Arıboğan ile ilgili hiçbir hesabının olmadığını ve Turgay Demirel ile Lütfi Arıboğan arasından hiçbirini tercih edecek durumu bulunmaklarını kaydetti. 
     ''Eğer siyaset isteseydi Lütfi Arıboğan basketbol federasyonu seçimini kazanırdı'' diyen Atalay, şunları söyledi 
     ''Basketbol federasyonu sadece delegelerin oyuyla başkanını seçsin istedik. İlk önce oy kullanacak il müdürlerinin iki başkan adayına yarı yarıya oy vermesini düşündük. Sonra da onları serbest bıraktık. Kendi illeri için basketboldan ne kadar taviz koparabileceklerse, basketbol adına kimden daha çok organizasyon, destek alabileceklerse o adaya oy vermesini istedik. Ben ise iki adaya birden oy kullandım. Hiçbir şekilde tercih söz konusu olmaz. 
     Lütfi Arıboğan'ı Türkiye gerçekten seviyor. İşadamı ve hazır projeleri olan bir adamdı. Bir projesi olan kişiyi önce biz yüzme sporuna çekmek istedik, bizden zaman istedi. Futbol Federasyonu genel sekreterlik teklif etti ve onu kabul etti. Ben basketbol camiasından da, voleybol camiasından da daha başka insanların da futbol veya diğer federasyonlara yönetici olarak kaydırılmasından yanayım. Çok kültürlü bir camia, iyi yetişmiş insanlar var.'' Mehmet Atalay, Levent Bıçakcı'nın kendi ekibini kurmasının çok normal olduğunu da kaydederek, ''Neticede bunu herkes yapıyor ve yapabilir. Kendisi vaktiyle birlikte çalıştığı insanları yine kadrosuna alabilir. Önemli olan kimseye özel iş bulunmasın. Kişiye iş değil, işe özel adam bulunsun. İşi en iyi yürütecek adam bulunsun. İnsanlar en başarılı olacak kişilerle çalışsın, kamuoyu da ileride başarısızlık ve başarı durumuna göre yorum yapabilir. 
     
     ''TÜRKİYE ARTIK ŞAKA YAPMIYOR'' 
     ''Türkiye Büyük Millet Meclisi'nin TBMM şike ve diğer konularda oluşturduğu araştırma komisyonunun çalışmalarından bir sonuç çıkmayacağı'' şeklindeki kanaate da katılmadığını ifade eden Atalay, TBMM'nin bu konuları çok ciddi bir şekilde ele aldığını söyledi. 
     Komisyonun büyük bir titizlikle çalıştığını ve Türkiye'de bu konuda görüş verebilecek 300'ün üzerinde insana mektup yazıldığını dile getiren ve görüşler istendiğini anlatan Atalay, kendisinin de 2 kez bu komisyonda konuştuğunu söyledi. Atalay, ''Bugüne kadar 'şike var' diyen insanlar konuşursa çok şey çözülür. Ama konuşmazsa, en azından bundan sonra bir şeylerin çok ciddi şekilde takip edileceğinin haberi verilmiş olacak. Bundan sonra hiç değilse Türkiye'de temiz toplum, temiz spor haline getirebileceğiz. Eğer bir takım somut deliller ortaya çıkarsa, TBMM'nin çok yerinde müeyyideler uygulayacağını zannediyorum. Yeter ki dışarıda konuşanlar, gelip orada da konuşsunlar. Türkiye artık şaka yapmıyor, temizlik yapıyor'' diyerek sözlerini tamamladı. 
     
</TEXT>
</DOC>
