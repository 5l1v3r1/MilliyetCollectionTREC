<DOC>
<DOCNO> 338869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko31.html </URL>
<DATE> 2005/05/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
''Dupont 2004 yılında Türkiye'de yüzde 70 büyüdü'' 
</HEADLINE>
<TEXT>

     Dupont’un Türkiye, Ortadoğu ve Kuzey Afrika Direktörü Jean-Luc Duramy, Dupont’un geçen yıl Türkiye’de yüzde 70 düzeyinde büyüdüğünü bildirdi. 
     Dupont’un yapı sektörüne bakışı, sektöre yönelik çözüm ve beklentilerini paylaşmak üzere bir basın toplantısı düzenleyen Duramy, gıda, paketleme ve otomotiv sektöründe faaliyet gösteren Dupont için inşaat sektörünün önemli olduğunu, bu sektörde de varolmak istediklerini anlattı. 
     Dupont’un dünya çapında 27.3 milyar dolarlık geliri olduğunu, AR-GE’ye yıllık 1.8 milyar dolar harcadığını ifade eden Duramy, "Türkiye bizim için çok önemli bir ülke. Türkiye’de 2004 yılında yüzde 70 düzeyinde büyüdük" dedi. 
     Duramy, Türkiye’de geçtiğimiz 3 yıl içinde inşaat sektörüne yönelik satışlarının da yüzde 35 oranında arttığına dikkat çekti. 
     Türkiye’de çalışan sayılarının 281 olduğunu, 2004 yılı Türkiye satışlarının da 163.3 milyon dolar olarak gerçekleştiğini bildiren Duramy, "Türkiye’de makro ekonomik gelişim ümit verici bir gelecek vaat ediyor" diye konuştu. 
     Duramy, körfez ülkelerinde ve Rusya’da inşaat alanında büyük fırsatlar olduğunu, bu fırsatların Türk firmaları için de geçerli olduğunu belirtti. 
     Kendisinin yönetiminde bulunduğu bölgenin 19 ülkeyi kapsadığını ifade eden Duramy, "Bu bölge içinde Türkiye en önemli alandır. 
     Satışlarımızın yüzde 50’si Türkiye’de olmaktadır. Yaptığımızın daha fazlasını yapmamız gereken bir ülke Türkiye" dedi. 
     Soruları da yanıtlayan Duramy, önümüzdeki 5 yıl içinde Türkiye’deki yıllık büyüme hedeflerinin yüzde 20 olduğunu kaydetti. 
     
</TEXT>
</DOC>
