<DOC>
<DOCNO> 312322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun45.html </URL>
<DATE> 2005/02/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Irak'ta Şiiler ezici çoğunlukla önde gidiyor 
</HEADLINE>
<TEXT>

     Irak'ta haftasonunda düzenlenen seçimlerde, sayılan oylara göre, Şii liderlerin desteklediği Birleşik Irak İttifakı ezici çoğunlukla önde gidiyor. 
     Seçim komisyonundan Hamdiye El Hüseyni, ülke genelindeki oy merkezlerinin yüzde 35'inde kullanılan 3.3 milyonluk oyun sayıldığını açıkladı. 
     Buna göre, Birleşik Irak İttifakı'nın 2.2 milyon oy aldığı, Başbakan İyad Allavi'nin liderlik ettiği Irak Listesi'nin 597 bin 700 oyla ikinci sırada gittiği kaydedildi. 
     Bu arada, seçim için 14 ülkede kullanılan oylarda da Kürt ittifakının yüzde 29 ile en çok oyu aldığı belirtiliyor. 
     Irak'ta pazar günkü seçimlerle belirlenecek 275 sandalyeli Ulusal Meclis'in, yeni anayasa için yakında çalışmaya başlaması bekleniyor. Yeni anayasanın Ekim ortasında referanduma sunulması ve onaylanması halinde genel seçimlerin Aralık ayında yapılması planlanıyor. 
     Seçimde birçok parti ve grup ortak hareket ederek ittifaklar yaratmıştı. 
     Büyük Ayetullah Ali El Sistani'nin desteklediği Birleşik Irak İttifakı içinde, Irak İslam Devrimi Yüksek Konseyi'nden İslami Dava Partisi'ne kadar birçok Şii oluşum yer alıyor. 
     Yine bir ittifak olan Allavi'nin liderliğindeki Irak Listesi de Allavi'nin Irak Ulusal Mutabakatı ile diğer 5 parti ve 1 bağımsız adayı kapsıyor. 
     Seçimlerde Kürtler de, Mesud Barzani'nin lideri olduğu Irak Kürdistan Demokrat Partisi IKDP ile Celal Talabani'nin lideri olduğu Irak Kürdistan Yurtseverler Birliği IKYB başta olmak üzere çeşitli partilerin yer aldığı Kürt İttifak Listesi ile seçmenin karşısına çıkmıştı. 
     
</TEXT>
</DOC>
