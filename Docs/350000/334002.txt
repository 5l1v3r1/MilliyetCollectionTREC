<DOC>
<DOCNO> 334002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy13.html </URL>
<DATE> 2005/04/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Baykal konuşurken binadan düşen parça sekreterin başına düştü 
</HEADLINE>
<TEXT>

     CHP Genel Başkanı Deniz Baykal, Konya'nın Ilgın İlçesi Gökçeyurt Beldesi'nde Hükümet'i eleştirirken, ''Sen eğer israfı, masrafı harcamayı kısacaksan, köylüye hizmet etmek üzere kurulmuş Gökçeyurt Beldesi'nden elini çek, bankalara kaptırdığın 40 katrilyon lirayı almaya bak'' dedi. 
     Baykal, Gökçeyurt Beldesi Belediye Başkanı Eşraf Korkmaz'ı makamında ziyaret etti. Korkmaz ile yapılan sohbetten sonra Belediye önünde belde halkına seslenen Baykal, kendilerinin halka ve millete destek olmaya çalıştığını söyledi. Baykal, 2.5 yılını tamamlayan iktidarın ise çiftçilerin sorunlarının çözüleceği konusunda bir umut ve işaret ortaya çıkaramadığını, tam tersine çiftçinin yükünün her geçen gün daha da arttığını ileri sürdü. 
     Hükümet'in işbaşına geldiği zaman ilk yaptığının, bazı belediyelerin elinden belediyeciliği almak, onları tekrar köy konumuna sürüklemek olduğunu iddia eden Baykal, ''Bunu, israfı ve masrafı önlemek için yaptıklarını söylediler. Niye yapıyorsun bunu efendim Masraf ve israf oluyor diyor. Sen eğer israfı, masrafı harcamayı kısacaksan, köylüye hizmet etmek üzere kurulmuş Gökçeyurt Beldesi'nden elini çek, bankalara kaptırdığın 40 katrilyon lirayı almaya bak'' dedi. 
     
     ''ELLERİNDEKİ FABRİKALARI SATIYORLAR'' 

     Hükümet'in, ülkenin ciddi sorunlarına çözüm getiremediğini öne süren Baykal, şunları kaydetti 
     ''İşsizlikte bir azalma oldu mu Gençlere iş bulma imkanı var mı Bunlar fabrika açıyor mu Ellerindeki fabrikaları koruyacaklarına satıyorlar. TÜPRAŞ, TEKEL, PETKİM'i satmaya çalışıyorlar. Satmaya çalıştıkları fabrikaları, Mustafa Kemal Atatürk zamanından İsmet Paşa, Menderes, Demirel ve Ecevit'e kadar tüm iktidarlar yapmış, korumuş ve geliştirmiştir. Şimdi bunlar satarak ayakta kalmaya çalışıyorlar. Mirasyedi, haramyedi bunlar. Bunların taş taş üzerine koydukları yok, kendilerine emanet edilen tesisleri har vurup harman savuruyor, elden avuçtan çıkarıp günü geçiriyorlar. 
     Önlerindeki fabrika ve tesisleri elden çıkarıp çiftçiye köylüye vatandaşa mı yediriyorlar İşsiz gençlere çare mi buluyorlar Sadece kendi yakınları, eşleri ve dostları... Bunların işsize, emekliye ve esnafa Türkiye ekonomisine hayrı yok. Bunlar seçmenleri aldattılar. Eldeki imkanları kendileri için kullanıyorlar. İşte ekonominin milletin hali bu...'' 
     
     SEKRETERİN BAŞINA MERMER DÜŞTÜ 

     Baykal'ın konuşması sırasında Belediye balkonundan kopan bir mermer parçası, Belediye Başkanı Sekreteri Filiz Çini'nin başına düştü. Yaralanan Çini, Belde Sağlık Ocağı'na kaldırıldı. Burada Denizli Milletvekili Prof. Dr. Mehmet Yaşar, Çini'nin başına dikiş attı. 
     Programın sonunda, Gökçeyurt Belediye Başkanı Korkmaz, Baykal'a buzağı hediye etti. 
     
</TEXT>
</DOC>
