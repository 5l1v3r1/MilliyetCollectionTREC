<DOC>
<DOCNO> 309196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko31.html </URL>
<DATE> 2005/01/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Hazine net 7.6 milyar YTL borçlandı... 
</HEADLINE>
<TEXT>

     Hazine bugün, net yaklaşık 7.6 milyar Yeni Türk Lirası YTL borçlandı. 
     Hazine'nin bugün düzenlediği 287 gün vadeli iskontolu bono ihalesinde bileşik faiz yüzde 19.64, 560 gün vadeli YTL cinsinden iskontolu tahvil ihalesinde de yüzde 19.74 oldu. 
     İhalelere toplam nominal 8 milyar 163.9 milyon YTL teklif gelirken, nominal 4 milyar 576.3 milyon YTL, net ise 3 milyar 609.6 milyon YTL'lık satış yapıldı. 
     Hazine, piyasa yapıcı bankalar ve kamu kuruluşlarına yapılan satışlarla birlikte, toplam 7 milyar 627.3 milyon YTL net borçlanmaya gitti. 
     Hazine'nin bugün düzenlediği 287 gün vadeli bono ihalesine, nominal 2 milyar 81.2 milyon YTL'lik teklif geldi. Nominal 1 milyar 279.5 milyon YTL, net 1 milyar 110.8 milyon YTL satışın yapıldığı ihalede, basit faiz yüzde 19.26, bileşik faiz yüzde 19.64 oldu. Bonoların geri ödemesi 9 Kasım 2005'te yapılacak. 
     
     560 GÜN VADELİ TAHVİL 

     Bugün yapılan 560 gün vadeli YTL cinsinden iskontolu Devlet Tahvili ihalesinde ise 6 milyar 82.7 milyon YTL'lık teklife karşın, nominal 3 milyar 296.8 milyon YTL, net 2 milyar 498.8 milyon YTL'lık satış yapıldı. 
     İhalede basit yıllık faiz yüzde 20.76, bileşik faiz yüzde 19.74 oldu. Tahvillerin geri ödemesi 9 Ağustos 2006'da yapılacak. 
     Böylece ihalelerde gerçekleşen toplam nominal satış 4 milyar 576.3 milyon YTL oldu. 
     Bu arada, 287 gün vadeli bono ihalesinde piyasa yapıcılara ve kamu kuruluşlarına net 2 milyar 53 milyon YTL, 560 gün vadeli tahvilden ise net 1 milyar 964.7 milyon YTL satış gerçekleştirildi. 
     Böylece her iki ihaleden kamu kuruluşları ve piyasa yapıcılara toplam net satış 4 milyar 17.7 milyon YTL oldu. 
     
     SON DURUM 

     Hazine en son 18 Ocak tarihinde 91 gün vadeli referans bono ihalesi ile üç yıl vadeli, altı ayda bir yüzde 10 sabit kupon ödemeli YTL cinsinden Devlet Tahvili ihalesi düzenlemişti. 
     91 gün vadeli referans bono ihalesinde bileşik faiz yüzde 18.40, 3 yıl vadeli, 6 ayda bir yüzde 10 sabit kupon ödemeli YTL cinsinden tahvil ihalesinde de yüzde 17.17 olmuştu. 
     İhalelere toplam nominal 4 milyar 942.1 milyon YTL teklif gelirken, nominal 2 milyar 591 milyon YTL, net ise 2 milyar 540.4 milyon YTL'lik satış yapılmıştı. 
     Hazine, piyasa yapıcı bankalar ve kamu kuruluşlarına yapılan satışlarla birlikte, toplam 3 milyar 562.7 milyon YTL net borçlanmaya gitmişti. 
     Bu arada, Hazine'nin yarın, 7 milyar 838 milyon YTL'sı piyasaya, 1 milyar 119 milyon YTL'sı da kamu kurumlarına olmak üzere toplam 8 milyar 958 milyon YTL ile Ocak ayının en büyük iç borç ödemesi bulunuyor. 
     
</TEXT>
</DOC>
