<DOC>
<DOCNO> 330961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/spo01.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'nın gazabı 
</HEADLINE>
<TEXT>


Parma deplasmanında, top toplayan çocuklara fiili müdahalede bulunduğu tespit edilen Ramazan'a üç, Tümer'e ise iki maç Avrupa kupalarından men cezası verildi. Yönetim, Tahkim Kurulu'na başvuracak 

BİLAL MEŞE 


Taraftarının taşkınlığı nedeniyle bu sezon ceza rekortmeni olan Beşiktaş'a bir darbe de UEFA'dan geldi. Bu sezon UEFA Kupası'nda Parma ile İtalya'da karşılaşan Siyah - Beyazlılar'ın iki futbolcusu Tümer ile kaleci Ramazan'a toplam 5 maç ceza verildi. 
Parma deplasmanında, top toplayıcılarla tartışan ve fiili müdahalede bulunan kaleci Ramazan'a üç, Tümer'e ise iki maç ceza geldi. UEFA Disiplin Komitesi, gözlemcinin raporu doğrultusunda, çocukların ifadelerine başvurdu. Olayın doğrulanması üzerine Siyah - Beyazlılar'a Avrupa kupalarında oynamama cezası geldi. 
Bu ceza, iki futbolcuyu da şaşırttı. Beşiktaş ise cezanın kaldırılması ya da indirilmesi konusunda UEFA Tahkim Kurulu'na başvuracak. Siyah - Beyazlı ekibin hukukçuları, başvuru için savunmayı hazırlıyor. 
Ancak UEFA'nın özellikle ırkçılığa ve çocuklara yönelik suçlara kesinlikle taviz vermediği, bundan dolayı talebin sonucu değiştirmeyeceği ifade edildi. 

Bir darbe de Fatih'ten 

İbrahim Üzülmez'in sezonu kapamasının ardından Beşiktaş savunmasına bir darbe de Fatih Sonkaya'dan geldi. Sol dizinde kıkırdak problemi bulunan oyuncunun ameliyat olacağı, sezonu kapadığı açıklandı. Operasyon için yarın Hollanda'ya gidecek olan bu futbolcu ancak yeni sezona yetişecek. 
Ankaragücü maçının hazırlıklarını dün yaptığı tek idmanla sürdüren Beşiktaş'ta Fatih Sonkaya'nın yanı sıra Juanfran da antrenmana çıkmadı. İbrahim Akın takımla birlikte çalışmalara başlarken Berkant ve Koray düz koşu yaptı. Siyah-Beyazlı takım, bugün öğle saatlerinde tesislerde kampa girecek. 

Fran, Deportivo yolcusu 

"Bosque yoksa, ben de yokum" diyen Juanfran, sezon sonunda Kartal'a veda edeceğini söyledi. İspanyol oyuncunun Deportivo ile flört ettiği ifade edildi 
MEHMET ÇİFTÇİ 

Devre arasında gönderilmesi gündeme gelen, ancak takım bulamadığı için Beşiktaş'ta zorunlu olarak kalan Juanfran, İspanya'da ilginç açıklamalar yaptı. 
Radyo Marca'ya konuşan İspanyol oyuncu, Siyah - Beyazlı kulübe gelmesinin tek nedeninin Vicente del Bosque olduğunu söyleyerek, onun kovulmasının kendisinde moral çöküntüsü yarattığını ifade etti. Beşiktaş ile iki sezon daha sözleşmesinin olduğuna dikkat çeken Fran, sözlerine şöyle devam etti 
"Benim ayrılmam hem bana, hem de Beşiktaş'a yarayacak. Zaten Bosque olmadıktan sonra benim de kalmamın bir anlamı yok. Sezonun bitmesini dört gözle bekliyorum. İspanya burnumda tütüyor." 
Bu arada Marca gazetesi, Juanfran'ın sezon sonunda Deportivo'ya transfer olacağını iddia etti. Marca, İspanyol kulübünün önümüzdeki günlerde Beşiktaş'a resmi teklifi ileteceğini yazdı. 

'Henry bize gelsin ' 

SÜLEYMAN HATISARU 

Beşiktaş'ın oyunculardan Carew, Tayfun ve Çağdaş dün Beykent Üniversitesi'nde panele katıldı. Norveçli golcü, "Beşiktaş'a geleceğimi bilseydim Valerenga'da kesinlikle 3 gol atmazdım" dedi. Carew, Arsenalli Henry'nin, "Carew ile birlikte oynamak isterim" sözünün hatırlatılması üzerine de, "Öyleyse Beşiktaş'a gelsin" yanıtını verdi. 

Eski dostlar 

Beşiktaş Onursal Başkanı Süleyman Seba, 79. doğum gününü kutladı. Teknik Direktör Rıza Çalımbay'ın da bulunduğu geceye, eski yöneticilerden Mekki Başak, Fahrettin Curoğlu ve Metin Keçeli katıldı. 

Umbro ile kriz 

Kartal'da Umbro problem yaşanıyor. Firmanın, sadece A takımını giydirmek istediği ortaya çıktı. Başkan Yıldırım Demirören'in sorunu çözmek için Yunanistan'a gittiği, şirketin Balkanlar sorumlusuyla görüşeceği belirtildi. 

Dalya özlemi 

Sergen Yalçın, 99 golde takıldı, kaldı. Süper Lig kariyerinde bugüne dek 324 karşılaşmada 99 gole ulaşan Siyah - Beyazlı futbolcu, 12 haftadır "100'ler Kulübü"ne girmek için çabalıyor. Kaptan, en son 14. haftada Samsun filelerini havalandırmıştı. 

Üyelere af 

Aidatlarını 3 yıldır yatırmayan Beşiktaş kongre üyeleri için af çıktı. Mali Genel Kurul'da alınan karara göre, üyeliği askıya alınanlar için af getirilmişti. Ancak tüzük gereği bu üyeler, geçmiş senelere ait aidatların beş katını yatırmak zorunda kalacak. 

Çalımbay pes etmiyor 

Beşiktaş Teknik Direktörü Rıza Çalımbay, futbolun sürprizler oyunu olduğunu hatırlattı ve "Futbol bu... Her an, her şey olabilir. Her takım birbirini yenebilir. Beşiktaş olarak pes etmedik, etmeyeceğiz" dedi 
Tecrübeli çalıştırıcı, "Galatasaray maçını kazansaydık bugün çok farklı konumda olurduk. Her takım maç kaybedebilir. İddiamız sürüyor. Asla pes etmek yok. Şimdi zorluk derecesi yüksek bir Ankaragücü maçı oynayacağız. Rakibimizi iyi tanıyorum, işimiz kolay olmayacak. Sakaryaspor maçı kimse yanıltmasın. Ankaragücü can derdinde, biz zirve hesabındayız" dedi. 

'Ben yapmazdım' 
Çalımbay, Yılmaz Vural'ın oyuncusunu tartaklamasıyla ilgili olarak yöneltilen bir soruyu ise, "Yılmaz hocamı eleştirmek istemiyorum. Ama ben asla yapmazdım" dedi. 
Toplantıda yeni sezon ve transfer çalışmalarıyla ilgili soruları da yanıtlayan Çalımbay, şöyle konuştu "Güçlü ve de zirveye oynayan her yönüyle yarışmacı bir ekip kuracağız. Hata şansımız yok." 


</TEXT>
</DOC>
