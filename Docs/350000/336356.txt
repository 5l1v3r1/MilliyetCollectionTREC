<DOC>
<DOCNO> 336356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/yasam/axyas01.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zerrince' türküler 
</HEADLINE>
<TEXT>


Zerrin Özer'in rock, caz ve new age düzenlemelerine sahip türküleri yorumladığı 'Ve Böyle Bir Şey' adlı albümü çıktı. Özer, türkülere layık olabilmek için hayatı sindirmiş olmak gerektiğini söylüyor 

Aslı Onat 

Zerrin Özer'in halk türkülerini yorumladığı "Ve Böyle Bir Şey" adlı albümü çıktı. Özer uzun zamandır gerçekleştirmeyi istediği projede, Pir Sultan Abdal, şık Veysel ve Nesimi gibi halk ozanlarının türkülerini Erdal Kızılçay'ın rock, caz ve new age renkleri içeren başarılı düzenlemeleri eşliğinde yorumladı. 
Özer ile 9 ayda tamamlanan "Ve Böyle Bir Şey" adlı albümü üzerine söyleştik. 

Uzun süredir bir türkü albümü yapmayı istediğinizi biliyoruz. Albümün hayata geçmesi neden bu kadar zaman aldı 
Çok yoğun ve uzun soluklu çalıştık aslında, bu süreç 9 ay sürdü. Altyapıları, 30 yıldır İsviçre'de yaşayan Erdal Kızılçay'ın ellerine teslim ettik. Dünyadaki dev isimlerle çalışmış bir isim olduğu için Kızılçay'ın boş bir zamanını da yakalamak gerekiyordu. Yaptığı demoları bana yolladı, sonra Türkiye'ye geldi. Onun düzenlemelerine etnik sazlar eklendi ve ben okumalarımı yaptım. Şunu söylemeliyim ki türkü seçiminde çok zorlandık. 

Birlikte çalışmak için Erdal Kızılçay'ı tercih etmenizin özel bir nedeni var mıydı 
Çok ciddi birikim gerektiren bir iş olduğu için bu albümde Erdal Kızılçay ile çalışmayı tercih ettim. Kendisi hem Türkiyeli ve Anadolulu, hem de dünya müziğini bilen usta bir müzisyen. Albüm, onun sayesinde hem Anadolu'nun etnik zenginliğini yansıttı, hem de Batı'ya hitap edebilen bir yapıya büründü. 

Müzikte sentez, belalı bir iştir ama türkülerle, rock, pop ve caz öğeleri albümünüzde son derece uyumlu... 
Türkülere ve halk ozanlarına saygı konusunda çok hassasım. TMC'den Mustafa Karahan ile türkü seçimi konusunda görüşlerimiz de uyumluydu. Yıllardır tasarladığım projeyi bana o teklif etti. Bu yüzden çok da sevinçliyim. 

'Nefes almak gibi bir tutku' 
Bir dönem tamamen yurtdışına yerleşeceğiniz ve müziği bırakacağınız yönünde bazı haberler çıktı. 
Sanatçı ve sanatın ülkesi olmaz. Ben bu ülkeden giderken müziği bırakıyorum ve gidiyorum demedim. Sanatçının sanatını icra edebileceği farklı yerler de vardır. Türkiye'de istediğim müziği yapmak benim için giderek zorlaşmaya başladı. Son 3 albümümde yanlış şeyler yaşadım ve kalbim acıdı. Gerçekten buradan gitmeyi, Türkiye'yi yurtdışında da temsil edebileceğimi düşünüyordum. Şarkı söylemeyi ve sevenlerimle paylaşmayı çok seviyorum. Şarkı söylemeden yaşayamıyorum bu, bende nefes almak gibi bir tutku... 

Fikrinizden vazgeçip bu albümü yapmaya nasıl karar verdiniz 
Türkülere layık olabilmek için hayattan bazı alıntılar yaşamış olmak gerekiyor. Gerek acılarla, gerek birikimlerle ve tecrübelerle hayatı sindirmiş olmak gerekiyor. Ben de zamanımın geldiğine inandım ve bu albümü yaptım. Ayrıca bu albümü yaparken hiçbir ticari kaygı duymadım. Sanatçı için, albüm yapma esnasında bu tür kaygılar hissetmemesi çok önemli. Bu durum, beraberinde kendimi tamamen özgür hissetmemi sağladı. 

'Pek çok türküde aklım kaldı' 

500 türkü arasından 12 türkü seçmişsiniz, seçimin zor olduğu anlaşılıyor zaten. 
Türküler o kadar çok, zengin ve derin ki... Aslında h l açgözlü durumdayım çünkü sevdiğim pek çok türküde aklım kaldı. Ayrıca albüme giren türküleri sadece 'Zerrince' yorumlamaya, tarzımın dışına çıkıp gerçek duyguları anlatmaya çalıştım. O yüzden türküleri ait oldukları yörelerin aksanlarıyla değil 'kendim' gibi söyledim. Bu tavrımın albüme daha çok sahicilik kattığını düşünüyorum. 


</TEXT>
</DOC>
