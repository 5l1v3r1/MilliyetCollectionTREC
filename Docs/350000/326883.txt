<DOC>
<DOCNO> 326883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/spor/spo03.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın freni 
</HEADLINE>
<TEXT>


Galatasaray Yönetimi, Aziz Yıldırım'ı cevaplamaya hazırlanırken, Başkan'ın uyarısıyla sessiz kaldı. Ancak Canaydın, önlem amacıyla federasyonu ziyaret etme kararı aldı 

HALİL ÖZER 


Galatasaray Yönetimi'nin, Fenerbahçe Başkanı Aziz Yıldırım'ın açıklamaları karşısında, Başkan'ın emriyle sessiz kaldığı öğrenildi. 
Önceki gün Aziz Yıldırım'ın hem basın toplantısı, hem de Milliyet Taktik'te yer alan Seyrantepe ile ilgili demeci için toplanan yönetim kurulu, ezeli rakibe sert bir yanıt verilmesi gerektiği görüşünde birleşti. 

Üst üste geldi 
Ayrıca Fenerbahçe Kulübü'ne Gençlerbirliği maçında çıkan olaylardan dolayı sadece para cezası verilmesine de tepki vermek isteyen yöneticiler, Başkan Özhan Canaydın'ın engellemesi ile karşılaştı. Canaydın, Milli maçlar öncesi bu tür açıklamaların yerinde olmayacağını belirtirken, gerekli girişimlerin daha sonra yapılabileceğini dile getirdi. 
Ancak toplantıya katılan Ergun Gürsoy ve Fatih Gökşen, kendi tarzlarıyla Aziz Yıldırım'a yanıt vermek istediklerini belirttiler. Ayrıca Yıldırım'ın "Galatasaray bizden ders alsın" sözlerinin üzerinde durulması gerektiğini söyleyen Gürsoy ve Gökşen, Başkan'ı ikna edemedi. 
Canaydın, Milli maçlar sonrasında hakem hataları nedeniyle hem federasyonu, hem de Merkez Hakem Komitesi'ni ziyaret edeceklerini söyledi. 
Bu arada toplantıda Yıldırım'ın Seyrantepe ile ilgili demeci de masaya yatırıldı. Sarı -Kırmızılılar, Fenerbahçe Başkanı'nın bu sözlerini, "Ciddi olmadığı kesin. Bu kadar parayı, hiç bir şey yapamayacağı bir arsaya bağlamak, hangi iş adamı için ciddi bir görüş olabilir. Bu arsanın kullanım hakkı 30 yıl bizde" şeklinde yorumladı. 

'Benim olduğum yerde şike olmaz' 

GÜNSELİ ÖNAL 

Sporda şike, şiddet ve mafyayla ilişkileri araştıran TBMM Komisyon'una bilgi veren Galatasaray Kulübü Başkanı Özhan Canaydın, "Benim olduğum yerde şike ve mafyanın olması kesinlikle söz konusu değil. İsmimin geçtiği yerde bana şike ve mafyaya ilişkin soru bile sorulamaz" dedi. Komisyonun dünkü toplantısında bilgi veren ve üyelerin sorularını yanıtlayan Canaydın, "Ben geçenlerde yaptığım basın toplantısında, 'Adalet, hakkaniyet ve eşitlik istiyorum. Herkes hassas olmalı' dedim. Bunu sadece Galatasaray için değil, herkes için istiyorum. Benim bu sözlerim başka bir anlama gelmez" diye konuştu. 

Program değişti 

Lige verilen araya karşın Kayserispor maçının hazırlıklarını sürdüren Galatasaray'da akşam yapılması planlanan antrenman futbolcuların isteğiyle sabaha alındı. Hagi yönetiminde yapılan çalışma Göteborg ile oynanan hazırlık maçı nedeniyle hafif bir tempoda geçti. Milli takımlara giden futbolcuların yanı sıra sakatlığı devam eden Hakan Ünsal da idmanda yer almadı. Bu arada antrenmanı Fatih Akyel de izledi. 

Bakmayın yaşlarına 

Galatasaray gelecekteki 10-15 yılına damgasını vuracak olan yeni ekibini yakaladı. 18'inde olan genç yıldızlar, hazırlık maçlarında buldukları şansı öyle bir kullandılar ki, şimdiden isimlerini ezberlettiler. Alt Yapı Sorumlusu Ali Yavaş'ın kontrolünde zirveye yürüyen Cafercan, Mülayim, Arda ve Özgürcan en az ağabeyleri kadar tecrübeli... Bu yıldızların başarısındaki en önemli etkenlerden biri Milli Takımlar'daki tecrübeleri... 

Adı Soyadı Cafercan Aksu 
Doğum Tarihi 15.01.1987 
Milli Takım A Genç 55 , 
B Genç 9 , C Genç 9 

Adı Soyadı Arda Turan 
Doğum Tarihi 30.01.1987 
Milli Takım A Genç 42 , 
B Genç 10 

Adı Soyadı Özgürcan Özcan 
Doğum Tarihi 10.04.1988 
Milli Takım A Genç 12 , 
B Genç 22 , C Genç 2 

Adı Soyadı Mülayim Erdem 
Doğum Tarihi 10.01.1987 
Milli Takım A Genç 40 , 
B Genç 6 



</TEXT>
</DOC>
