<DOC>
<DOCNO> 309113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/yazar/zbirand.html </URL>
<DATE> 2005/01/25/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Tatiller bitti, kolları sıvayalım 
</HEADLINE>
<TEXT>


Bayram tatilinde ne yaptınız 
Ben arkadaşlarımla birlikte, uzun yıllardır merakla beklediğim Afrika gezisi yaptım. Neler gördüğümü sizlerle paylaşacağım tabii, ancak bu yazıda önümüzdeki ayların yol planını anlatmak istiyorum. 
Tatiller biraz üst üste geldi. 
Önce Yılbaşı ile başladık. Hemen ardından da Kurban Bayramına daldık. Biraz öncesi, biraz sonrasını da eklediğimiz taktirde, toplu halde 4 haftalık bir "iş yavaşlatma veya tatil havasında yaşama" süreci geçirdik. Doğrusu, tatiller böylesine birbirine yakın olduğu zaman, kimsenin içinden tatil ortamından çıkmak gelmiyor. Birinden çıkarken, diğerinin rehaveti başlıyor. 
Dünya'nın en çok tatil yapan ülkelerinden biriyiz.Üstelik bu durumdan son derecede de memnunuz. Değiştirmeye de hiç niyetimiz yok. Ancak, gelin görün ki, bir de bekleyen işler var. Biz çalışmasak dahi, başkaları çalışıyor ve bizden de iş bekliyorlar. 
Önümüzdeki aylar da epey yüklü. 
Bu hafta sonunda Davos toplantıları var. Başbakan da gidiyor ve bir dizi görüşme yapacak. Uluslararası ekonomi ve mali dünyasının büyükleriyle birlikte olacak. Türk ekonomisindeki açılımları anlatacak ve yabancı yatırımcıları davet edecek. Tabii unutmamak gerekir ki, yabancı yatırımcının Türkiye'ye gerçekten gelmesinin tek yolu, bürokrasinin kırılması ve adalet reformunun tamamlanmasıyla sağlanabilir. Yoksa, Başbakan ne kadar konuşursa görüşsün, her gelen pişman olup geri döndükçe, Türkiye'nin yabancı yatırım çekmesi imkansızdır. 
Ardından, Avrupa Birliği ile katılma müzekerelerini yürütecek olan heyetin saptanması ve yasal hazırlıkların başlatılması gelecek. 
3 Ekim'de başlayacak katılma müzakerelerine Türkiye henüz hazır değil. Bu hazırlık sadece baş müzakereci atamak ve yardımcılarını seçmekle bitmiyor. Yasal düzenlemeler yapılacak ve daha da önemlisi, müzakerelerde hangi politikaların izleneceğinin saptanması gerekecek. Bu da son derece ayrıntılı çalışma sonucu belirlenecek. Zira nisan ayında Avrupa Birliği, Türkiye ile müzakerelerde ne beklediğini saptayacak, ardından da Türkiye yanıtını verecek. 
Gündemdeki diğer maddeler arasında, Irak' taki seçimler ve seçim sonrasındaki gelişmeler var. Irak'ta istikrarsızlık arttıkça, biz de huzursuzlaşacağız. Durum yatışırsa, herkes rahat nefes alacak. 
Nihayet, üzerinde çok konuşulacak diğer bir nokta da, CHP kurultayı ve sonrasında ortaya çıkacak durum olacak. 
Anlayacağınız, artık tatiller bitti. 
Çalışma zamanı başladı. 



İSTANBUL'U AHIR GÖRÜNÜMÜNDEYDİ Bu bayram süresince İstanbul yine tam bir ahır havasına büründü. Şu işi bir türlü düzenleyemedik gitti. 
Kentin çeşitli yerlerine kurulan kurbanlık satış noktalarının çıkardığı kokular dayanılır gibi değildi. Üstelik, daha önceden önlemler alınmış, neyin nasıl yapılacağı belirlenmişti. 
Ancak kokulardan kurtulamadık. 
Eskiden kurbanlar bahçelerde kesilirdi. Allahtan bu manzaradan büyük ölçüde kurtulundu. Belki kenarda köşede yine de kesim yapanlar vardı, ancak dikkatleri çekmediler. 
Önümüzdeki yıllarda İstanbul'un içindeki satış düzenini mutlaka değiştirmeliyiz. Kurbanlıklar için kent dışında satış merkezleri kurulmasından başka da hiçbir çare yok. 
Bu canım kente yazık değil mi 
Dünya'daki tek markamız olan İstanbulu, böylesine hoyratça harcamamalıyız. 



YETTİ, ARTIK LİG BAŞLASIN Sizleri bilemem ancak, artık sıkıldım. Lig tatile girdiğinden bu yana hafta sonlarımız heyecansız geçiyor. Oysa, hafta içinde dedikodusunu yapar, iddialara girer ve hafta sonu oynanacak maçları beklerdik. 
Yenilince önce teknik direktörleri, ardından futbolcuları ve en sonunda da yönetimleri yerden yere vurur, kazanınca rakip klüplerin taraf tarlarını kızdırırdık. Tadına doyum olmazdı. 
Haftalardır, günlerimiz renksiz geçiyor. Neyse az kaldı... Bakalım bu sezon kimler daha çok sevinecek... Heyecan içinde bekliyorum. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
