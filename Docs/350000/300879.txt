<DOC>
<DOCNO> 300879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/soneko08.html </URL>
<DATE> 2004/12/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Yuganskneftegaz'ın satılması onaylandı... 
</HEADLINE>
<TEXT>

     Rusya Rekabet Kurumu, Yukos'un ana petrol üretim birimi Yuganskneftegaz'ı alan Baykal finans grubunun devlet şirketi Rosneft'e satışını onayladı. 
     ''Baykal'ın Rosneft tarafından satın alınması Rekabet Kurumu'nca hızlı onaylandı'' diyen sözcü Irina Kashunina, Baykal grubuyla ilgili belgelerin Yuganskneftegaz ihalesinden önce kuruma iletilmesi yanında Rosneft-Gazprom birleşmesiyle ilgili belgelere sahip olmalarının işleri hızlandırdığını kaydetti. 
     Beklenmedik gelişmelerle dünyada ilgiyle izlenen Yukos'un ana üretim birimi Yuganskneftegaz ihalesini, daha önce adı duyulmayan Baykal finans grubu 9.4 milyar dolarlık teklifiyle kazanmıştı. 
     İhaleyi durdurmak için harekete geçen Yukos hissedarları, bir ABD mahkemesine açtıkları iflas davasından ihalenin iptali kararını çıkartmışlardı. 
     Bu mahkeme kararı üzerine ihaleye katıldığı halde teklif vermediği düşünülen doğalgaz devi Gazprom, ihaleyi kazanan Baykal şirketini satın alan devlet petrol şirketi Rosneft ile gelecek ay birleşecek. 
     Böylece Yukos'un petrol üretiminin yüzde 60'ını karşılayan Yuganskneftegaz iştiraki, beklendiği gibi Gazprom'un kontrolüne girecek. 
     Halen dünyanın en büyük doğalgaz şirketi olan Gazprom'un CEO'su Aleksey Miller, Rusya Devlet Başkanı Vladimir Putin'e yakınlığıyla biliniyor. 
     Yukos'un geçmiş yıllara yönelik 27.5 milyar dolarlık vergi borcunu ödeyememesi üzerine en büyük iştiraki Yuganskneftegaz, Rusya Özelleştirme İdaresi tarafından yaklaşık 9 milyar dolarlık başlangıç fiyatıyla satışa çıkartılmıştı. 
     
</TEXT>
</DOC>
