<DOC>
<DOCNO> 317531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko16.html </URL>
<DATE> 2005/02/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
POAŞ Ortaklarımız arasında karşılıklı anlayış ve mutabakat mevcut 
</HEADLINE>
<TEXT>

     Petrol Ofisi A.Ş. POAŞ ana ortakları İş Bankası ve Doğan Şirketler Grubu Holding, aralarında şirket ve şirket faaliyetlerine ilişkin karşılıklı anlayış ve mutabakatın mevcut olduğunu bildirdi. 
     İş Bankası ve Doğan Şirketler Grubu Holding'ten Borsa'ya gönderilen açıklamalarda, dün bir haber portalında, iştiraklerinden POAŞ'ın ortaklık yapısı ve şirket ortakları arasındaki ilişkiler ile şirket hisselerinin satışına ilişkin bazı değerlendirmelere yer verildiği kaydedildi. 
     Petrol Ofisi'nin ana ortakları arasında şirket ve şirket faaliyetlerine ilişkin karşılıklı anlayış ve mutabakat olduğu belirtilen açıklamada, ortaklar arasında şirket hisselerine ilişkin bir gerginlik bulunduğu yönündeki haberin gerçeği yansıtmadığı, aynı haberde yer alan POAŞ'ın ortaklık yapısına ilişkin bilgilerde de bariz yanlışlıklar bulunduğu kaydedildi. 
     İş Bankası'nın açıklamasında, ''Bankamız POAŞ'ın 345 milyon YTL tutarındaki ödenmiş sermayesinde yüzde 35.96 oranında doğrudan paya sahip olup, bankamız grubunun halen sahip olduğu hisseler, şirket sermayesinin yüzde 44.31 oranındaki bölümüne tekabül etmektedir. Halka açık olan iştiraklerimize ilişkin gelişmeler ilgili mevzuat çerçevesinde kamuya duyurulmaktadır'' denildi. 
     Doğan Şirketler Grubu Holding de, grubun Petrol Ofisi A.Ş'nin 345 milyon YTL tutarındaki ödenmiş sermayesinde yüzde 44.31 oranında paya sahip olduğunu bildirdi. 
     
</TEXT>
</DOC>
