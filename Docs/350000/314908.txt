<DOC>
<DOCNO> 314908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonspo14.html </URL>
<DATE> 2005/02/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Beşiktaş'ta Pancu'nun MR'ı çekildi... 
</HEADLINE>
<TEXT>

     Beşiktaş'ta, dün oynanan Denizlispor maçında sağ ayak arka adalesinden sakatlanan Pancu'nun bugün MR'ı çekildi. 
     Rumen futbolcunun Memorial Hastanesi'nde çekilen MR'ı sonucu, tahminlerin aksine sağ ayak arka adalesinde yırtık tespit edilmezken, sakatlığının korkulduğu gibi olmadığı açıklandı. 
     Kulüp doktoru Ayhan Optur, Pancu'nun düşünüldüğü gibi önemli bir sakatlığı bulunmadığını kaydederek, ''MR sonuçlarında yırtık olmadığı raporunu aldık. Şu an ağrıları var. Önümüzdeki salı günü kontrolden geçirdikten sonra, oynayıp oynamayacağına karar vereceğiz'' dedi. Optur, Rumen futbolcunun ne zaman oynayacağı konusunda, yapacakları son kontrolden önce karar veremeyeceklerini, ancak yırtık olmadığı için bu sürenin çok uzun olmayacağını belirtti. 
     Ahmed Hassan'ın sakatlığının tamamen geçtiğini ve Gaziantepspor karşısında forma giyebileceğini anlatan Optur, hasta olan Carew'in de bu maçta oynayabileceğini, Emre'nin ise tedavisinin sürdüğünü anlattı. 
     Bu arada günü dinlenerek geçiren siyah-beyazlılar, Gaziantepspor maçı hazırlıklarına yarın BJK Nevzat Demir Tesisleri'nde yapacakları antrenmanla başlayacak. 
     
</TEXT>
</DOC>
