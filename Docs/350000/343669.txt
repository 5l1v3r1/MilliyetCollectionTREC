<DOC>
<DOCNO> 343669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy05.html </URL>
<DATE> 2005/05/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Onur Air "Hollanda Büyükelçisi’nin açıklaması talihsizliktir" 
</HEADLINE>
<TEXT>

     Onur Air Yönetim Kurulu Başkanı Cankut Bagana, "Hollanda Büyükelçisi’nin açıklaması talihsizliktir" dedi. 
     Bagana, yaptığı yazılı açıklamada, Hollanda’nın Ankara Büyükelçisi Sjoerd Hendrik Gosses’in, Onur Air ile ilgili bugün Hakkari’de yaptığı açıklamanın, diplomatik sınırları zorladığını kaydetti. 
     Gosses’in, "Hollanda vatandaşlarının yanı sıra, Türk vatandaşlarının emniyetini de teminen uçuşların durdurulduğu" yönündeki ifadesine değinen Bagana, "Türkiye Cumhuriyeti Ulaştırma Bakanlığı’nın denetim ve onayında olan bir Türk şirketi hakkındaki bu açıklamanın, en azından diplomatik nezaketi zorlayıp zorlamadığını Türk milletinin aklıselimine bırakıyoruz" dedi. 
     Bagana, 14 yıl içerisinde yaklaşık 38 milyon yolcuyu emniyetle taşımış bir şirkete, Büyükelçi Gosses’in gösterdiği muamelenin şaşırtıcı olduğunu belirterek, "Hollanda Büyükelçisi’nin açıklaması talihsizliktir. Kendisinin bu konuyu teknik insanlara bırakması, en akılcı çözüm gözükmektedir" ifadesini kullandı. 
     
</TEXT>
</DOC>
