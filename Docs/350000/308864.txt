<DOC>
<DOCNO> 308864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko13.html </URL>
<DATE> 2005/01/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tüketici Güven Endeksi, Aralık 2004'te yüzde 2.4 arttı 
</HEADLINE>
<TEXT>

     Tüketici Güven Endeksi Aralık ayında, bir önceki aya göre yüzde 2.40 artarak 105.2'ye çıktı. 
     Güven endeksindeki artış, ''tüketicilerin, gelecek dönem satın alma güçlerine, genel ekonomik duruma ve iş bulma olanaklarıyla mevcut dönemin dayanıklı tüketim malı satın almak için uygunluğuna dair değerlendirmelerinin iyileşmesinden'' kaynaklandı. 
     Devlet İstatistik Enstitüsü ile Merkez Bankası tarafından her ay ortaklaşa düzenlenen ve tüketicilerin harcama davranış ve beklentilerinin değerlendirildiği Tüketici Eğilim Anketi'nin Aralık ayı sonuçları açıklandı. 
     7 bin 405 kişinin katıldığı anket sonuçlarına göre, 2004 yılı Kasım ayında 102.7 olan Tüketici Güven Endeksi, Aralık ayında bir önceki aya göre yüzde 2.40 artarak 105.2 değerine yükseldi. 
     Tüketici güven endeksinin alt kalemleri ve değişim oranlarına göre, mevcut dönemde satınalma gücü endeksi 93'den 92.7'ye inerken mevcut dönemin dayanıklı tüketim malı satın alma için uygunluğu endeksi 131.8'den 137.9'a çıktı. 
     Gelecek dönem için satın alma gücü endeksi 96'dan 97.5'e, genel ekonomik durum endeksi 100.8'den 104.7'ye, iş bulma olanakları yüzde 91.8'den 93.1'ye yükseldi. 
     
     SATIN ALMA GÜCÜ 
     Ankete katılanların verdiği yanıtlar çerçevesinde, 6 ay öncesine göre şu andaki satın alma gücü kapsamında, kişilerin ''geçen aya göre satın alma gücü çok daha iyi'' diyenlerin oranı yüzde 1.2'den yüzde 0.8'e, ''aynı'' diyenlerin oranı da yüzde 51.9'dan yüzde 51.6'ya indi. Aynı dönemde, ''biraz daha iyi'' diyenlerin oranı yüzde 16.6'dan yüzde 17.2'ye çıktı. 
     Kişilerin gelecek 6 aylık dönemdeki satın alma gücüyle ilgili beklentilerinde, Aralık ayında Kasım ayına göre ''çok daha iyi olacak'' diyenlerin oranı yüzde 1.2'den yüzde 0.7'ye, ''aynı kalacak'' diyenlerin oranı yüzde .7'den yüzde 51.2'ye geriledi. ''Biraz daha iyi olacak'' diyenlerin oranı yüzde 17.7'den yüzde 20.3'e yükseldi. 
     
     İŞ BULMA OLANAKLARI 
     Kişilerin gelecek 6 aylık dönemde, Türkiye'de iş bulma olanaklarına ilişkin beklentilerinde Aralık ayında bir önceki aya göre, ''belirgin olarak artacak'' diyenlerin oranlarında azalma yaşandı. ''Biraz artacak diyenler'' ile ''aynı kalacak'' diyenlerin oranlarında artış yaşandı. Kişilerin, içinde bulunulan ayın, buzdolabı, TV, mobilya gibi dayanıklı tüketim malları satın almak isteyenler için uygunluğuna ilişkin olumlu düşünceleri, Aralık ayında artarak yüzde 47.2'den yüzde 51.8'e çıktı. 
     
     TASARRUF ETME OLANAĞI 
     Kişilerin genel ekonomik durum göz önünde bulundurulduğunda, içinde bulunulan dönemin tasarruf etmek Türk Lirası, döviz, altın, mevduat, diğer finansal yatırım araçları vb için uygunluğuna ilişkin düşünceleri kapsamında, ''kesinlikle uygun bir zaman'', ''uygun bir zaman'', ''kesinlikle uygun bir zaman değil'' diyenlerin oranında artış yaşandı. 
     Endeksin 100'den büyük olması, tüketici güveninde ''iyimser durum'', 100'den küçük olması tüketici güveninde ''kötümser durum'', 100 olması ise tüketici güveninde ''ne iyimser ne de kötümser durum'' olduğunu gösteriyor. 
     
</TEXT>
</DOC>
