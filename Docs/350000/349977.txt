<DOC>
<DOCNO> 349977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko20.html </URL>
<DATE> 2005/06/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TARİŞ Zeytin, ABD'den sonra şimdi de Kanada'da... 
</HEADLINE>
<TEXT>

     TARİŞ Zeytin A.Ş'nin, ABD'den sonra Kanada'da da mağaza açacağı bildirildi. 
     TARİŞ Zeytin ve Zeytinyağı Birliği Başkanı Cahit Çetin, Eylül ayında Kanada'nın Montreal kentinde bir ''Ta-Ze'' mağazasının açılışını yapacaklarını belirtti. Geçen yıl Eylül ayında ABD'nin Chicago kentinde açtıkları mağazanın ardından uluslararası operasyonlara devam ettiklerini ifade eden Çetin, Montreal'in önemli alışveriş merkezlerinden biri olarak görülen Eaton Center'da franchise sistemiyle bir mağaza açılacağını ifade etti. 
     Montreal'in, alım gücü yüksek, bilinçli tüketicilerin ağırlıkta olduğu bir merkez olduğunu, aynı zamanda turizm kenti özelliğini taşıdığını belirten Çetin, Kanada pazarında markasını yerleştirmek isteyen uluslararası şirketlerin bu bölgede yatırımı tercih ettiğine dikkati çekti. 
     Açılacak mağazanın İzmir Konak Pier, İstanbul Suadiye ve ABD Chicago'daki mağazalarla benzer yapı ve konseptte olacağını kaydeden Çetin, şöyle konuştu 
     ''Açacağımız butik mağazayla TARİŞ markasını bu ülkeye yerleştirmeyi planlıyoruz. Yatırım için seçilen Eaton Center'da mağaza başına yıllık alış veriş tutarı ortalama 500 bin dolar seviyesinde. Montreal'de Ta-Ze mağazası tarzında bir zeytinyağı butiği bulunmuyor. Bu nedenle tüketicilerin büyük ilgi göstermesini bekliyoruz. 
     Yılda 28 bin ton zeytinyağı tüketilen Kanada'da tüketim her yıl yaklaşık yüzde 10 artıyor. Ta-Ze mağazası TARİŞ ürünlerinin Kanada'ya girişi için en iyi yol olacak.'' 
     
     CHICAGO'NUN ARDINDAN 118 MAĞAZA BAŞVURUSU 
     Çetin, ABD'nin Chicago kentinde açılan mağaza sayesinde bu ülkeye yapılan ambalajlı ürün ihracatının arttığını kaydetti. Bu mağazayı ilk 6 ayda yaklaşık 25 bin ABD'linin ziyaret ettiğini ve 12 bin ürün satıldığını ifade eden Çetin, şunları söyledi 
     ''Chicago mağazasıyla ABD'deki Türkiye imajına da katkıda bulunuyoruz. Bu mağazada en fazla Erkence ve Eskisi Gibi markalı zeytinyağlarıyla zeytin ezmesi ve doğal sabunlara ilgi var. Amacımız açtığımız mağazalar yoluyla ürünlerimizi daha iyi fiyatlarla pazara sunarak TARİŞ ortağı üreticileri gelecek yıllarda daha güçlü ekonomik yapıya kavuşturmak. Yurtdışında mağaza açmaya devam edeceğiz.'' Öte yandan, Chicago mağazasının açılmasının ardından, mağaza kurulması için yurtdışından 118, Türkiye'den 200'e yakın franchise başvurusunun geldiği bildirildi. 
     
</TEXT>
</DOC>
