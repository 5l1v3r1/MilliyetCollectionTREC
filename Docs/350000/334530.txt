<DOC>
<DOCNO> 334530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo33.html </URL>
<DATE> 2005/04/18/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ankaragücü yönetimine talip çıktı... 
</HEADLINE>
<TEXT>

     Birinci Süper Futbol Ligi'nde peşpeşe aldığı kötü sonuçlarla düşme hattından bir türlü kurtulamayan Ankaragücü'nde, muhalefetin sesi yükselmeye başladı. 
     Özellikle farklı Sakaryaspor ve Büyükşehir Belediyesi Ankaraspor yenilgilerinin ardından tribünlerde başlayan ''Yönetim İstifa'' çağrıları, resmi olarak da destek bulmaya başladı. 
     Kulüp başkanı Cemal Aydın'ın, 5-2 kaybettikleri Büyükşehir Belediyesi Ankaraspor maçından sonra yaptığı ''Kulübe talip olan varsa bırakmaya hazırım'' açıklamasına cevap, Ankaragücülü Yönetici ve Sporcular Derneği'nden geldi. 
     Başkan Melih Atacan imzalı açıklamada, şu görüşlere yer verildi 
     ''Ankaragücü Kulübü Başkanı Cemal Aydın'ın Ankaraspor maçı sonrası vermiş olduğu beyanatı camiamız adına çok olumlu bir açıklama olarak değerlendirmekteyiz. 
     Ankaragücülü olmak bir ayrıcalıktır. Ankaragücü hiçbir zaman sahipsiz kalmamıştır ve kalmayacaktır. Kendi bünyesinde bu kulübü daha iyi yerlere taşıyabilecek değerleri mutlaka bulacaktır. 
     Dernek olarak Ankaragücü'nü yönetmeye talibiz.'' 
     
</TEXT>
</DOC>
