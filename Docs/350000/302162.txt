<DOC>
<DOCNO> 302162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko11.html </URL>
<DATE> 2004/12/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
FT YTL, daha büyük finansal saygınlığa doğru sembolik adım 
</HEADLINE>
<TEXT>

     Türkiye'de Yeni Türk Lirası'na YTL geçişi, AB yolunda daha büyük finansal saygınlığın sağlanmasına yönelik "sembolik bir ilk adım" olarak değerlendirildi. 
     Ekonomi gazetesi Financial Times, Türkiye'de YTL'ye geçişe ilişkin haberinde, "Türkiye'nin, yeni yıl gelince daha az milyarderi olacak, ancak kimse yakınmayacak" yorumunu yaptı. 
     Kriz yıllarında yüzde 100'ü aşan enflasyonun son dönemde yüzde 10'a kadar gerilediği Türkiye'de 1 Ocak 2005 itibariyle para birimine yeni bir ad verilerek 6 sıfırının silineceğine dikkat çekilen haberde, sokak satıcılarının yeni duruma hemen uyum sağlayarak bir çift çorap için "Bir lira, bir lira" diye bağırdıkları belirtildi. 
     YTL'ye geçişin Türkiye'nin AB'den müzakere tarihi almasından iki hafta sonra gerçekleşeceğine işaret eden gazete, yeni para biriminin, AB yolunda daha büyük finansal saygınlığın sağlanmasına yönelik "sembolik bir ilk adım" olarak değerlendirildiğini kaydetti. 
     Financial Times'a konuşan Bank Europa Genel Müdürü Cüneyt Genç, YTL'nin insanların psikolojisi üzerinde olumlu bir etkisi olduğunu belirterek "Para birimiyle gurur duymalarını mümkün kılıyor" ifadesini kullandı. 
     Türk hükümetinin yeni lira konusunda yurttaşlarını bilgilendirmek için AB'nin euroya geçişte uyguladığı kampanyayı hatırlatan reklam ve broşüleri hazırlattığını kaydeden gazete, yeni paraya geçişin enflasyonu artırmamasının önemine işaret etti. 
     Gazete, AB'de resmi istatistiklerin euroya geçişin enflasyon üzerinde bir etkisi olmadığını göstermesine karşın, tükecilerin fiyat artışlarını hissettiklerini anımsatırken, tüketicilerin özellikle istatistiklere konu mal sepetine girmeyen ürünleri satan küçük dükkan ve lokantalarda yaygın fiyat artışlarını hissettiklerine dikkat çekti. 
     Türkiye'de perakedencilerin aylardan beri etiketleri eski ve yeni para birimine göre düzenlediklerine işaret eden Financial Times, eski ve yeni liranın 2005 sonuna kadar birlikte kullanılacağını, ancak Merkez Bankası'nın marta kadar geçişin tamamlanmış olmasını beklediğini yazdı. 
     
</TEXT>
</DOC>
