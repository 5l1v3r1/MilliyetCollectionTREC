<DOC>
<DOCNO> 339977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur43.html </URL>
<DATE> 2005/05/05/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Uçan Süpürge Kadın Filmleri Festivali başladı... 
</HEADLINE>
<TEXT>

     Uçan Süpürge Kadın Filmleri Festivali, Devlet Opera ve Balesi’nde düzenlenen törenle başladı. 
     Türk sinemasının ünlü oyuncuları Müjde Ar ve Mahir Günşıray’ın sunduğu gecede konuşan Uçan Süpürge Genel Koordinatörü Halime Güner, 15 Mayıs’a kadar sürecek festivalin bu yılki temasının "Aşk" olduğunu belirtti. 
     Aşkın, kadınların doğasında bulunduğunu kaydeden Güner, aşkın hayatı da üreten bir yanı olduğunu söyledi. 
     Kadınların ezildiğini, suçlandığını ve öldürüldüğünü ifade eden Güner, "Ama her şeye rağmen sınır tanımadan dayanışma içinde ayakta kalmanın yollarını arıyorlar" diye konuştu. 
     Bu dayanışmanın örneğinin Türk Ceza Yasası çıkarılırken gösterildiğini anımsatan Güner, kadın filmleri festivalinin de duyarlılık yaratma yollarından birisi olduğunu söyledi. 
     Kadınlar olarak enerjilerini verimli ortaklıklara yönlendireceklerini bildiren Güner, "Uçan Süpürge Kadın Filmleri Festivali’nin değişmez ilkesi kadın emeğini görünür kılmak. Bu çaba kadınların eşit bir dünya kurma özlemlerinin bir yansıması" dedi. 
     Güner, festival süresince film gösterimlerinin yanı sıra söyleşiler düzenleneceğini de bildirdi. 
     Gecede daha sonra festivalin sponsorlarına plaketler verildi. 
     Kültür Bakanlığı’nın plaketini alan Müsteşar Mustafa İsen, böyle bir festivale Bakanlık olarak katkı sağlamaktan duyduğu memnuniyeti dile getirdi. 
     Türkiye’de kurumlar arası iletişim kültürünün sanıldığı kadar canlı olmadığını kaydeden İsen, ancak festivalin sponsorlar listesine bakıldığında bu konuda bir değişim yaşandığının görülebileceğini söyledi. 
     Geçen yıl yapılan yasa değişikliğiyle bu tür etkinliklerin sponsorlarına vergi indiriminden yararlanma imkanının getirildiğini anımsatan İsen, gelecek yıllarda bu tür teşviklerin artmasını ümit ettiğini belirtti. 
     Festivalde yer alan filmlerinin tanıtıldığı gecede daha sonra Türk sinemasının "Vamp kadını" Sevda Ferdağ’a "Uçan Süpürge Onur Ödülü" verildi. 
     Ödül töreninden önce, yönetmen ve yazar dostlarının dilinden Ferdağ’ın sanat yönünün anlatıldığı ve sanatçının rol aldığı filmlerin kısa bölümlerinden bir gösterim sunuldu. 
     Daha sonra izleyicilerin alkışlarıyla sahneye gelen Ferdağ, "Beni anlattılar zaten. Bu akşam gerçek bir cadıyla berabersiniz" dedi. 
     Ödülü, bu gece kendileriyle beraber olmayan gönül dostları adına aldığını ifade eden Ferdağ, izleyicilerden onlar adına alkış istedi. 
     "Sizlere saygım sevgim, o giden arkadaşlarıma özlemim var" diye konuşan Ferdağ, "Uçan süpürge gerçek bir cadıya ödül verdiği için teşekkür ediyorum" dedi. 
     Müjde Ar da Ferdağ ile birlikte iki film çevirdiklerini belirterek, "Bu filmleri çektiğimiz iki erkek oyuncu da daha sonra sinemayı bıraktı" diye espri yaptı. 
     Ferdağ, Mahir Günşıray’ın babası Orhan Günşıray ile de film çevirdiğini belirterek, "Mahir bana o zaman öyle bir bakmıştı ki, hala öyle bakıyor mu merak ediyorum" dedi. 
     
     "BEN HER BAHAR AŞIK OLURUM" 

     Bu yıl "Ben Her Bahar Aşık Olurum" sloganıyla izleyicilere seslenecek olan festivalde, 21 ülkeden 88 yönetmenin 93 filmi seyirciyle buluşacak. 
     Festivalde, dünyanın ilk kadın yönetmeni Alice Guy Blanche’tan Cumhuriyetin ilk kadın Opera sanatçısı Semiha Berksoy’a kadar "ilklerin kadınları" yaşam öyküleriyle, eserleriyle seyirci karşısına çıkacak. 
     Festivalde Rusya’nın usta kadın yönetmenlerinden Lidia Bobrova’nın son filmi "Nine-Babusya", Marina Razbezhkina’nın "Hasat Zamanı-The Harvest Time" ve Guka Omarava’nın "Şizo-Schizo" filmleri seyirciyle buluşacak. 
     Ünlü kadın yönetmen Agnieszka Holland’ın sinema tarihine geçmiş "Avrupa Avrupa-Europa Europa", "Olivier", "Tutkunun Şairleri-Total Eclipse" ve "Julie’nin Hikayesi-Julie Walking Home" gösterilecek. 
     Hint sinemasının tartışmalı yönetmeni Deepa Mehta’nın dünyada tartışmalara yol açan ve Hindistan’da yasaklanan filmleri "Ateş-Fire" ve "Toprak-Earth" da festival programında yer alıyor. 
     Sinema tarihinin unutulmaz kadınlarından Greta Garbo’nun üç önemli film de festivale konuk olacak. Seyirciler, "Anna Karenina", "Büyük Otel" ve "Gülmeyen Kadın" filmlerini izleme imkanı bulacak. 
     
     ERKSOY VE BETTİ ANISINA ÖZEL BÖLÜM 

     Geçen sene hayatını kaybeden sinema oyuncusu Semiha Berksoy ve Laura Betti’nin anısına özel bir bölüm ayıran festival, toplam üç filmden oluşan bir sinema ziyafeti yaşatacak seyirciye. 
     Türkiye’nin ilk kadın opera sanatçısı, ressam, oyuncu Berksoy’un, Kutluğ Ataman klasiği "Karanlık Sular" filmiyle yer alacağı bölümde, Laura Betti’nin "Bir Düşün Nedeni" adlı belgeseli gösterilecek. 
     Festival tarihinde ilk kez "Aşık Erkekler Hattı" adıyla erkek yönetmenler için özel bir bölüm de yer alacak. 
     Festivalin "Belgeseller" bölümünde ise Türkiye’den ve dünyadan kadın yönetmenlerin çeşitli festivallerde gösterilmiş, çok ses getirmiş filmleri sunulacak. 
     
</TEXT>
</DOC>
