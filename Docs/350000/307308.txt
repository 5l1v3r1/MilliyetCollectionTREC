<DOC>
<DOCNO> 307308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonyas02.html </URL>
<DATE> 2005/01/17/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
TV dizileri estetik cerrahiye ilgiyi artırdı 
</HEADLINE>
<TEXT>

     Özlem DOĞAN DHA 

      TELEVİZYON dizilerinin estetik cerrahiye ilgiyi artırdığını belirten uzmanlar, plastik cerrahi uzmanlarına Sihirbaz' olarak bakılmasının insanlarda hayal kırıklığı yaşattığını söyledi. 
     Selçuk Üniversitesi Meram Tıp Fakültesi Plastik Cerrahi Anabilim Dalı Bölüm Başkanı Prof. Dr. Nedim Savacı, son yıllarda televizyon dizilerinin estetik ameliyatlara ilgiyi artırdığını belirterek, "Çoğu insan televizyondaki dizilerden etkilenerek estetikçilere sihirbaz' gözüyle bakıyor. Bu tür insanlar sanal alem ile gerçek alemi karıştırıyor. Bizim işimiz sihirbazlık değil. Bazen ameliyatla düzeltilemeyecek hastalar gelir. Ameliyatla herşeyin mükemmel olacağını düşünürler. Ameliyat sonrası da büyük hayalkırıklığı yaşarlar. Estetikçilerin bu yüzden ameliyat öncesi hastalarla uzun uzun konuşması gerekir'' diye konuştu. 
     
     BURUN ESTETİĞİ BİRİNCİ SIRADA 
     Geçen yıllara oranla televizyon dizilerinin de etkisiyle estetik ameliyatlara ilginin yüzde 50 oranında arttığını vurgulayan Prof. Dr. Savacı, 2004 yılında en çok burun ameliyatı yaptıklarını bunu yağ aldırma, yüz germe, kepçe kulak ve göz kapağı ameliyatlarının izlediğini söyledi. Kadınlar kadar erkeklerin de estetiğe önem verdiğini, en çok 20-30 yaşlarındaki erkeklerin ameliyat olduğunu belirten Prof. Dr. Savacı, son yıllarda kadınlarla erkeklerin estetikte eşit seviyeye geldiğini anlattı. 
     
     KONYALILAR DIŞARIYA GİDİYOR 
     Konyalıların çevresinden çekindiği için il dışında ameliyat olmayı tercih ettiğini, kendilerine daha çok Kayseri, Niğde, Aksaray gibi çevre illerden gelenlerin çoğunlukta olduğunu belirten Prof.Dr. Savacı, "Konya, kapalı bir toplum yapısına sahip olduğu için çevrenin insanlar üzerinde psikolojik baskısı fazla hissediliyor. Ameliyat olmak isteyenler de çevresindekilerden çekindikleri için il dışına gitmeyi tercih ediyor'' dedi. 
     
     YURTDIŞINDAN GELİYORLAR 
     İstanbul, Ankara ve İzmir'in yanısıra ABD'de plastik cerrahi alanında hangi operasyon yapılıyorsa Konya'da da aynı işlemlerin başarıyla yapıldığını vurgulayan Prof. Dr. Savacı, 11 yıldır başarılarıyla çalıştıklarını söyledi. Yurtdışında bu tür ameliyatların çok pahalı olması nedeniyle özellikle gurbetçilerin Konya'yı tercih ettiğini anlatan Prof. Dr. Savacı, toplam maliyetin 2-3 bin YTL 2-3 milyar lira arasında değiştiğini, Konya'da yapılan ameliyatların diğer illere göre çok ucuz olduğunu anlattı. 
     
</TEXT>
</DOC>
