<DOC>
<DOCNO> 341794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun08.html </URL>
<DATE> 2005/05/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD PKK terörist örgüt 
</HEADLINE>
<TEXT>

     ABD Dışişleri Bakanlığı, PKK’nın terörist bir örgüt olduğunu ve Irak topraklarının teröristlerce sığınak olarak kullanılmasının engellenmesine çalışıldığını bildirdi. 
     Bir gazeteci, ABD Dışişleri Bakanlığı sözcüsü Richard Boucher’a, The Washington Post gazetesinde çıkan bir haberde "ABD’nin PKK’ya karşı harekete geçmemesinin Türkiye’de Amerikan karşıtlığına yol açtığı" yönünde yer alan ifadeyi hatırlatarak, sözcüden bunu yorumlamasını istedi. 
     Boucher, "PKK meselesi, Türk hükümetiyle üzerinde dikkatlice çalıştığımız bir konu. Türkiye’nin kuzey Irak’taki PKK varlığına ilişkin kaygısını yakından biliyoruz. Türkiye gibi biz de PKK’yı terörist bir örgüt olarak görüyoruz. Irak topraklarının, teröristlerce eylem için veya sığınak olarak kullanılmamasına çalışma ilkesine çok bağlıyız. Irak toprakları boyunca bu yönde önlem almaya çalışıyoruz" dedi. 
     Sözcü Boucher, kuzey Irak konusunda da Türk hükümetiyle yakın bir danışma ve temas içinde olduklarını belirtti. 
     
</TEXT>
</DOC>
