<DOC>
<DOCNO> 329584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/yasam/axyas02.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Enver Paşa'yla rüşvet pazarlığı 
</HEADLINE>
<TEXT>


MI6 belgelerine göre İngiltere, Osmanlı'nın 1. Dünya Savaşı'ndan çekilmesi için 25 milyon dolar rüşvet önerdi. Enver Paşa da teklifi kabul edip, önden 5 milyon Fransız frangı aldı 

Nevsal Elevli - Londra 

İngiltere'nin 1873 - 1939 arasındaki gizli faaliyetlerini gün ışığına çıkaran dosyalara göre, dönemin Osmanlı Savaş Bakanı Enver Paşa, 1918 Ağustos'unda, sonradan Fransız frangına çevrilen 25 milyon dolarlık rüşvetin 5 milyon franklık kısmını aldı. Ayrıca 1917 Kasım'ında da yine İngilizlerden 1.5 milyon dolar rüşveti kabul etti, ancak anlaşma bozulunca bunun bir kısmını geri verdi. 

Başbakan teklif etti 
İngiltere Dışişleri Bakanlığı'nca önceki gün gizliliği kaldırılan İngiliz dış istihbarat teşkilatı MI6'in arşivlerinde yer alan resmi belgelere göre, Osmanlı İmparatorluğu'nun Almanlarla ittifakı bozması için rüşvet önerisini bizzat Başbakan David Llyod George yaptı. İngiliz gizli servisi adına çalışan, "ZedZed" kod adlı uluslararası silah tüccarı Basil Zaharoff da aracı oldu. İngiliz hükümetinden gelen talimatları ajan Victor Caillard'dan alan Zaharoff, Viyana'da Kerim Bey adlı Osmanlı temsilcisiyle buluşarak önerinin doğrudan Enver Paşa'ya iletilmesini sağladı. 

Doları franga çevirdiler 
Cenevre'de gerçekleşen bir buluşmada Zaharoff, Enver Paşa'yı doları Fransız frangına çevirip rüşvetten indirim yaparak 25 milyon Fransız frangı karşılığında Osmanlı İmparatorluğu ve Avusturya Macaristan'ın savaştan çekilmesi için ikna etmeyi başardı. Belgelere göre Zaharoff, Londra'ya gönderdiği raporda, "Enver Paşa'ya, 1 saat içinde önüne 5 milyon frank koyacağımı söyledim. Kabul etti ve öğleden önce ayarlamalar yapıldı" ifadelerini kullandı. Dışişleri kayıtlarında da, "Enver Paşa istese 5 yerine 15 milyon frank alabilirdi" ifadesi kullanıldı. 

İşte tarife 

Daily Telegraph gazetesinde yer alan bilgilere göre, İngilizlerin Osmanlı'ya verdiği rüşvetlerin tarifesi şöyle 

Kasım 1917 
Almanlardan ayrı bir barış anlaşması yapılması karşılığında Enver Paşa'ya 1.5 milyon, Kerim Bey'e de 500 bin dolar verildi. Ancak anlaşma bozulduğu için Enver Paşa, paranın bir kısmını iade etti. 

Ocak 1918 
İngiliz denizaltılarının, o sırada 2 Alman gemisini batırmak için Çanakkale Boğazı'ndan serbest geçişi karşılığında 5 milyon dolar önerildi. 2 hafta sonra, Çanakkale Boğazı'nın açılması ve Boğaziçi kıyılarındaki kalelerin İngilizler tarafından işgal edilebilmesi için bu teklif 10 milyon dolara yükseltildi. 
Osmanlı birliklerinin Filistin'den çekilmesi için 2 milyon dolar verildi. 

Ağustos 1918 
Rüşvet 25 milyon dolara çıkarıldı. Ayrıca Osmanlı'nın Almanlarla ortak yaptığı savaş konseyi toplantılarının raporları için 185 bin sterlin önerildi. 

Türk casus Cicero yemi yutmamış 

LONDRA Milliyet 
İngiliz ulusal arşiv belgelerinde, 2. Dünya Savaşı'nda İngiliz Elçisi Sir Hughe Knatchbull-Hugessen'in yanında çalışırken belgeleri çalıp Almanlara aktaran Cicero kod adlı İlyas Bazna da var. Belgelere göre, Bazna'dan şüphelenen İngiliz gizli servisi, 1944'te dönemin Dışişleri Bakanı'nın imzasını taklit ederek sözde gizli sahte bir doküman hazırladı. İngiltere'nin Alman işgali altındaki Bulgaristan'da ayaklanma örgütlediği bilgisini içeren doküman elçilikte bırakıldı. Cicero'nun bu belgeyi bulup Almanlara aktaracağına inanılıyordu. Ancak Cicero işten ayrıldı. 


</TEXT>
</DOC>
