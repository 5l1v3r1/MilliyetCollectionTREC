<DOC>
<DOCNO> 308923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo20.html </URL>
<DATE> 2005/01/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Malatyaspor Trabzon'a tur için gittik ama olmadı... 
</HEADLINE>
<TEXT>

     Malatyaspor Kulübü Basın Sözcüsü Suat Kozluklu, ''Trabzon'a tur atlamaya gittik, ama olmadı'' dedi. 
     Suat Kozluklu, yaptığı açıklamada, Türkiye Kupası'nda Trabzonspor'a 2-0 yenilerek elenmelerinin üzüntüsünü yaşadıklarını ifade ederek, ''Her iki takım için de çok önemli bir sınavdı. Biz bu sınavı ne yazık ki geçemedik'' diye konuştu. 
     Maça iyi başlamalarına karşın istedikleri sonucu elde edemediklerini ifade eden Kozluklu, şöyle konuştu 
     ''Bizleri çok üzen bir maç oldu ve maçı da hakeden taraf kazandı. Tabii ki bu sonuç hayatın sonu değil. Futbolda her sonuç var. Şimdi tek düşüncemiz, bir an önce toparlanıp lige iyi bir başlangıç yapmaktır. Önümüzde zorlu bir Beşiktaş deplasmanı var. Beşiktaş da biz de kupada umduğumuzu bulamadık ve taraftarlarımızı üzdük. İki takım için de bu hafta yapılacak maç hayati önem taşıyor. Bu yüzden Trabzonspor maçını unutmamız gerekiyor.'' 
     
</TEXT>
</DOC>
