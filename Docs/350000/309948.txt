<DOC>
<DOCNO> 309948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo11.html </URL>
<DATE> 2005/01/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Melih Gökçek Ersen Martin dışında istediğimiz tüm futbolcuları aldık 
</HEADLINE>
<TEXT>

     Ankara Büyükşehir Belediyesi ve Büyükşehir Belediyesi Ankaraspor Kulübü Onursal Başkanı Melih Gökçek, ara transferde, Ersen Martin dışında istedikleri tüm futbolcuları transfer ettiklerini söyledi. 
     Melih Gökçek, ara transfer dönemini verimli geçirdiklerini ve devre arasında, takıma kazandırmak istedikleri tüm futbolcuları aldıklarını belirterek, ''Ancak gönlümüzden geçen Denizlisporlu Ersen Martin'i alamadık'' dedi. 
     Çok iyi bir ekip kurduklarını ve Türkiye'nin sayılı takımlarından biri konumuna geldiklerini savunan Gökçek, transfer ettikleri 8 futbolcudan 5'inin Türkiye'de isim yapmış ve kendilerini kanıtlamış oyuncular olduğunu belirterek, bu oyuncuların takıma çok büyük katkılar sağlayacağına inandığını bildirdi. 
     Gökçek, ilerisi için büyük hedefleri olduğunu, ancak bu sezon ligi ilk 10 arasında bitirmek istediklerini de sözlerine ekledi. 
     
</TEXT>
</DOC>
