<DOC>
<DOCNO> 316181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur15.html </URL>
<DATE> 2005/02/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Roche zanlıları mahkeme çıkarılacak 
</HEADLINE>
<TEXT>

     SSK'ya fahiş fiyatla ilaç satıldığı gerekçesiyle başlatılan Roche operasyonu kapsamında gözaltına alınan 9 kişinin bugün mahkemeye çıkarılması bekleniyor. 
     Operasyonla ilgili Roche ilaç firmasının Türkiye'deki üst düzey yöneticileri ve Beşer ecza deposu ortaklarının İstanbul Emniyet Müdürlüğü'ndeki sorguları sürüyor. 
     Mahkemeye çıkarılan SSK'da görevli yedi bürokrat ise, ifadeleri alındıktan sonra serbest bırakıldı. 
     
     Özdemir ile Canpolat hakkında gıyabi tutuklama 
     Operasyonun ilk gününde Ankara'da gözaltına alındıktan sonra İstanbul'a getirilen ve mahkemece serbest bırakılan SSK Sağlık İşleri Daire Başkanı Hülya Özdemir ile eski SSK Sağlık İşleri Genel Müdürü Orhan Canpolat hakkında ise gıyabi tutuklama kararı çıkarıldı. 
     Hala gözaltında tutulan 9 zanlının ise bugün mahkemeye çıkarılması bekleniyor. 
     
     İddianameden notlar 
     Şişli Cumhuriyet Başsavcılığı tarafından hazırlanan iddianamede, Roche'ta satış müdürü olarak çalışan Veysi Mungan ve üç kişinin işten çıkartıldığı, bunun üzerine sanığın, Roche'un ecza depolarında yapılan satışlarda fiyat ayrıcalığı uygulandığını öne sürerek, şirket yöneticilerini işe geri alınmazsa bu durumu basına ve yargıya bildirmekle tehdit ettiği belirtiliyor. 
     Firmanın da araştırma yapmak için zaman kazanmak amacıyla Mungan'ı maaşını üç kat artırarak işe geri aldığı belirtilen iddianamede, bağımsız denetim şirketinin incelemesinde Mungan'ın iddia ettiği uygulamayı kendisinin gerçekleştirdiğinin belirlendiği, bunun üzerine işten çıkartıldığı kaydediliyor. 
     İddianamede, sanığın 'tehditle menfaat temin etmek' suçundan 1 ile 3 yıl arasında hapis cezasına çarptırılması isteniyor. 
     İstanbul Cumhuriyet Savcılığı'nın talimatıyla, Roche ilaç firmasında geçtiğimiz pazartesi günü operasyon başlatılmış ve çok sayıda evraka el konulmuştu. 
     
</TEXT>
</DOC>
