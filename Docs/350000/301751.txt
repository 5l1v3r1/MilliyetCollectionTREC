<DOC>
<DOCNO> 301751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/guncel/gun03.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın çiftliği huzurevi yapılsın 
</HEADLINE>
<TEXT>


Sosyal Hizmetler ve Çocuk Esirgeme Kurumu, Uzan çiftliğine talip oldu. Kurum, Mehmetçik Vakfı'nın istemediği çiftliği huzurevi yapmak istiyor 

Lube Ayar - İstanbul 

Uzanlar'ın Tasarruf Mevduatı Sigorta Fonu TMSF tarafından el konulan Sakarya Pamukova'daki çiftliğini Mehmetçik Vakfı'nın istemediği, Sosyal Hizmetler ve Çocuk Esirgeme Kurumu'nun SHÇEK huzurevine dönüştürmek için talip olduğu belirtildi. 
TMSF, çiftliği önce Mehmetçik Vakfı'na devretmek istedi. Ancak vakıf bu teklife sıcak bakmadı. Bunun üzerine çiftlik için SHÇEK girişimde bulundu. SHÇEK Genel Müdürü İsmail Barış, TMSF Satış Komisyonu Başkanı Fethi Çalık'la görüştü. Barış, resmi girişim için Orman Bölge Müdürlüğü ve TMSF arasındaki anlaşmazlığa neden olan davanın sonuçlanmasını beklemeye karar verdi. 

Yaşlılar için uygun 
Barış, çiftliğin yaşlılar için sebzelerini büyütebilecekleri, doğayla iç içe yaşayabilecekleri bir huzurevi olarak kullanılmasından yana olduğunu söyledi. Çalık da, "Çiftlik kaçak ancak binalar bizimdir. Mahkemenin bu yönde karar vereceğine inanıyoruz. Çiftliği SHÇEK gibi kamu yararına çalışan bir kuruma devretmek istiyoruz" dedi. 

Yalı 26 trilyona satılık 

İSTANBUL Milliyet 
TMSF, Kemal Uzan'ın 17 yıl konut olarak kullandığı Yeniköy'deki Ahmet Afif Paşa Yalısı'nı bugün 26 trilyon lira muhammen bedelle açık artırmaya çıkaracak. TMSF adına Sermaye Piyasası Kurulu SPK eksperleri tarafından hazırlanan ekspertiz raporunda yalıya 25 trilyon, yanındaki müştemilata da 750 milyar lira fiyat biçildi. 

Jet-skiler İstanbul'da 

İSTANBUL Milliyet 
TMSF'nin Uzan ailesinin borçlarına karşılık haczettiği AirWaves ve Frequency adlı yatlara ait bir sürat teknesi ve 4 jet-ski, Marmaris'ten İstanbul'a getirildi. TMSF'nin Esentepe'deki garajına konulan 'Seadoo' adlı tekne 45 milyar lira bedelle satışa sunulmuş, ancak alıcı çıkmamıştı. 'Seadoo', jetskilerle tekrar açık artırmaya sunulacak. 

Altın-gümüş kaplamalı yemek takımları 'teşhir' edilecek 

MUSTAFA SARIİPEK Muğla DHA 
Uzanlar'a ait yatlarda bulunan eşya ve bunlar için yapılan harcamaların dökümü, ailenin yaşadığı saltanatı gözler önüne serdi. TMSF, altın kaplama tabaklar ve gümüş çatal bıçak takımlarını teşhir amacıyla sergileyecek. Hakan Uzan'a ait "Air Waves" teknesinde kullanılan Christofle marka 12 kişilik 96 parça altın kaplama yemek takımının 55 bin 693 marka Fransa'dan satın alındığı, tuzluk ve biberliklere 2040 mark, havyar setine 1040 mark ödendiği anlaşıldı. Şarap kovasının altın kaplama, havyar bıçakları, çatal ve kaşıkların Alman gümüşü olduğunu, tüm cam eşyaların kristal, peçeteliklerin ve Çin yemekleri için kullanılan çubukların, masadaki örtülerin kıskaçlarının gümüşten yapıldığı saptandı. Yatlardaki takımlar ve "Air Waves"te bulunan 2 bin 500 film ve müzik CD'si, TMSF'nin merkez binasında sergilenecek. Yetkililer, "Takımlar satılmayacak. Frequency'nin takımları, teslimattan önce tekneye konulacak" dedi. 



</TEXT>
</DOC>
