<DOC>
<DOCNO> 335272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur23.html </URL>
<DATE> 2005/04/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Guantanamo'daki esir Türk iade edildi 
</HEADLINE>
<TEXT>

     Tuncay DAĞLI- Yüksel EKER- Yakup YILMAZ DHA 

      KÜBA'daki Guantanamo Adası'nda El Kaide üyesi olduğu gerekçesiyle esir tutulan Türkler'den 24 yaşındaki Salih Uyar, Türkiye'ye iade edildi. 
     Guantanamo'da 3 yılı aşkın süreden bu yana tutulan Salih Uyar, dün gece geç saatlerde ABD Hava Kuvvetleri'ne ait askeri uçakla Adana'daki İncirlik Üssü'ne getirildi. Uyar, üsteki işlemlerin ardından Adana Emniyet Müdürlüğü Terörle Mücadele Şubesi ekiplerine teslim edildi. Emniyet Müdürlüğü'nde ifadesi alınıp, terör örgütleriyle bağlantısı olup- olmadığı araştırılan Uyar'ın, İslam dinini daha rahat yaşamak amacıyla Afganistan'a gittiğini, bu amaçla, daha önce de Suriye'de İslami eğitim aldığını söylediği belirtildi. Uyar'ın, herhangi bir örgütsel bağlantısı olmadığını savunarak, "Afganistan'da kaldığım sırada savaş çıkınca bizi Pakistan'a kaçırdılar. Bulunduğumuz köydekiler bizi yakalayıp, Pakistan askerine, onlar da ABD askerlerine teslim etti. 3 yıldan fazladır Guantanamo'da tutuluyorum'' dediği belirtildi. 
     Emniyet Müdürlüğü'ndeki sorgulamasının ardından Reşatbey Sağlık Ocağı'na götürülen Salih Uyar, buradaki kontrol ardından adliyeye çıkarıldı. Uzun sakalıyla dikkat çeken ve gazetecilerin sorularını yanıtsız bırakan Uyar'ın savcılıkta ifadesi alınmaya başlandı. 
     
     ANNESİNİN SEVİNCİ 
     Guantanamo'da esir tutulurken Türkiye'ye iade edilen Salih Uyar'ın İzmit'te oturan annesi, 45 yaşındaki Hediye Uyar, oğluyla ilgili haberi polisten öğrendi. Adana polisinin SSK emeklisi eşi 54 yaşındaki Mehmet'i arayarak, oğullarıyla ilgili haberi verdiğini anlatan 4 çocuk annesi Hediye Uyar, kendisine telefonla uğraşan DHA muhabirine şöyle dedi 
     "En büyük çocuğumuz olan Salih'le 4.5 yıldır görüşmüyoruz. Hiçbir örgüte üye filan değil. Sadece Arapça öğrenmek, İslam eğitimi almak için gitmişti. En son telefonla görüştüğümüzde Türkiye'ye döneceğini söyledi. Ancak, daha sonra haber alamadık. 3 yıldan fazla oldu sesini duymuyoruz. Haberlerde esir tutulan Türkler'i duyunca oğlumuzun da Guantanamo'da olabileceğini düşündük. Daha sonra ondan gelen mektupla gerçekten esir tutulduğunu öğrendik. Nihayet suçsuzluğu anlaşıldı. İngilizce öğrenmek için nasıl ABD, İngiltere'ye gidiliyorsa, oğlumuz da Arapça öğrenebilmek amacıyla gitmişti. Çok güzel bir hediye aldım. Yıllar sonra oğluma kavuşacağım." 
     
     
Geçen yıl Nuri Mert iade edilmişti ABD'nin Guantanamo'daki Üssü'nden geçen yılın nisan ayında da 34 yaşındaki Nuri Mert, İncirlik Üssü'nden Türkiye'ye iade edilmişti. Nuri Mert, polisteki sorgusunda, Ağrı'nın Doğubeyazıt İlçesi'nde ganyan bayiliği yaparken babasını ve piyasayı 25 bin YTL dolandırınca 2001 yılında Türkiye'den ayrılıp, İran'a gittiğini, orada işsiz gezerken kendisini bulan El Kaide üyelerince, iş, ev ve araba vaadiyle Afganistan'a kaçırıldığını söylemişti. Mert, Afganistan'da önce bir kampta bir hafta tutulduğunu anlatırken, "Harat kentinde bir eve kapattılar. Evde gizlenirken gözaltına alındım. Cezevindeki 5'inci ayımda ABD'nin Afganistan'a müdahalesi oldu. Beni diğer El Kaide üyeleriyle birlikte Amerikan askerlerine teslim ettiler. Guantanamo Adası'a götürüldüm. 2 yıllık sorgu boyunca işkence gördüm. Sonunda mahkemeye çıkarıldım ve suçsuz olduğum anlaşılınca serbest kaldım'' demişti. 
     
</TEXT>
</DOC>
