<DOC>
<DOCNO> 312993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/ekonomi/eko03.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den 31 milyar dolar aldık 40 milyar dolar ödeyeceğiz 
</HEADLINE>
<TEXT>


IMF ile yapılan stand - by anlaşmalarından 30.9 milyar dolar kredi alan Türkiye, 2009 sonuna kadar 39.5 milyar dolar ödeyecek 

ANKARA ANKA 

Türkiye'nin 1999 sonundan başlayarak stand - by anlaşmaları kapsamında IMF'den kullandığı 30.9 milyar doların geri ödemesinin 40 milyar doları bulacağı belirlendi. Söz konusu borçların faiz yükümlülüğü ve IMF'nin kullandığı özel para birimi SDR'nin dolar karşısında önemli ölçüde değer kazanması bu borçlanmaları Türkiye için oldukça pahalı hale getirdi. 
IMF ile toplam 10 milyar dolar kredi içeren üç yıllık yeni bir anlaşma imzalamaya hazırlanan Türkiye, 1999'dan bu yana IMF'den kullandığı krediler için ağır bir fatura ödedi. 

Yüksek kur farkı ödendi 
Merkez Bankası'nın verilerinden yapılan belirlemeye göre IMF'nin kullandığı para birimi olan Özel Çekme Hakkı SDR üzerinden yapılan ödemeler SDR'nin dolar karşısında değer kazanmasıyla birlikte düşerken ülkelerin yükümlülüğünü artırdı. 
Dönemin SDR dolar pariteleri üzerinden Türkiye 2000 - 2004 arasında IMF'den 30.9 milyar dolar kredi kullandı. IMF'ye yine geri ödemenin yapıldığı dönemdeki pariteye göre 17.2 milyar dolar ödeme yaptı. Net borçlanma ise 16.9 milyar dolar hesaplandı. 
Ancak, SDR'nin dolar karşısında değer kazanması Türkiye'nin çok yüksek kur farkı üstlenmesine neden oldu. IMF verilerine göre Türkiye'nin 2004 sonu itibariyle IMF'ye borcunun anaparası 21 milyar dolar... Türkiye'nin bu tabloya göre borcu 2008 sonuna kadar ödemesi gerekiyor. Söz konusu borç için Türkiye'nin 2005 - 2008 arasındaki faiz ödemesi ise 1.3 milyar dolar hesaplanıyor. Böylece Türkiye 2005 - 2008 arasında mevcut borçları için IMF'ye 22.3 milyar dolara yakın geri ödeme yapmak zorunda. Bu ödemeyle birlikte Türkiye'nin IMF'ye yapacağı geri ödemeler toplam 39 milyar 490 milyon dolara ulaşacak. 


</TEXT>
</DOC>
