<DOC>
<DOCNO> 342282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo41.html </URL>
<DATE> 2005/05/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Rusya'da transferde Abramoviç’ten sonra Alexei Fedorychev fırtınası... 
</HEADLINE>
<TEXT>

     Rusya’da Komünizmin yıkılmasının ardından ortaya çıkan milyarderlerin futbola ilgisi her geçen gün biraz daha artıyor. 
     Rusya’da petrol şirketleri ve çeşitli yatırımları bulunan Roman Abramoviç’ten sonra Dinamo Moskova’yı satın alan bir diğer zengin Rus işadamı Alexei Fedorychev, transferler için milyon dolarları harcamaktan geri durmuyor. 
     Yaptığı transfer harcamalarıyla 50 yıl aradan sonra bu sezon İngiltere’de FC Chelsea’yi şampiyon yapan ve bir diğer takımı CSKA Moskova’yı UEFA Kupası’nda final oynatan Roman Abramoviç’in yolunda ilerleyen Alexei Fedorychev, son olarak 25.7 milyon dolara Porto’nun yıldızları Costinha ve Maniche’yi transfer ederek, Dinamo Moskova kadrosuna dahil etti. 
     Alexei Fedorychev, Sport Express gazetesine yaptığı açıklamada, Maniche için 16 milyon Avro, Costhinha için ise 4 milyon Avro ödediklerini belirterek, 25 Mayıs’ta bu iki futbolcunun basına tanıtılacağını kaydetti. 
     Geçen yıl Porto’nun Avrupa Şampiyonlar Ligi şampiyonu olmasında önemli katkıları olan iki futbolcunun, Dinamo Moskova ile 5 yıllık sözleşme imzaladıkları bildirildi. 
     Rusya Birinci Futbol Ligi’nin sona ermesinin ardından farklı Portekiz kulüplerinden 7 futbolcuyla anlaşma sağlayan Dinamo Moskova, son olarak yine Porto’dan forvet Derlei için 7.5 milyon Avro ödemişti. 
     Porto’da ve Yunanistan Milli Takımı’nda forma giyen Yourkas Seitaridis’i de kadrosuna dahil etmek isteyen Dinoma Moskova’nın, bu futbolcunun transferi için 10 milyon Avro’yu gözden çıkardığı belirtildi. 
     Kulübün çoğunluk hisselerini satın aldıktan sonra futbolcu transferlerine yaklaşık 60 milyon dolar harcayan Alexei Fedorychev’un, 100 milyon dolar daha harcayarak takımı Rusya ve Avrupa kupalarında 
     şampiyonluk mücadelesi verebilecek konuma getirmeyi planladığı kaydedildi. 
     
</TEXT>
</DOC>
