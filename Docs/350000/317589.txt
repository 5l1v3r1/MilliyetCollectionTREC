<DOC>
<DOCNO> 317589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo11.html </URL>
<DATE> 2005/02/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Efes Pilsen, Avrupa kupalarındaki 323. maçına çıkıyor... 
</HEADLINE>
<TEXT>

     Basketbolda ULEB Erkekler Avrupa Ligi 2. tur ilk maçında Polonya'nın Prokom Trefl takımıyla karşılaşacak olan Efes Pilsen, Avrupa kupalarında 323. maçına çıkıyor. 
     Lacivert-beyazlılar, Avrupa kupalarında bugüne dek yaptığı 322 maçın 205'ini kazanırken, 117 maçta salondan yenilgiyle ayrıldı. 
     Antrenör Oktay Mahmuti ise Efes Pilsen'in başında çıktığı 87 maçta 59 galibiyet, 28 yenilgi aldı. 
     
     POLONYA TAKIMLARINA GEÇİT VERMİYOR 

     Efes Pilsen'in, Avrupa kupalarında Polonya takımlarına karşı büyük üstünlüğü bulunuyor. 
     Türk ekibi, Polonya takımlarıyla yaptığı 6 maçın 5'ini kazanırken, sadece 1 maçı yitirdi. 
     Bu sezon 1. turda da aynı grupta yer aldığı Prokom Trefl'i deplasmandaki ilk maçta 73-67 yenen Efes Pilsen, İstanbul'da da rakibini 78-65 mağlup etmişti. 
     
     EFES PİLSEN AVRUPA KUPALARINDA, EVİNDEKİ YENİLMEZLİK SERİSİNİ 16 MAÇA ÇIKARMAK İSTİYOR 

     Efes Pilsen Basketbol Takımı, ULEB Erkekler Avrupa Ligi 2. tur G Grubu'ndaki ilk maçında yarın İstanbul'da Polonya'nın Prokom Trefl Sopot takımıyla karşılaşacak. 
     Abdi İpekçi Spor Salonu'nda saat 19.40'ta başlayacak maç Skytürk'ten naklen yayınlanacak. 
     Avrupa kupalarında kendi evinde oynadığı son 15 maçı da kazanan lacivert-beyazlılar, Polonya ekibi karşısında bu seriyi 16'ya çıkarmayı amaçlıyor. 
     2. turda her karşılaşmanın çok büyük önem taşıdığını anlatan Efes Pilsen Antrenörü Oktay Mahmuti, şunları kaydetti 
     ''Prokom Trefl Sopot'u iyi tanıyoruz. Avrupa Ligi'nde ilk sezonları olmalarına rağmen Top 16'ya kalmayı başaran bir ekip. Ayrıca Desmond Farmer ile kadrolarını güçlendirdiler. Bundan sonra oynayacağımız bütün karşılaşmalar bizim için final niteliğinde. Hedefimiz olan dörtlü final yolunda yara almamak için için büyük mücadele göstererek, evimizdeki yenilmezlik zincirine 16. halkayı eklemek istiyoruz. 2. tur maçlarında bizi yalnız bırakmayacak seyircimizin desteğiyle bu zorlu karşılaşmadan da galip ayrılacağımıza inanıyorum.'' 
     
</TEXT>
</DOC>
