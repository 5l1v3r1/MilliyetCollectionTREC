<DOC>
<DOCNO> 332299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur19.html </URL>
<DATE> 2005/04/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Öğretmen olarak geldiği köyde muhtarlık yapıyor 
</HEADLINE>
<TEXT>

     Muş'un Malazgirt İlçesi'ne bağlı Nurettin Köyü'ne 13 yıl önce öğretmen olarak gelen Hesna Çelik, öğretmenlikten istifa ederek, yerleştiği köyde muhtarlık yapıyor. 
     Malazgirt İlçesi'ne 80 kilometre uzaklıktaki Nurettin Köyü'ne 1992 yılında öğretmen olarak gelen Hesna Çelik, burada tanıştığı Cemal Çelik'le evlenerek, köye yerleşti. 
     Bir süre sonra öğretmenlik görevinden istifa eden bir çocuk annesi Çelik, 28 Mart 2004 yerel seçimlerinde köy muhtarlığına aday olarak, seçimi kazandı. 
     Muş'un ilk kadın muhtarı olan Çelik, özel nedenlerden dolayı öğretmenlikten istifa ettiğini söyledi. 
     En büyük isteğinin köydeki iki aşiret arasında olan kan davasını sona erdirmek olduğunu ifade eden Çelik, şöyle konuştu 
     ''Burukan ve Şeyh Hasani aşiretlerinin barıştırılması için Vali İbrahim Özçimen'den yardım istedim. Yıllardır süren kan davasının sona ermesi köydeki vatandaşların daha huzurlu yaşam sürmesi açısından önemli. Bu kavganın bitmesi için elimden geleni yapacağım.'' Vali Özçimen ise Çelik'in duyarlılığını saygıyla karşıladıklarını belirterek, iki ailenin barıştırılması konusunda üzerlerine düşen görevi yapmaya hazır olduklarını bildirdi. 
     
     ÇELİK'İN KÖYDE YAPTIĞI DİĞER ÇALIŞMALAR... 
     Çelik, köyde resmi nikahsız ve okuma-yazma bilmeyen vatandaş kalmaması konusunda kurslar düzenlediğini, özellikle aile planlaması konusunda da çalışmalar yaptıklarını kaydetti. 
     Çelik, iki aşiret arasındaki kaynaşmayı sağlamak amacıyla da genç kızlara dikiş-nakış kursu verdiğini söyledi. 
     Muhtar seçilmesinin ardından söz konusu çalışmalara daha fazla ağırlık verdiğini anlatan Çelik, şunları kaydetti 
     ''Öğretmen olarak geldiğim ve daha sonra evlenip yerleştiğim Nurettin Köyü'nde vatandaşların eğitimi ve bilgilendirilmesi için elimden geleni yapıyorum. Özellikle köydeki iki aşiret arasındaki kavganın sona ermesi durumunda daha faydalı çalışmalar yapacağımıza inanıyorum.'' 
     
</TEXT>
</DOC>
