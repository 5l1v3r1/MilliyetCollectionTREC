<DOC>
<DOCNO> 334737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun28.html </URL>
<DATE> 2005/04/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Denktaş Talat sağlam duruyor ama... 
</HEADLINE>
<TEXT>

     KKTC Cumhurbaşkanı Rauf Denktaş, Cumhurbaşkanlığı seçimini kazanan Başbakan Mehmet Ali Talat'ın ''sağlam bir duruş'' sergilediğini, ancak egemenlikten vazgeçilemeyeceğinin de açıkça söylenmesi gerektiğini söyledi. 
     Denktaş, Rumeli Yönetici ve İşadamları Derneği RUYİD heyetini kabulü sırasında yaptığı konuşmada, Türkiye ve KKTC'nin Kıbrıs konusunda ortaya koyması gereken temel meselenin, Rum yönetiminin Kıbrıs Türklerine hükümet etmediği gerçeği olduğunu kaydetti. 
     ''Talat bunu diplomatlara açıkça söylüyor. 'Kıbrıs Rumu bizim hükümetimiz değildir' diyor'' şeklinde konuşan Denktaş, ''Ancak Rumlarla birleşeceğiz diye egemenlikten vazgeçmeyeceğimizi de söylemesi lazım. İnşallah yeminini aldıktan sonra bunu da söyleyecektir. Söylemesi şarttır. Başka türlü olmaz'' dedi. 
     Yapılan bazı yayınlarla verilen yanlış izlenim sonucu AB içinde ''Türkiye'nin Kıbrıs'ı feda edebileceği'' görüşünün doğduğunu kaydeden Denktaş, ''Bunun böyle olmadığını göstermek herkese düşen bir görev'' diye konuştu. Denktaş, şunları kaydetti 
     ''Bağımsızlığı egemenliği korumak andını içerek görev alan herkese bu görev düşmektedir. Benim ve hepimizin görevi de onlara bu andı devamlı olarak hatırlatmaktır. Bu anda ihanet etmek ve bundan vazgeçmek büyük bir suçtur ve kimse bunu bağışlamaz. Dünyanın hiçbir yerinde bağımsız bir cumhuriyet yaşattıktan sonra karşılığında geçersiz bir imza almak için bundan vazgeçen, bu şerefsizliği yapan bir millet yoktur. Bağımsızlığın karşıtı yoktur.'' Talat'ın da bunları gördüğünü belirten Denktaş, ''Bunlar karşısında Talat'ın sağlam durduğunu da söylemem lazım. Sağlam durmaktadır. Bir adım daha giderek sırası geldiğinde bunlara 'Devletim vardır. Egemenim ve ben bu egemen devletin cumhurbaşkanıyım' diyecek duruma gelmesi gerekmektedir. Kendisine o yönde yardımcı olacağımızı dün de söyledim'' dedi. 
     AB'nin Hırvatistan'ın üyeliğini komşularıyla iyi geçinmediği için dondurduğunu açıkladığına işaret eden Denktaş, ancak ortağı ile anlaşmaya ve iyi geçinmeye yanaşmayan Rum tarafına bir şey denilmediğine dikkati çekti. 
     Denktaş, ''Bunu yapmayan insanlar, 'Bakın onlarınkini dondurduk, yumuşamazsanız Türkiye'nin de müracaatını dondururuz'a getiriyorlar. Bu kadar kalleşlik, bu kadar şantaj, bu kadar terbiyesizliği ben ömrümde diplomaside görmedim'' dedi. 
     
</TEXT>
</DOC>
