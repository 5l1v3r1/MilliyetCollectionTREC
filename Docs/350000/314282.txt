<DOC>
<DOCNO> 314282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/guncel/axgun01.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal Sigorta Kuyruğu 
</HEADLINE>
<TEXT>


38 milyon sigortalının serbest eczanelerden ilaç almasını öngören yeni düzenlemenin ilk gününde, eczanelerde karmaşa yaşandı, vatandaşlar uzun kuyruklardan yine kurtulamadı 

TAHSİN AKSU İstanbul 

SSK'lı hastaların Türkiye genelindeki 7 bin serbest eczaneden ilaç alabilmesi için yapılan düzenleme, yürürlüğe girdiği ilk gün karmaşaya neden oldu. Eczanelerden ilaç alamayan hastalar, yine SSK hastanelerinin eczaneleri önünde uzun kuyruklar oluşturdu. Eczacılar da uygulamadan sadece bir gün önce dağıtılmaya başlanan sözleşmeleri imzalamak için sıraya girdi. 

Hastalar geri çevrildi 
Çalışma ve Sosyal Güvenlik Bakanlığı ile Türk Eczacıları Birliği TEB arasındaki işbirliği sonucu yapılan düzenleme ile 38 milyon sigortalının 10 Şubat 2005'ten itibaren eczanelerden ilaç alması öngörülüyordu. Ancak yeni düzenleme hakkında bilgilendirilmeyen birçok eczacı, reçeteli hastaların talebini yerine getirmedi. Önceden SSK ile anlaşması olan bazı eczacılar da yeni sözleşme kurallarını bilmedikleri için hastaları geri çevirdi. Samatya'daki SSK anlaşmalı Binbir Eczanesi görevlisi, "9 Şubat'ta gelen tüm SSK'lılara ilaç veriyorduk. Ancak bugün bize gelen reçetelere nasıl işlem uygulayacağımızı bilmiyoruz" dedi. 

'Yine biz mağdur olduk' 
İlker Eczanesi'nin sahibi Fatma Bacaksız ise, Eczacılar Odası'nın SMS ve e-mail yoluyla kendilerine bir bilgi notu geçtiğini belirterek, "Bu notta sadece 10 Şubat'tan itibaren yeni kuralların geçerli olacağı yazıyor. Ama kuralları bilmiyoruz. Verdiğimiz ilacın parasını ne zaman alacağımızı bilmek istiyoruz" diye konuştu. 
Samatya SSK Hastanesi Eczanesi'nde uzun kuyruklar oluşturan hastalardan Nesrin Haktan, "Hastane eczanesi 'Elimizde ilaç yok, dışarıdan alın' diyor. Dolaştığım birçok serbest eczane de ilaç vermediği için parasını cebimden ödemek zorundayım. Yine biz mağdur olduk" şeklinde konuştu. 
Özel bir eczanede çalıştığını belirten böbrek hastası Seda Perktaş 21 ise, "Ben SSK'lı olduğum için çalıştığım eczaneden bile ilaç alamadım. Çünkü eczacım sözleşmeyi daha yapamadı" dedi. 

'Güvence istiyoruz' 

4500 serbest eczanenin bulunduğu İstanbul'da sözleşme için ilk gün yaklaşık 750 başvuru yapıldığını belirten Oda Başkanı Zafer Kaplan, "Altyapı eksikliği yüzünden olumsuzluklar yaşandı. Protokolde verilen sözler tutulmadı. İlaç firmaları ilaç fiyatında indirim yapılmasına ilişkin sözlerini yerine getirmedi. Sözleşmeye göre eczacıların ilaç paralarını 45 ile 60 gün içinde alması gerekiyor. Banka güvencesi istiyoruz. Eczacılar sözleşmeyi imzaladıktan sonra provizyon alamazsa reçeteyi veremeyecektir" dedi. 


</TEXT>
</DOC>
