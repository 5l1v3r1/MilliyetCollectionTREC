<DOC>
<DOCNO> 337016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko47.html </URL>
<DATE> 2005/04/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Thorniley Türkiye'nin geleceğine inanıyoruz 
</HEADLINE>
<TEXT>

     Economist Corporate Network Birinci Başkan Yardımcısı Daniel Thorniley, Türkiye'nin AB üyelik müzakerelerinin 3 Ekim'de yüzde 80-90 oranında başarılı olarak başlayacağını belirtti. 
     Economist Konferansları kapsamında düzenlenen ve Başbakan Recep Tayyip Erdoğan'ın katıldığı ''Türk Hükümeti ile 14. İş Dünyası Yuvarlak Masa Toplantısı''nda konuşan Thorniley, Türkiye'deki olumlu siyasi ve ekonomik gelişmelerden bahsetti. 
     Başbakan Erdoğan'ın ve hükümetinin büyük başarılara imza attığını vurgulayan Thorniley, Türkiye'de son 30 yıldır ekonomik işlerin bazen iyi bazen kötü gittiğini, Türkiye'nin bir yukarı çıkıp bir aşağı indiğini söyledi. 
     Thorniley, Başbakan Erdoğan'ın durumunu Brezilya Devlet Başkanı Luiz Inacio Lula da Silva'nın durumuna benzeterek, ''Siz de bütçe fazlanızı idare etmek gibi önemli bir ekonomik görevi üstlenmiş durumdasınız. Lula ve siz bu görevi başarıyla yerine getiriyorsunuz'' dedi. 
     Türkiye'nin AB ile müzakerelerine de değinen Thorniley, ''3 Ekim'de müzakereler yüzde 80-90 oranında başarılı olarak başlayacak. Ekim ayında işler yolunda gitmezse, AB ile müzakereler başlamazsa bu sizin kontrolünüz dışındaki unsurlardan kaynaklanıyor olacaktır' diye konuştu. 
     
     MÜSLÜMAN DEMOKRAT KAVRAMI 

     Batı Avrupa'da Hıristiyan demokratların Türkiye karşıtı bir tavır takındıkları görüşünü dile getiren Daniel Thorniley, ''Siz de Müslüman demokrat bir kavram oluşturdunuz ama Hıristiyan demokratlar henüz bunun farkında değil'' dedi. 
     Thorniley, Türkiye'nin AB açısından bir ödül olacağına dikkat çekerek, Batı Avrupa ülkelerinde çok fazla çalışan nüfusa ihtiyaç bulunduğunu söyledi. 
     Daniel Thorniley, ''Ümit ederim ki, Türkiye AB'nin bir üyesi olacak. Belki 2012, 2013, 2014 tarihinde... Bu tarihi tahmin etmek kolay'' diye konuştu. 
     AB'ndeki ortak tarım politikalarından bahseden Thorniley, AB'nin Alman ve Fransız çiftçisine yüzlerce, binlerce avro akıttığını, AB'nin istemediği şeyin, 50 milyon Türk çiftçisini sübvanse etmek olduğunu kaydetti. 
     Thorniley, Çin tehdidinden bahsederken, Çin'de iş yapmanın aşırı cazip gösterildiğini belirterek, Türkiye'deki insan kaynaklarının Çin'den çok daha iyi olduğunu kaydetti. 
     Türkiye'nin siyasi istikrarının Çin'den çok daha fazla olduğunu ifade eden Thorniley, Batılı ülkeler için Türkiye'deki kar marjlarının çok daha iyi olduğunu söyledi. 
     
     'ÖNÜMÜZDE HEYECAN VERİCİ BİR DÖNEM VAR'' 

     Akbank Genel Müdürü Zafer Kurtul da konuşmasında, ekonomide son yıllarda pozitif gelişmeler yaşandığını, enflasyon probleminden kurtulduklarını, reel faizlerde düşmenin devam ettiğini ve milli hasıladaki büyümenin son derece başarılı olduğunu söyledi. 
     Kurtul, Türkiye'de toplam banka aktiflerinin 225 milyar dolar olduğunu belirterek, şunları kaydetti 
     ''Gelişmiş ülkelere göre bu küçüktür. Bunun en önemli nedeni, geçmiş dönemdeki ekonomide meydana gelen dalgalanmalar, yüksek reel faizler ve yüksek aracılık maliyetleridir. Önümüzde bizim için heyecan verici bir dönem var. Bu bankacılık sektöründe bir büyüme potansiyelini gösteriyor. Kredi rakamlarında büyüme bekleniyor. Sektörün potansiyeli yabancı yatırımcı açısından oldukça cazip gözüküyor. Sektör şu anda gerçek bankacılığa odaklanmış durumda. Banka bilançolarında değişim yaşıyoruz.'' Hükümetin aracılık maliyetlerini düşürmek adına son yıllarda ciddi adımlar attığını, banka, sigorta muamele vergisi gibi aracılık maliyetlerinin düşürülmesinin de sektörün gelişmesine yardımcı olacağını vurgulayan Kurtul, bankacılık sektöründe kayıt dışının iyi bir örnek teşkil ettiğini, bu nedenle sektörün yabancı yatırımı çekebildiğini ifade etti. 
     
     ''TÜRKİYE'NİN GELECEĞİNE İNANIYORUZ'' 

     İlaç şirketi Eli Lilly Avrupa, Afrika, Orta Doğu ve Rusya Başkanı Richard Pilnik de, Türkiye'nin geleceğine inandıklarını ifade ederek, ''İstikrarlı bir ülke olacağına inanıyoruz. Yabancı ve yerli yatırımcıların eşit muamele göreceği durumun devam edeceğini düşünüyoruz'' dedi. 
     Pilnik, firma olarak son yıllarda Türkiye'ye 250 milyon doların üzerinde yatırım yaptıklarını belirterek, Türkiye'de fikri mülkiyet haklarına tam saygı duyulmasını beklediklerini, bu konuda taviz peşinde olmadıklarını söyledi. 
     Western Union Finansal Hizmetler Avrupa, Orta Doğu, Afrika ve Güney Asya Birinci Başkan Yardımcısı Hikmet Ersek ise, Türkiye'de son yıllarda meydana gelen ekonomideki olumlu gelişmeler için Başbakan Recep Tayyip Erdoğan ve hükümeti tebrik etti. 
     Bu arada toplantıya, HP, Goodyear, Oracle, Diageo, Pfizer, Nike, Johnson Johnson, Frito Lay, Siemens, Pepsico International, Turkcell, AC Nielsen, Nestle, Roche, Merck Sharp Dohme, Procter Gamble, Sony Eurasia, Tetra Pak, Dupont, Telecom Italia ve UBS'nin de aralarında bulunduğu çok sayıda şirketin temsilcileri katıldı. 
     
</TEXT>
</DOC>
