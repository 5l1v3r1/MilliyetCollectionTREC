<DOC>
<DOCNO> 343494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/ekonomi/eko08.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Teşvik Yasası yürürlükte 
</HEADLINE>
<TEXT>



Teşvik kapsamındaki il sayısını 36'dan 49'a çıkaran, ancak teşvik olanaklarını koşullara bağlayarak sınırlandıran yasanın da aralarında bulunduğu 5 önemli yasa Cumhurbaşkanı Ahmet Necdet Sezer tarafından onaylandı. 
Yasa, Kilis, Tunceli, Kastamonu, Niğde, Kahramanmaraş, Çorum, Artvin, Kütahya, Trabzon, Rize, Elazığ, Karaman ve Nevşehir'i de teşvik kapsamına alıyor. Teşvik Yasası'yla 1 Nisan 2005 tarihinden itibaren yeni açılan işyerleri, en az 30 işçi çalıştırmaları koşuluyla çalıştırdıkları işçilerin tümü için işveren primlerinin ve gelir vergisinin yüzde 80'i Hazine tarafından karşılanacak. Eğer bu işyerleri organize sanayi veya endüstri bölgelerinde kurulu ise çalıştırılan işçilerin ücretleri üzerinden hesaplanacak gelir vergisi ve işveren sigorta prim yükünün hepsini Hazine üstlenecek. 
Mevcut iş yerlerinin aynı olanaklardan yararlanabilmeleri için 1 Ocak 2005 itibarıyla çalıştırdıkları işçi sayısını en az yüzde 20 oranında artırmaları ve çalıştırdıkları toplam işçi sayısının en az 30 kişiye ulaşması gerekecek. 


</TEXT>
</DOC>
