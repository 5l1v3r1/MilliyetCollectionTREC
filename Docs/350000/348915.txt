<DOC>
<DOCNO> 348915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonsiy17.html </URL>
<DATE> 2005/06/04/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Anavatan Partisi'nin amblemine 16 ışınlı güneş eklendi... 
</HEADLINE>
<TEXT>

     Anavatan Partisi'nin Tüzük Kongresi'nde, partinin amblemi ve kısaltılmış adında değişiklik yapıldı. Ayrıca, genel başkanın görev süresinin sınırlanması, parti yöneticilerinin mal beyanlarının web sayfasında yayınlanması, kadın ve gençler için kota uygulanması kararlaştırıldı. 
     Genel Merkez'de gerçekleştirilen tüzük kongresinde, tüzüğün, partinin amacını düzenleyen kısmı ''kuruluş ruhunu, çağın değerlerini ve dönüşüm idaresini yansıtacak biçimde' şeklinde yeniden düzenlendi. 
     Partinin kısaltılmış ismi ''ANAVATAN'' olarak değiştirildi. Partinin amblemine de tarihte kurulan 16 Türk devletini simgeleyen 16 ışınlı güneş eklendi. Partinin yeni amblemi daha sonra gerçekleştirilecek bir törenle kamuoyuna açıklanacak. 
     Genel başkanın görev süresi 10 yıl ile sınırlandırıldı. Bu süreyi aşan görev taleplerinde nitelikli çoğunluk aranacak. 
     
     MAL BEYANLARI WEB SAYFASINDA YAYINLANACAK 
     Genel başkan, Merkez Karar ve Yönetim Kurulu MKYK ile Merkez Disiplin Kurulu MDK üyeleriyle parti milletvekilleri ve belediye başkanlarının her yıl güncellenmiş mal beyanları bildirileri partinin web sayfasında yayınlanacak. 
     Bu tüzük değişikliği sırasında MKYK üyeleri Mahmut Ekşi, Cenk Tunçsiper, Sabri Haşemoğlu ve MDK Başkanı Orhan Şahin tarafından, ''can güvenliği açısından mal beyanlarının noter kanalıyla mektup içinde parti yönetimine bildirilmesi, web sayfasında yayınlanmaması'' yönünde önerge verildi. 
     Önerge üzerine söz alan Genel Başkan Erkan Mumcu, önerge sahiplerinin kaygılarını anladığını, ancak siyasetin kayıtsız şartsız şeffaflığı gerekli kıldığını kaydetti. Buna rıza gösterilmemesi durumunda parti olarak ileri gitmenin çok zor olacağını ifade eden Mumcu, ''Bu noktada, bu değişiklikten geri adım atılırsa partinin üzerinde yük olur'' dedi. 
     Önerge, genel kurul tarafından reddedildi. 
     
     KADINLARA VE GENÇLERE KOTA 
     Genel Başkan, MKYK ve MDK üyeleri ile partili milletvekilleri devletten ve diğer kamu kurum tüzel kişilerinden veya bunların katıldığı teşebbüs ve ortaklıklardan doğrudan veya dolaylı olarak herhangi bir taahhüt işi alamayacak. Ayrıca partinin bu yöneticilerinin üçüncü geleceğe kadar kan veya sıhri hısımları ile il ve ilçe başkanları, devlet ve diğer kamu tüzel kişiliklerini ve bunlara bağlı kuruluşların yönetim ve denetim kurullarında görev alamayacak. 
     Partinin tüm yönetim organlarında, delegelerinde ve aday tespitlerinde kadınlara ve gençlere üçte bir oranında kota uygulaması getirilecek. 
     Parti adaylarının tespitinde, toplam seçmen sayısının yüzde 5'i kadar kayıtlı üyeye ulaşan seçim çevrelerinde ön seçim esas haline getirildi. Ön seçim, ya tüm üyelerin katılımıyla ya da delegelerle yapılacak. Delegelerle seçim yapılması halinde parti üye olma şartı aranmaksızın o seçim çevresindeki tüm muhtarlar, meslek kuruluşları ve sendikaların genel başkan ve yöneticileri ile sektörel politika komisyonları üyeleri de parti adaylarının belirlenmesinde oy hakkına sahip olacak. 
     Hem genel merkez hem de il ve ilçe düzeyinde sektörel politika komisyonları kurulacak. 
     
</TEXT>
</DOC>
