<DOC>
<DOCNO> 307031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/ekonomi/aeko.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turkcell de konuşulabilir, borca iskonto da olabilir' 
</HEADLINE>
<TEXT>


Üst düzey bir bürokrat, Çukurova Grubu ile Koç - UniCredito anlaşmasında Turkcell hisseleri ve grubun bankaya olan 2 milyar dolarlık borcuna iskontonun da konu edildiğini belirtti 

KADİFE ŞAHİN 

Yapı Kredi Bankası'ndaki hisselerinin satışı konusunda cuma günü Koç - UniCredito ile ön mutabakat sağlayan Çukurova Grubu'nun anlaşmada Turkcell hisselerini pazarlık konusu yaptığı belirtiliyor. 
Ay sonuna kadar Yapı Kredi'de rehin olan yüzde 13 oranındaki Turkcell hisselerini geri alma opsiyonu biten Çukurova'nın Turkcell'de de bankadaki gibi sürpriz bir gelişmeye imza atabileceği belirtiliyor. Üst düzey bir bürokrat, "Turkcell'de bir şekilde bir gelişme olması muhtemel. Bunu Koç'la da çözebilirler" ifadesinde bulundu. 
Bankaya ilişkin yaşanan son gelişmeleri olumlu bulduğunu belirten bürokrat, anlaşmanın detayları içinde alıcı Koç - UniCredito'ya grubun borçları konusunda bir takım iskontolar tanımış olabileceğini kaydetti. 
Üst düzey bürokrat alıcının, grubun bankaya olan kredi borçlarını üstlenmesi konusunda 'Hiçbir alıcı 2 milyar dolar kredi borcuna 2 milyar dolar vermez' diyerek şöyle konuştu 
"Biliyorsunuz Çukuroava'nın bankaya 2 milyar dolar borcu var. Bunu iskonto edebilir, bir şekilde çözüme ulaşabilirler. 100 liralık borcu 20 - 25 liraya alabilir. Aralarında böyle bir çözüm olabilir. Yoksa 2 milyar dolara 2 milyar dolar verilmez. Kimse de buna yanaşmaz." 

İnceleme süresi 15 gün 
Ay sonunda Yapı Kredi'yi tek başına satma opsiyonu bitecek olan Çukurova Grubu'nun ön mutabakat anlaşmasını resmi olarak açıklamasından sonra Koç Grubu'nun Yapı Kredi'de inceleme yapması bekleniyor. Sürenin kısıtlı olması nedeniyle açıklamanın bugün yapılması bekleniyor. Böylece resmi açıklamadan sonra Koç - UniCredito, Yapı Kredi'de 15 günlük inceleme yapacak. İncelemeden sonra taraflar arasında pürüzlerin bulunmamasıyla ay sonunda nihai anlaşma kamuoyuna duyurulacak. 
Taraflar arasındaki görüşmelere ilişkin TMSF ve BDDK'ya genel hatlarıyla bilgi verilirken, Koç - UniCredito, bankada yapacağı incelemede Yapı Kredi Bankası'nın kredilerine, menkul kıymetlerine ve iştiraklerine bakacak. 
Ön mutabakatın nihai anlaşma ile sonuçlanmasının grubun ödeme sürecini önemli ölçüde rahatlatması beklenirken, BDDK ve TMSF'ye olan borçların ödenmesine ilişkin, gelişmelerin de anlaşmanın ayrıntılarına bağlı olduğu belirtiliyor. 

'Yüzde 42'si halka açık, muafiyet önemli' Yapı Kredi Bankası Yönetim Kurulu Başkanı Mehmet Çekinmez, resmi açıklamanın taraflarca yapılmasından sonra yapılacak incelemede alıcı grubun taleplerini karşılayacaklarını söyledi. Yapı Kredi'nin sahiplik sorununun çözümlenmesini bankanın geleceği, sektör ve sokaktaki vatandaş açısından arzu ettiklerini vurgulayan Çekinmez, yüzde 42'sinin halka açık olduğunu hatırlattı. Çekinmez, nihai anlaşmadan sonra Sermaye Piyasası Kurulu'nun yatırımcıya çağrı muafiyeti tanıyıp tanımamasının da önemli olduğunu vurguladı. 

Abdüllatif Şener Evet, el sıkışmışlar Devlet Bakanı ve Başbakan Yardımcısı Abdüllatif Şener, Yapı Kredi Bankası'nın satışına ilişkin görüşmelerin bir süredir devam ettiğini söyledi. Şener, "Bu konu ile ilgili olarak basına intikal eden kısım herhalde bir ön mutabakatın olduğunu gösteriyor. Ön el sıkışma gerçekleşmişe benziyor. Herhalde bunu taraflar birlikte değerlendirir açıklarlarsa daha faydalı olur. Ama ben size fikir vermesi açısından ifade edebilirim, ön mutabakatın devamında ilgili alıcı grubun daha detay incelemeler yaptıktan sonra bir metni imzalayacaklarını düşünmek lazım" dedi. 


</TEXT>
</DOC>
