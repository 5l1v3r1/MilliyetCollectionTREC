<DOC>
<DOCNO> 342439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo21.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömer Rıza'ya Ay-Yıldız yolu 
</HEADLINE>
<TEXT>


FIFA, Denizlisporlu golcü futbolcunun Türk milli takımlarında oynayabilmesi için Futbol Federasyonu'na onay verdi 

CEMAL ERSEN 


Ersun Yanal muradına erdi, Denizlisporlu Ömer Ali Rıza'nın Türk Milli Takımı'nda oynayabilmesi için FIFA'dan onay geldi. Milli Takımlar Teknik Direktörü Yanal'ın isteği üzerine genç futbolcunun Ay - Yıldızlı formayı giymesi için girişimlerini tamamlayan Futbol Federasyonu'na, "Bugünden itibaren Ömer Ali Rıza'yı istediğiniz kategoride oynatabilirsiniz" yanıtı verildi. 
Federasyonun, Denizlisporlu futbolcunun İngiltere'de top koşturduğu dönemde bu ülke milli takımında oynayıp oynamadığı yolundaki başvurusunu incelen FIFA, "Şu ana dek hiçbir kategoride İngiliz milli takımlarında forma giymemiştir. İngiliz federasyonu bunu onayladı. Bu durumda Ömer Ali Rıza Türk Milli Takımında oynama şartlarına sahiptir. Şu andan itibaren herhangi bir resmi müsabakada yer alabilir" ifadelerini içeren bir mektup gönderdi. 
FIFA'dan gelen onay üzerine Milli Takım Teknik Direktörü Ersun Yanal'ın Ömer Rıza'yı ilk etapta Yunanistan maçı kadrosuna davet edeceği, bu süre içinde de Denizlisporlu futbolcunun performansı takip edeceği öğrenildi. 


</TEXT>
</DOC>
