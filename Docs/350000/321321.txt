<DOC>
<DOCNO> 321321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonyas02.html </URL>
<DATE> 2005/03/06/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Maradona, mide küçültme ameliyatı oldu... 
</HEADLINE>
<TEXT>

     Arjantinli eski futbol yıldızı Diego Maradona'nın aşırı kilolarından kurtulmak amacıyla Kolombiya'nın Cartagena kentinde mide küçültme ameliyatı olduğu bildirildi. 
     Ameliyatın yapıldığı Medihelp kliniğinin yöneticisi Francisco Holguin, yaptığı açıklamada, 44 yaşındaki Maradona'nın ameliyatının başarılı geçtiğini belirtti. 
     Holguin, hastanede ameliyattan önce yapılan kontrollerde 1 metre 67 santim boyunda 121 kilogram ağırlığında olduğu tespit edilen Maradona'nın klinikte 3 gün daha kalacağını kaydetti. 
     Profesyonel futbolu 1997'de bırakan Maradona, vaktinin çoğunu Küba'daki bir klinikte kokain bağımlılığı tedavisini sürdürerek geçirmesine karşın, tanınamayacak kadar şişmanlamıştı. Nisan 2004'te kalp ve solunum problemleri nedeniyle Arjantin'in başkenti Buenos Aires'te bir hastanenin yoğun bakım ünitesinde tedavi gören Maradona, daha sonra ailesi tarafından bir psikiyatri kliniğine yatırılmıştı. Eylül 2004'te tekrar Küba'ya dönen Maradona'nın, 2000 yılından beri yaşadığı bu ülkede daha sıkı bir uyuşturucu tedavisine başladığı belirtiliyor. 
     
</TEXT>
</DOC>
