<DOC>
<DOCNO> 321592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur16.html </URL>
<DATE> 2005/03/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tarsus'a tekerlekli sandalye ile gelen Alman, ülkesine yürüyerek döndü 
</HEADLINE>
<TEXT>

     Yaklaşık 15 yıl önce iki ayağı felç olan Alman, ülkesindeki Türk arkadaşının tavsiyesiyle geldiği Mersin'in Tarsus İlçesi'nde geçirdiği ameliyatlarla yürümeye başladı. 
     Manfred Zimpen yaklaşık 15 yıl önce geçirdiği bir hastalık sonrasında felç oldu. Almanya'da sağlığına kavuşabilmek için gitmedik doktor bırakmayan Zimpen, l5 yıl boyunca tekerlekli sandalyede hayata küskün şekilde yaşamını sürdürdü. 
     Ancak Zimpen'in dünyası, birkaç yıl önce komşusu olan bir Türk gurbetçinin Tarsus'taki Ortopedi Uzmanı Dr. Ömer Sayar'ı önermesiyle değişti. Zimpen, önce çektirdiği tüm röntgen filmlerini Dr. Ömer Sayar'a gönderdi. Filmleri inceleyen Dr. Sayar'ın ameliyatla düzelebileceğini söylemesi üzerine Tarsus'a tekerlekli sandalyesiyle gelen Zimpen, bir dizi operasyon sonucu yürümeye başladı. 
     Zimpen, 15 yıl sonra tekrar yürümenin sevincini yaşadığını ifade ederek, ''Yıllarca tekerlekli sandalyeye mahkum kaldım. Almanya'da gittiğim tüm doktorlar, artık yürüyemeyeceğimi ve kendimi bu duruma alıştırmam gerektiğini söylediler. Türk komşumun tavsiyesini duyduğumda da hiç umudum yoktu'' dedi. 
     Almanya'daki tıbbi olanakların Türkiye'de olamayacağını bildiğini ifade eden Zimpen, ''Oysa durum böyle değilmiş. Lisanını bile bilmediğim Türkiye'de sağlığıma kavuştum. Yıllarca tekerlekli sandalyede yaşadım, ancak, Tarsus'ta 6 ay içerisinde geçirdiğim birkaç ameliyatla yürümeye başladım. Önce Tanrı'ya, sonra benim yeniden yürümemi sağlayan Dr. Ömer Sayar'a binlerce teşekkür ediyorum'' diye konuştu. 
     
</TEXT>
</DOC>
