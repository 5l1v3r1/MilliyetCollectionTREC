<DOC>
<DOCNO> 323484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur21.html </URL>
<DATE> 2005/03/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan zehir uyarısı... 
</HEADLINE>
<TEXT>

     Sağlık Bakanlığı, olası zehirlenme olaylarına karşı yurttaşları uyardı. 
     Sağlık Bakanlığı Refik Saydam Hıfzıssıhha Merkezi Başkanlığı'ndan yapılan yazılı açıklamada, 2000-2003 yılları arasında Zehir Danışma Merkezi'ne toplam 64 bin 805 vakanın bildirildiği kaydedildi. Çocuklarda 3 yaş, erişkinlerde ise 20-29 yaş grubunda zehirlenme sıklığında artış gözlendiği 
     bildirilen açıklamada, zehirlenme etkenleri incelendiğinde yüzde 70.7 ile tedavi edici ilaçların yol açtığı zehirlenmelerin ilk sırada yer aldığına dikkat çekildi. Açıklamada, vaka başvurularında haşere ilaçları, fare zehirleri, naftalin, kibrit, petrol türevi ile çamaşır suyu, tuz ruhu, deterjan gibi temizlik maddelerine bağlı zehirlenmelerin önemli bir yer tuttuğu vurgulandı. 
     
     TEMİZLİK ÜRÜNLERİNİ GIDA KAPLARINA KOYMAYIN 
     Çamaşır suyu ve tiner gibi görünümü suyla karıştırılabilecek maddelerin bardak veya su şişesi içinde, tezgah üzerinde bırakılmaması gerektiğine dikkat çekilen açıklamada, ilaç ve zehirli maddelerin gıda kaplarına veya meşrubat şişelerine konulmaması uyarısı yapıldı. Gebelik ve emzirme döneminde ilaç kullanmadan önce mutlaka doktora başvurulması önerilen açıklamada, "Gece veya karanlık bir odada etiketini görmeden ve çocuklarınızın yanında ilaç kullanmayın" denildi. Deterjan, çamaşır suyu, tuz ruhu gibi yakıcı maddelerle tiner, benzin, mazot gibi petrol ürünleriyle zehirlenmelerde kusturma yöntemine başvurulmaması gerektiği vurgulanan açıklamada, "Difenbahya, devetabanı, fil kulağı, yılbaşı çiçeği gibi zehirli salon bitkilerini çocuklardan uzak tutun" denildi. 
     
     ÇAĞLA YEMEYİN 
     Doğadan toplanmış mantar veya tanınmayan bitkilerin yenilmemesi gerektiği kaydedilen açıklamada, kayısı, şeftali, zerdali ve erik çiçekleri veya bu meyvelerin çağlalarının özellikle çocuklarda ciddi siyanür zehirlenmelerine yol açtığı bildirildi. Ispanağın pişirildikten sonra bekletilmesinin nitrit zehirlenmesine yol açtığı bu nedenle hemen tüketilmesi önerilen açıklamada, "Evde konserve yapılmamalı, şişkin ambalajlı hazır konserveler kullanılmamalı, rengi yeşile dönmüş veya üzerinde yumrular bulunan patateslerin tüketimi solanin zehirlenmesine yol açacağı için tüketilmemeli" denildi. 
     
</TEXT>
</DOC>
