<DOC>
<DOCNO> 335286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur37.html </URL>
<DATE> 2005/04/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Petrol değil Atatürk Barajı'nın 70 kilometrelik alanı kıpkırmızı 
</HEADLINE>
<TEXT>

     Adıyaman, Atatürk Baraj Gölü'nün, Kahta İlçe sınırından Diyarbakır'ın Çermik İlçesi sınırlarına kadar yaklaşık 70 kilometrelik alanın kırmızı bir renge büründüğü bildirildi. 
     Adıyaman Çevre ve Orman İl Müdürlüğü ile İl Tarım Müdürlüğü ekipleri, kirliliğin nedenini anlamak için gölün 70 kilometrelik alanında yer yer temiz olan ve kırmızı renge bürünen bölgelerden örnek alıp Elazığ İl Kontrol Laboratuvarı'na gönderdi. 
     Adıyaman Valisi Hikmet Tan, yaptığı açıklamada, olayı ilk öğrendiklerinde petrol sızıntısı olduğundan şüphelendiklerini fakat yapılan incelemelerde petrol sızıntısı olmadığının ortaya çıktığını söyledi. 
     İlgili kurumlar tarafından sudan alınan örneklerin tahlile gönderildiğini, tahlil sonuçlarının gelmesini beklediklerini ifade eden Tan, şöyle konuştu 
     ''Tahlil sonucuna göre jeolojik araştırma yapılmasını istetebilirim. Adıyaman'ın birçok bölgesi birinci derece deprem bölgesi olmasına rağmen bu kirlenmenin onunla bir ilgisi olduğunu sanmıyorum. Ancak konunun incelenmesi için Deprem Araştırma Merkezi'nden, Bayındırlık Bakanlığı'ndan, DSİ'den, İstanbul Teknik Üniversitesi ve Ortadoğu Teknik Üniversitesi'nden de araştırma yapmaları için yardım isteyeceğiz.'' Tan, Atatürk Barajı'nın kanalizasyon atıklarıyla kirlendiğinin de bir gerçek olduğunu, Adıyaman'ın bütün kanalizasyon ve pis sularının birçok yerleşim birimiyle birlikte herhangi bir arıtmaya tabi tutulmadan baraj gölüne akıtıldığını belirtti. 
     Tan, Adıyaman Belediyesi'nin sorunun giderilmesi için Arıtma Tesisi çalışmalarını sürdürdüğünü kaydetti. 
     
     ''SU TAMAMEN KIRMIZIYA DÖNDÜ...'' 

     Gerger Kaymakamı Abdullah Uçgun ise bölgede bugüne kadar ölüm veya zehirlenme vakalarının meydana gelmediğini ifade ederek, ''Yaklaşık 70 kilometrelik bir alanda kirlilik söz konusu. Sebebini bilmediğimiz bu kirlenmeden dolayı bugüne kadar ölüm veya zehirlenme vakaları olmaması sevindirici'' dedi. 
     Tarım Müdürlüğü Koruma Kontrol Şube Müdürü Sırrı Yılmaz da Atatürk Barajı'ndaki kırmızı kirlenmenin yaklaşık bir aydır var olduğunu fakat son 4 gündür suyun tamamen kırmızıya dönüştüğünü kaydetti. 
     Adıyaman'ın Kahta ilçesi sınırları ile Gerger ile Diyarbakır'ın Çermik İlçesi sınırlarına kadar 60-70 kilometrelik bir alanın yüzde 80'inde sebebi belli olmayan yüksek miktarda bir kirlilik başladığını ifade eden Yılmaz, şöyle konuştu 
     ''Yaklaşık bir ay önce baraj gölünün kirli olduğu söyleniyordu fakat 4 gün önce ekiplerimiz kaçak avlanma denetimlerinde kirlenmenin aşırı olduğunun farkına vardı. Bu kirlilik yaklaşık 30 gündür var fakat 4-5 gündür ürkütücü boyutlara ulaştı. Geniş kapsamlı bir araştırmaya gereksinim var. Kirlenme sebebi tam olarak bilinmiyor ve yüzeyde oluşan tortuların toprağımsı bir yapısı olmasına rağmen bu madde toprak değil.'' Çevre ve Orman Müdürlüğü Biyoloğu Vahit Çay ise suyun kükürt analizinin yapılması gerektiğini belirterek, şunları kaydetti 
     ''Diyarbakır'ın Çermik İlçesi'nde sıcak su kaplıcalarının olduğu biliniyor. Kaplıca sularından sızmaların olması mümkün. Bu kırmızı rengi iki şekilde açıklayabiliriz. 
     Bu kirlenme alg kırmızı su yosunu ya da kükürt oranı yüksek madde olabilir. Tabi bu tahminlerin ne derece doğru olduğunu tahlillerden sonra göreceğiz. Keskin bir kokuya sahip olmasından dolayı alg olma ihtimali çok yüksek. Eğer kükürt ise bu yeraltında meydana gelen tektonik bir hareketten meydana gelir. Analiz sonuçları sonrası kesin bir şey söyleyebiliriz.'' 

     
</TEXT>
</DOC>
