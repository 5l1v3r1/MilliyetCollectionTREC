<DOC>
<DOCNO> 323244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur09.html </URL>
<DATE> 2005/03/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Meslekten atılan DGM savcısına telekızlar iş bağlamış 
</HEADLINE>
<TEXT>

     ANKA 

Adana Barosu Avukatları, rüşvet suçlamasıyla Yargıtay'da yargılanan Savcı Semih Üreten için telekızların araya girerek, iş bağlamaya çalıştığını iddia etti. 
     HSYK tarafından meslekten atılan Savcı Semih Üreten'in, rüşvet alarak, çete ve uyuşturucu sanıklarını ceza almaktan kurtardığı gerekçesiyle yargılanmasına Yargıtay 5'inci Ceza Dairesi'nde devam edildi. Davanın bu duruşmasında, dinlenen tanık avukatlar şok açıklamalarda bulundu. 
     
     TELEKIZLAR BÜROYA GELDİ 

     Adana Barosu Avukatlarından Adem Eroğlu, Yargıtay 5'inci Ceza Dairesi'nde görülen duruşmada ifade verdi. 
     Eroğlu'nun, 8 Nisan 2004 tarihinde Adalet Müfettişleri'ne verdiği ifadesi okundu. Eroğlu, ifadesinde, "Genellikle ceza davası alırım. Çeteden yargılanan telekızlar vardı. Büroma geldiler. Bana, DGM'de işin varsa, söyle yardımcı olalım dediler. Ben de 'nasıl yapacaksınız' diye sordum. 'DGM'de Savcı Semih var. Merak etme, biz söyleriz halleder' yanıtını verdiler" dedi. 
     
     URFİ ÇETİNKAYA'NIN DOSYASI 

     Adem Eroğlu, Savcı Semih Üreten'in Urfi Çetinkaya davasında da etkili olduğunu anlattı. Eroğlu'nun, Adalet Başmüfettişlerine verdiği ifadede, 2 No'lu DGM'de uyuşturucu kaçakçılığı dosyası kapsamında, Urfi Çetinkaya'nın adamlarının yargılandığını anlattı. Eroğlu, "Büroma bir gün adamlar geldi. Çetinkaya'nın dosyası için. 'Savcı Semih sayesinde 2 üyenin düşüncesini öğrendik. Sen de hakimin düşüncesini öğren. Öğrenebilirsen 1 milyon dolar veririz. Çetinkaya'nın adamları otelde yanıtını bekliyor' dediler. 'Dosyaya bakmam lazım' dedim. Dosyayı inceledim, Semih Üreten'in sanıklar lehine mütaala verdiğini gördüm" diye konuştu. 
     
     ESKİ MİLLETVEKİLİ CANVER'İN DE ADI GEÇİYOR 

     Tanık Adem Eroğlu, eski Milletvekili Cüneyt Canver ve kardeşi Turgay Canver'in de rüşvet olayı içinde olduğunu iddia etti. 
     Eroğlu, "Şükrü Bülent Özülkü gözaltına alındı. Tutuklandı. Daha sonra serbest bırakıldı. Eroğlu, müvekkilimdi. Daha sonra, Turgay Canver'in, Cüneyt Canver ile birlikte Bülent Özülkü'den para aldıklarını, bu parayı Savcı Semih'le kırıştıklarını söylediğini duydum" dedi. Bu söylentiler üzerine, Bülent Özülkü'ye durumun ne olduğunu sorduğunu anlatan Eroğlu, "'Boşver ağabey' yanıtını verdi" diye anlattı. 
     
     RÜŞVET SÖYLENTİLERİNE İNANIYORUM 

     Eroğlu, Savcı Semih Üreten'in sık sık sanık işadamı Erdoğan Efe ile yemeğe çıktığını da anlatırken, "Savcı Semih'in içlerinde DGM'de yargılananların da olduğu geniş bir çevresi var. Rüşvet söylentilerine inanıyorum" dedi. 
     Eroğlu, bir çok yargılamada, sanıkların Savcı Semih'e rüşvet verdiğini anlattığını, bu sözlerinin tutanaklara da geçtiğini belirtirken, söz konusu dosyaları daha sonra Yargıtay'a gönderebileceğini kaydetti. 
     Ankara Barosu avukatlarından Nizar Savaş da mahkemede tanık olarak dinlendi. Nizar Savaş, uyuşturucu suçlamasıyla tutuklu bulunan Arif Bakımlı'nın avukatlığını bir süre yaptığını bildirdi. Bu sırada, gittiği lokantada, Arif Bakımlı'nın kardeşi Derya Bakımlı'yı işadamı Erdoğan Efe ile gördüğünü belirten Savaş, masada bir kişinin daha oturduğunu ancak tespit edemediğini anlattı. Savaş, bunun üzerine arkadaşı olana lokanta sahibini yanına çağırarak, masada oturan göremediği diğer kişinin kim olduğunu sorduğunu, lokanta sahibinin de kendisine, "O kişi Savcı Semih. Sık sık buraya geliyorlar" dediğini kaydetti. Savaş, Erdoğan Efe'nin Savcı Semih Üreten'in adını kullanarak, Derya Bakımlı'dan para aldığını anlattı. 
     
     DGM ARKASINDA BÜRO 

     Tanık avukatlar Nizar Savaş ve Adem Eroğlu, Savcı Semih Üreten'in, DGM Binası arkasında bir büro tuttuğunu anlattılar. Avukat Nizar Savaş, Erdoğan Efe'nin Derya Bakımlı'dan, bu büronun yapımı aşamasında, masraflar için para istediğini anlattı. Avukat Adem Eroğlu da "Oğluna DGM arkasında büro kurdu. Ama burada kendi işleri takip ediyordu" diye konuştu. 
     
     SAVCI ÜRETEN "MALVARLIĞIM VAR" 

     Savcı Semih Üreten, daha sonra söz alarak, mal varlığı konusundaki iddialara yanıt verdi. Semih Üreten, "Varlıklı bir aileyiz. Kızkardeşimin malvarlığı da bellidir. kayıtlarını getirebilirim" dedi. 
     
     ÖZÜLKÜ SAVCIYA KOL SAATİ HEDİYE ETMİŞ 

     Bu arada, Savcı Semih Üreten'in rüşvet aldığı iddia edilen Bülent Özülkü'nün ifadesi de talimatla Tarsus Ağır Ceza Mahkemesi tarafından alındı. 
     Özülkü, ifadesinde şunları kaydetti 
     "Semih Üreten'i Adana DGM Savcısı olduğundan tanımıştım. Benim ortağı olduğum özel hastaneye gelmişti.Kendisi ile hastanede görüştüm. Hatta cek-up yaptırmak istemişti. Bu nedenle kendisine yardımcı olmaya çalıştım. 
     Sanık Semih Üreten hastanede görüşmemiz sırasında firmamızın eşantiyon olarak yılbaşı hediyesi dağıttığı kol saatlerini gördüğünü ve beğendiğini ifade etti. Ben de değeri 200 milyon civarında bir adet kol saatini kendisine hediye ettim. Bunun dışşında sanık Semih Üreten'le bir ilişkim olmamıştır. Hastanede muhtelif tarihlerinde telefonla görüşmek istemişti. Ben telefon görüşmelerine çıkmak istemedim. Çünkü DGM'de savcı olup, kamu görevlisiydi. Kendisi ile sıcak ilişkiye girmek istemiyordum. Üreten'in bir savcı olarak Adana'daki yaşam tarzı ve ilişkileri hoşuma gitmediğniden ilişkiye girmek istemedim. Semih Üreten'in gece yemek için nerelere gittiğini bilmiyorum. Ama gazetecilerle Adana eşrafıyla ve DGM'de davası olanlarla dahi gece çıkabildiğini duymuştum." 
     
     TANIKTAN UÇAK MASRAFI TALEBİ 

     Bu arada, tanıklardan, masraflarının karşılanması yönünde talepleri olup olmadığı soruldu. Tanık Avukat Nizar Savaş, mahkemeye Adana-Ankara uçak biletini sundu. Mahkeme, masrafın otobüs seferi maliyeti üzerinden hesaplanarak, ödenmesini kararlaştırdı. 
     
     DAVA 

     Yargıtay 5'inci Ceza Dairesi'nde, Savcı Semih Üreten'in yanı sıra, işadamları Derya Bakımlı, Bakımlı'nın kardeşi Arif Bakımlı, Erdoğan Efe, Mehmet Güler, eski milletvekili Cüneyt Canver'in kardeşi Turgay Canver yargılanıyor. 
     Sanıklar, rüşvet, irtikap, rüşvete aracılık etmek suçlarından yargılanıyor. 

     
</TEXT>
</DOC>
