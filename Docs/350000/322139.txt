<DOC>
<DOCNO> 322139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun35.html </URL>
<DATE> 2005/03/09/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İran Bush gerçekleri saptırıyor... 
</HEADLINE>
<TEXT>

     İran, ABD Başkanı George Bush'u ''gerçekleri saptırmakla'' suçladı. 
     İRNA'nın haberine göre, Dışişleri Bakanlığı sözcüsü Hamid Rıza Asefi, yaptığı açıklamada, ''ABD Başkanı Bush'un İran hakkındaki açıklamaları gerçekleri saptırmak ve asılsız suçlamalarda bulunmaktan başka bir şey değil'' dedi. 
     ''Devlet terörü uygulayan İsrail'e açıkça ve rezilce destek veren Amerikan yönetiminin, terörizm konusunda görüş açıklama hakkı olmadığını'' ifade eden Asefi, ''ABD dünyayı kendisi gibi düşünüyor. ABD yönetiminin sömürgeci bakışı, gerçekleri görmesine ve bölgedeki gelişmeleri doğru değerlendirmesine engel olan en büyük husustur'' diye konuştu. 
     Lübnan'da Suriye Devlet Başkanı Beşşar Esad lehine yapılan gösterilere gönderme yapan Asefi, şöyle devam etti 
     ''Bush'un artık gerçekleri görmesi, kendi hedeflerine ulaşmak için demokrasiyi kullanmaması, özgürlük peşinde koşan insanlara terörizm sıfatı yapıştırmaması ve ırkçı Siyonistlerin fikri doğrultusunda hareket etmeye son vermesi gerekiyor.'' İran'ın halkının ortak hedefinin barışçıl nükleer enerjiden yararlanmak olduğunu, bu konudaki ulusal iradenin kalıcı olacağını ve değişmeyeceğini belirten Asefi, Amerikan yönetiminin İran halkının bu yasal hakkına saygı duyması ve İran halkı nezdinde ayrımcılık yaratmak için gösterdiği işe yaramayacak çabalarından vazgeçmesi gerektiğini söyledi. 
     Bush, Tahran yönetiminin teröre destek vermeyi kesmesi ve cinayetleri siyasi araç olarak kullanmaya son vermesi gerektiğini söylemişti. İran rejimine uluslararası toplumun kaygılarını dikkate alma çağrısında bulunan Bush, ''Bir gün İranlıların özgür olduğu günü bekliyorum'' demişti. 
     
</TEXT>
</DOC>
