<DOC>
<DOCNO> 349855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/spo03.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Conceiçao müjdesi 
</HEADLINE>
<TEXT>


Kadrosunu 2 yabancıyla takviye etme kararı alan Galatasaray'ın, yıllık 1.5 milyon euro olan ücreti nedeniyle göndermek istediği sambacı, Panathinaikos'la anlaştı. Brezilyalı, Yunan ekibiyle bugün sözleşme imzalayacak 

KAAN BORA 


Galatasaray'da gözden çıkarılan Conceiçao konusunda sevindirici haber geldi. Kadrosunu iki yabancıyla takviye etme kararı alan Sarı - Kırmızılılar'ın, 1.5 milyon euro olan yıllık ücreti nedeniyle yollarını ayırmak istediği Brezilyalı, Panathinaikos'la kesin anlaşma sağladı. Teknik Direktör Melesani'nin transfer listesindeki ilk isim olan sambacı, güçlü Yunan ekibiyle masaya oturarak el sıkıştı. Yeşil - Beyazlı takımla bugün sözleşme imzalayacak olan Conceiçao'nun 3 yıllık anlaşma yapması bekleniyor. 

Bir taşla iki kuş 
Brezilyalı futbolcunun, Şampiyonlar Ligi'nde oynamak için Panathinaikos'u tercih ettiği öğrenildi. Yunan medyası transfere geniş yer ayırırken, Yeşil - Beyazlı ekibin, sambacıyı, İngiltere Ligi'ne gidecek olan Basinas'ın boşluğunu doldurmak için kadrosuna katacağı vurgulandı. Galatasaray Sportif Direktörü Bülent Tulun ise "Bize resmi teklif gelmedi. Panathinaikos'un böyle bir niyeti varsa görüşürüz" dedi. Cim Bom, 1 yıl daha sözleşmesi olan Conceiçao'yu göndererek hem yıllık 1.5 milyon euroluk yükten kurtulacak hem de yaklaşık 500 bin euro bonservis ücreti alacak. 

Aslan Altan 

TUNC KAYACI 

Galatasaray'ın 3 senelik imza attırdığı Altan Aksoy yeni sezonda yıllardır hayalini kurduğu Sarı - Kırmızılı formayı giyecek olmanın mutluluğunu yaşıyor. Tatilini Antalya'da geçiren yıldız futbolcu, taraftarlara iddialı mesajlar yolladı. Cim Bom'a geç transfer olduğu şeklindeki yorumlara katılmadığını vurgulayan başarılı oyuncu, "Tam zamanında geldiğime inanıyorum. Kendimi Galatasaray'da oynamaya önceki yıllara oranla şimdi daha hazır hissediyorum" ifadesini kullandı. 
Altan en az 4-5 sezon daha üst seviye futbol oynayabileceğini de söyledi. Kendisine çok güvendiğini kaydeden tecrübeli oyuncu, "Takımda 10 numara ihtiyacı olduğunu biliyorum. Bana göre o formayı giymekten çok 10 numaralı futbol oynamak önemli. Açıkçası kendimde bu gücü görüyorum. Yeni sezonda tribünleri ayağa kaldıracağım. Hedefim Galatasaray'da başarılı olup A Milli Takım'a yükselmek" dedi. 

Vestel'den Cim - Bom'a Insua çalımı 

TUNÇ KAYACI 

Süper Lig'in yeni takımı Vestel Manisa ilk transfer bombasını patlatmaya hazırlanıyor. Siyah - Beyazlılar, Galatasaray'ın bir yıldır takibinde olan Arjantinli Insua ile prensip anlaşmasına vardı. Independiente takımında orta sahada hücuma dönük olarak görev yıldız futbolcu ve menajeri ile görüşen Vestel Manisalı yöneticiler, "Gelirim" yanıtını aldı. Bonservis bedelinin 1 milyon dolara düştüğü öğrenilen bu futbolcunun transferine Vestel firmasının sahibi Ahmet Nazif Zorlu onay verirse, Insua ile sözleşme yapılacak. 


</TEXT>
</DOC>
