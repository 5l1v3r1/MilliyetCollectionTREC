<DOC>
<DOCNO> 310967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko01.html </URL>
<DATE> 2005/01/31/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Turkcell'in İrancell'deki hisse oranı düşürüldü 
</HEADLINE>
<TEXT>

     İran'da, GSM pazarında ikinci operatör ile ilgili açılan ihaleyi kazanan İrancell adlı konsorsiyumda Türk şirketi Turkcell'in hisse oranı düşürüldü. 
     İRNA'nın haberine göre, İrancell ile ilgili anlaşmayı inceleyen meclis komisyonu, anlaşmada Turkcell'in hisse oranını yüzde 49, yerel şirketlerin hisse oranını ise yüzde 51 olarak kabul etti. 
     Meclis komisyonu üyesi Ramazanali Sadıkzade Şeihan, milletvekillerinin İrancell anlaşmasıyla ilgili eleştirilerinden birinin yabancı ortağın yüzde 70'lik payına karşılık yerli şirketlerin yüzde 30'luk payı olduğunu söyledi. 
     Bugün komisyonda yapılan görüşmede, bu sorunun çözüldüğünü ve anlaşmada yüzde 49 hissenin yabancı ortak, yüzde 51 hissenin ise yerli şirketlere verilmesi yönünde karar aldığını söyleyen Şeihan, anlaşmadaki güvenlik ve ekonomik sorunların komisyonun yarın yapacağı toplantıda ele alınacağını kaydetti. 
     Meclisin onaylaması halinde, İrancell'in proje kapsamında yapması beklenen 3 milyar dolar civarındaki yatırım, 1979 yılındaki İslam Devrimi'nden bu yana İran'daki en büyük yabancı yatırımlar arasında gösteriliyor. 
     İran meclisi geçen yıl eylül ayında Turkcell'in de hissesinin bulunduğu İrancell ile Türk şirketi Tepe-Akfen-Ventures TAV ile ilgili anlaşmaların meclisin onayını aldıktan sonra uygulamaya geçmesini gerektirecek bir yasa tasarısını kabul etmiş, Anayasayı Koruyucular Konseyi de yasayı onaylamıştı. İran Cumhurbaşkanı Muhammed Hatemi, meclisin aldığı bu karar üzerine Türkiye ziyaretini ertelemişti. 
     
</TEXT>
</DOC>
