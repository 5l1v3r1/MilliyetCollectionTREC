<DOC>
<DOCNO> 323836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas22.html </URL>
<DATE> 2005/03/14/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Mahkemede 4 kişiyi öldüren kişiyi rehin aldığı kadın ikna etti 
</HEADLINE>
<TEXT>

     ABD'nin Atlanta şehrinde mahkemede ateş açarak 4 kişiyi öldüren ve daha sonra kaçan sanık, rehin aldığı kadın tarafından ikna edilerek teslim oldu. 
     Tecavüzden yargılanırken cinayet işleyen ve firar eden Brian Nichols'ın, 13 saat rehin tuttuğu Ashley Smith tarafından teslim olmaya ikna edildiği belirtildi. 
     Amerikan medyasının yakından takip ettiği olayda, Smith'in sanıkla uzun uzun konuştuğu, güvenini kazandığı, 4 yıl önce ölen eşinden ve 5 yaşındaki kızından bahsettiği, kızının öksüz kalacağını söyleyerek, Nichols'ı etkilediği ifade edildi. 
     Smith'in, konuşmalardan sonra polisi çağırdığı, Nichols'ın direniş göstermeden teslim olduğu kaydedildi. 
     Nichols'ın yakalanmasına yardım edeceklere vaat edilen 60 bin dolarlık ödülün Smith'e verilip verilmeyeceği henüz bilinmiyor. 
     Tecavüzden yargılanan Nichols, mahkeme salonunda güvenlik görevlisinin silahını ele geçirip, etrafa ateş açmış, aralarında bir yargıcın da bulunduğu 4 kişinin ölümüne neden olmuştu. 
     
</TEXT>
</DOC>
