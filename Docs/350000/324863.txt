<DOC>
<DOCNO> 324863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur13.html </URL>
<DATE> 2005/03/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Boğup öldürdüğü eşi ile çocuklarını yakmaya kalkıştı 
</HEADLINE>
<TEXT>

     Namık Kemal KILINÇ DHA 

      ANTALYA'nın Serik İlçesi'nde, 24 yaşındaki Ömer Güzel, kendisinden boşanmak isteyen 31 yaşındaki eşi Havva Güzel'i boğarak öldürdü. Daha sonra, suçunu örtbas etmek için evini ateşe veren Güzel'in o sırada odalarında uyuyan biri 6 yaşında, diğeri 6 aylık iki kızı ölümden kılpayı kurtuldu. 
     Olay, Evren Paşa Mahallesi Cihan Sokak'taki 61 numaralı apartmanda saat 23.00 sıralarında meydana geldi. İddiaya göre, aralarında şiddetli geçimsizlik olan Güzel çifti, dün gece de, Ömer Güzel'in eve gelç gelmesi üzerine tartıştı. Eşine beraberinde getirdiği meyve suyundan ikram etmek isteyen Ömer Güzel, genç kadının içmek istemeyip, "Senden boşanacağım'' demesi üzerine sinirlendi. Ömer Güzel, tartıştığı eşi Havva Güzel'i oturma odasında boğarak öldürdü. Suçunu örtbas etmek isteyen Ömer Güzel, eşinin yangında öldüğü süsünü vermek için Havva Güzel'in altındaki halıyı tutuşturup evi terk etti. Güzel çiftinin, odalarında uyuyan biri 6 yaşında diğeri henüz 6 aylık olan iki kızından büyük olanı duman kokusuna uyandı. Üst kattaki komşularına çıkan küçük kız, oturma odasında yangın çıktığını, annesinin de halının üstünde uyuduğunu söyledi. Hemen yardıma koşan komşular, tutuşan halıyı söndürüp dumandan zehirlendiğini sandıkları genç kadın için ambulans çağırdı. Serik Devlet Hastanesi'ne kaldırılan genç kadının, boğazı sıkılarak öldürüldüğü anlaşıldı. 
     Cumhuriyet Savcılığı, otopsi yapılmak üzere Havva Güzel'in cesedini Antalya Adli Tıp Kurumu'na gönderirken, Ömer Güzel polis merkezine giderek teslim oldu. Havva Güzel'in daha önce birkaç kez, eşinin Antalya'da başka kadınlarla ilişki yaşadığı, aralarında şiddetli geçimsizlik olduğu gerekçesiyle emniyete şikayette bulunduğu belirlendi. 
     
</TEXT>
</DOC>
