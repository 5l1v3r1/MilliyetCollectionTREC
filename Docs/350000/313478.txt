<DOC>
<DOCNO> 313478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko39.html </URL>
<DATE> 2005/02/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Rusya'nın yeni en zengini, Chelsea'nin başkanı Abramoviç 
</HEADLINE>
<TEXT>

     Nihat Dağdelen AA 

Bir zamanlar sadece Rusya'nın değil dünyanın en zenginleri arasında bulunan Yukos'un eski Başkanı Mihail Hadarkovski, yeni zenginler listesinde yer alamazken, Rusya'nın en zengin adamı, İngiliz Chelsea Kulübü'nün Başkanı Roman Abramoviç oldu. 
     Rus Finans Dergisi'nde yer alan haberde, ''dolar milyarderleri'' listesinde politikacıların da olduğu belirtilerek, listenin en başında, İngiliz Chelsea Kulübü'nün de sahibi olan Sibneft'in sahibi Roman Abramoviç'in bulunduğunu duyurdu. 
     Abramoviç'in servetinin 11.5 milyar dolar civarında bulunduğu hesaplanırken, genç işadamının servetinin Yukos'taki hisselerinin değer kaybetmesi yüzünden geçen yıla kıyasla yüzde 4 oranında azaldığı kaydedildi. 
     ''Dolar milyarderleri'' listesinin ikinci sırasında ''Bazovıy Element'' holdingin sahibi Oleg Deripaska 8.3 milyar dolarlık servetiyle bulunurken, Deripaska'yı 8.1 milyar dolarlık servetiyle Alfa - Grup Başkanı Mihail Fridman izledi. 
     Bir zamanlar sadece Rusya'nın değil, dünyanın en zengin işadamları arasında bulunan Hadarkovski'nin 14 milyar dolarlık servetinin eridiği belirtilen haberde, ''Bir yılı aşkın süredir cezaevinde tutulan Hadarkovski şu anda sadece ve sadece 210 milyon dolara sahip'' denildi. 
     Rusya'daki dolar milyarderlerinin sayısının son bir yılda 25'den 39'a yükseldiği belirtilen haberde, şöyle denildi 
     ''Eğer Yukos bu duruma düşmeseydi, şirket hissedarları da listeye girebilecekti. Bu arada ilginç bir durum var Amerikan Forbes dergisinin 1.3 milyar dolarlık servete sahip bulunduğunu yazdığı Moskova Belediye Başkanı Yuriy Lujkov'un eşi Yelena Baturina, listede 400 milyon dolarla yer alıyor. Buna karşılık, İngiltere'de yaşayan işadamı Boris Berezovski'nin 1.6 milyar dolarlık serveti bulunduğu hesaplanıyor. Forbes dergisinin önceleri 3 milyar dolar olarak açıkladığı servetini daha sonra 600 milyon dolara indirmesi Berezovski'yi kızdırmış ve Ya hesaplama yöntemleri yanlış ya da ben 2.5 milyar doları harcamışım demişti.'' Rusya'nın dolar milyarderleri ve milyonerleri arasında Rus parlamentosunun alt kanadı Duma'da 22 kişi bulunurken, Federasyon Konseyi'nde de senato servetleri 1 milyar dolarla 115 milyon dolar arasında değişen 10 üyenin bulunduğu kaydedildi. 
     Ayrıca, Rusya'ya bağlı özerk cumhuriyetlerden üçünün başkanları da listede yer alırken, bunların 380 milyon dolarlık servetiyle Adige Başkanı Hazret Sovmen, 45 milyon dolarlık servetiyle Karaçay - Çerkez Başkanı Mustafa Batdiyev ve 35 milyon dolarlık servetiyle Kalmıkya Başkanı Kirsan İlyumjinov'un bulunduğu bildirildi. 
     
</TEXT>
</DOC>
