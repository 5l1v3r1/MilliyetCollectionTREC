<DOC>
<DOCNO> 347922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo31.html </URL>
<DATE> 2005/06/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ulusu Futbol Federasyonu genel kurulları, futbolun senatosudur... 
</HEADLINE>
<TEXT>

     Futbol Federasyonu'nun eski başkanlarından Kemal Ulusu, olağan mali genel kurulun Yunanistan maçı öncesi birkaç saate sıkıştırılmasının büyük hata olduğunu savundu. 
     Futbolun senatosunun genel kurullar olduğunu ifade eden Kemal Ulusu, federasyonun olağan mali genel kurulunda yaptığı konuşmada, şunları kaydetti 
     ''Böylesine önemli bir genel kurulun, milli maç öncesine sıkıştırılarak yalnızca 1-2 saat içinde yapılmasının Türk futboluna ne gibi yarar sağlayacağının tartışılması gerekir. Bana göre hiçbir yararı olmaz. Ayrıca bu genel kurulların yılda 1 kere değil, en az 2-3 kez yapılması lazım. Fenerbahçe, Galatasaray ve Beşiktaş gibi kulüpler bile mali genel kurullarını 1-2 günlük sürede tamamlarken, Futbol Federasyonu'nun genel kurulu birkaç saatlik görüşmeyle geçiştirilmeye çalışılıyor. Bizim şu anda çok önemli olan Yunanistan maçına konsantre olmamız lazımken, hem genel kurulu hem de maç konsantrasyonumuzu aceleye getirmemiz doğru değil.'' 
     
</TEXT>
</DOC>
