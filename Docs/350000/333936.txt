<DOC>
<DOCNO> 333936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/sazak.html </URL>
<DATE> 2005/04/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Gevşek federasyon 
</HEADLINE>
<TEXT>


KKTC turumuzun son gününde CTP lideri Mehmet Ali Talat karşısında 'seçim yarışı'na giren cumhurbaşkanı adayı, UBP lideri Derviş Eroğlu ve Başbakan Yardımcısı, Dışişleri Bakanı Serdar Denktaş ile görüştük. Taraflar arasında 'Kim daha statükocu ' tartışması olanca sertliğiyle sürüyor. Gazimağusa'da miting konuşmasını izlediğimiz Başbakan Talat, 'Statükonun ruhunu bu topraklardan çıkaracağız' sözleriyle Denktaş dönemi sona erince AB'ye giden yolda çözümün önünde engel kalmayacağı mesajını vermişti. 
Kıbrıs'ta 'statüko' adanın liderliğini 30 yıldır elinde tutan Rauf Denktaş'ı çağrıştırıyor. Derviş Eroğlu, Talat'ın sözlerine yeni bir yorum getirdi "Statüko, Türkiye'nin adadaki varlığını ve askerleri simgeliyor. CTP hükümet oldu da ne değişti diye soruyorlar. Değişen bir şey yok. Turuncu statüko gitti, yeşil statüko geldi." 
KKTC'de cumhurbaşkanlığı seçimleri de yeşil Cumhuriyetçi Türk Partisi ile turuncu Ulusal Birlik Partisi arasında geçiyor. Talat açık ara önde. Derviş Eroğlu, Lefkoşa'daki görüşmemiz sırasında, 17 Nisan sonrasında olacakları değerlendirirken, "Talat cumhurbaşkanı olduğunda bizden önce Türkiye'nin başı ağrıyacak. Çünkü AB içinde Türkiye'nin garantörlüğüne gerek görmeyen, KKTC'nin ilanına baştan karşı çıkmış bir arkadaş. Talat askere gerek yok diyebilir" yorumunu yaptı. 
Serdar Denktaş da, Ekim 2005'ten önce Annan Planı çerçevesinde yeni bir açılım beklemiyor. Talat da bir süre sonra, Papadopulos'un ve Rumların isteksizliğini görecek, 'çözümün önündeki tek engelin Denktaş olmadığını' anlayacak 
Serdar Denktaş, alternatif bir plan üzerinde çalışılmasını, en iyi çözümün Kıbrıs'ın dışa karşı 'tek', içeride iki egemen devlete dayalı 'gevşek federasyon' olacağını savunuyor. 17 Nisan'da Cumhurbaşkanı ile birlikte 'Maronik'ler' diye bilinen Lübnanlı azınlıklar da Girne'ye bağlı Koruçam köyünün muhtarını seçecekler. Atanmış muhtar Çocukis, seçime direniyor. İlk defa 112 seçmen oy kullanacak. Güney Kıbrıs'ta kıyamet koparılıyor. Serdar Denktaş ise 'muhtar seçimi' için bastırıyor. 'Rumların azınlıklara bakışını görün işte' diyor. Maronikleri sandık başına gitmeye çağırıyor. Yeşil, turuncu savaşı. Köy muhtarıyla, Cumhurbaşkanı'nın aynı gün sandıktan çıkacağı 17 Nisan seçimi. Adada demokrasi çok renkli. 



</TEXT>
</DOC>
