<DOC>
<DOCNO> 336941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun26.html </URL>
<DATE> 2005/04/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rusya'daki Ermeniler, sözde soykırım anıtları açtı... 
</HEADLINE>
<TEXT>

     Rusya'daki Ermenilerin, ülkenin Krasnadar ve Stavropol bölgelerinde sözde soykırım anıtlarının açılışını yaptığı bildirildi. 
     Rusya Güney Federal Bölgesi internet sitesinde yer alan haberde, Stavropol bölgesindeki Petigorsk şehrinde yerel yönetimin izniyle yeni bir soykırım heykelinin açılışının yapıldığı kaydedildi. 
     Heykeltıraş Samvel Çeçoyan tarafından yapılan heykelin açılış törenine, Rusya Ermeni Birliği Stavropol bölge Başkanı Eduard Kondyan ile Petigorsk Belediye Başkanı Vladimir Şestopalov'un katıldığı belirtilirken, Belediye Başkanı Şestopalov'un anıta çelenk bıraktığı bildirildi. 
     Aynı sitedeki bir başka habere göre, Rusya'nın güneyindeki Krasnadar bölgesindeki Nor-Luys ile Volkonka kasabalarında 2 yeni anıtın açılışının yapıldığı belirtilerek, törende Ermeni halkıyla dayanışma mesajları okunduğu ifade edildi. 
     Karadeniz kıyısında bulunan Stavropol ile Krasnadar bölgelerinde Ermeni nüfusun yoğun şekilde yaşadığı bölgeler olarak biliniyor. 
     
</TEXT>
</DOC>
