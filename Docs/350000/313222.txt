<DOC>
<DOCNO> 313222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur14.html </URL>
<DATE> 2005/02/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Fanatik taraftara ilginç ceza... 
</HEADLINE>
<TEXT>

     Kastamonu 1. Amatör Küme takımlarından Abana Gençlerbirliği'nin fanatik taraftarı Hüseyin Topaç'a, maçlarda sürekli hırçınlık yaptığı için Abana Kaymakamı Gökhan Azcan tarafından kitap okuma cezası verildi. 
     AA muhabirinin aldığı bilgiye göre, Kaymakam Gökhan Azcan, Abana'da oynanan Abana Gençlerbirliği ile Bozkurt Belediyespor arasındaki maçta tel örgüleri geçerek sahaya atlayan ve olay çıkartan Hüseyin Topaç'ı, Kulüp Başkanı Mehmet Abana ile birlikte makamına davet etti. 
     Sporun barış ve kardeşlik içinde olması gerektiğini belirten Kaymakam Azcan, İlçe Spor Güvenlik Kurulu tarafından buna aykırı davranan taraftar Topaç'a kitap okuma cezası verildiğini bildirdi. 
     Kaymakam Azcan, okuması için de Topaç'a Dünya klasiklerinden, Dostoyevski'nin ''Suç ve Ceza'' ile iki ayrı roman verdi. 
     
     SINAV YAPILACAK 
     Topaç'ın bu kitapları okuyup okumadığı, İlçe Milli Eğitim Müdürlüğü tarafından yapılacak sınavla tespit edilecek. Ayrıca Topaç'a, sezon sonuna kadar da Abana Gençlerbirliği'nin maçlarına girmeme cezası verildi. 
     
</TEXT>
</DOC>
