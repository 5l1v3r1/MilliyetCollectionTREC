<DOC>
<DOCNO> 332958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy03.html </URL>
<DATE> 2005/04/13/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Soykırım iddiaları bugün Meclis’te 
</HEADLINE>
<TEXT>

     Meclis bugün, Türk-Ermeni ilişkileri ve soykırım iddialarını görüşecek. Genel görüşmenin ardından, soykırım yapıldığına ilişkin tarihi bir belgeninin bulunmadığını anlatan mektup, konuya taraf olan ülkelere gönderilecek. 
     TBMM Genel Kurulu'nda Adalet ve Kalkınma Partisi ve Cumhuriyet Halk Partili milletvekillerinin Ermeni soykırımı iddialarına ilişkin verdikleri iki ayrı genel görüşme önergesi ele alınacak. Önergeler üzerinde AKP ve CHP gruplarına, önerge sahipleri ile kişisel görüşlerini açıklamak üzere iki milletvekiline söz verilecek. 
     
     Gül ayrıntılı bilgi verecek 
     Dışişleri Bakanı Abdullah Gül de Ermeni soykırımı iddialarına ilişkin olarak milletvekillerine ayrıntılı bilgi verecek. 
     Genel görüşmenin ardında soykırım olmadığını anlatan mektubun ilgili ülkelere, AKP ve CHP grup başkanvekillerinin imzasıyla iletileceği belirtiliyor. 
     
     Mavi kitap nedir 
     Ermeni soykırımı iddialarına kaynak niteliğindeki 'Mavi Kitap'ın özgün baskısı, '1915-1916 yılları arasında Osmanlı idaresindeki Ermenilere yapılan muameleyi belgelemesi' için 1916'da görevlendirilen Vikont James Brandy ile tarihçi Arnold Toynbee tarafından gerçekleştirilmişti. 
     'Mavi Kitap' olarak bilinen 'Osmanlı İmparatorluğu'nda Ermenilere Muamele' adlı kitap, 1916'da İngiliz Parlamentosu'nun onayıyla savaş propaganda bürosu Wellington House tarafından hazırlanmıştı. 
     
     Ermenistan’ın Türkiye’den toprak talebi yok 
     Ermenistan Cumhurbaşkanı Robert Koçaryan ise, önceki gün yaptığı açıklamada Erivan yönetiminin soykırımın tanınması için çalıştığını, ancak Türkiye'den toprak talebini asla öne sürmediğini belirtmişti. 
     Ermeni Mediamax ajansının haberine göre, Koçaryan, Türkiye'den toprak talebini öne çıkarmadıklarını ifade ederek, ''bugünkü gündemimizde, Ermeni soykırımının uluslararası alanda tanınması konusu var" dedi. 
     İşgal altında tutulan Yukarı Karabağ ile ilgili sorunun çözüm sürecine de değinen Koçaryan, tavizlerin kaçınılmaz olduğunu söyledi ve güçlü olan biziz, daha fazlayı biz almalıyız'' dedi. 
     
</TEXT>
</DOC>
