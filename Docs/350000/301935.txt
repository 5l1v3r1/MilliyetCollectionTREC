<DOC>
<DOCNO> 301935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo16.html </URL>
<DATE> 2004/12/29/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Efes Pilsen ile Beşiktaş yarın karşı karşıya gelecek... 
</HEADLINE>
<TEXT>

     Türkiye Basketbol Ligi'nde zirve mücadelesinde Efes Pilsen ile Beşiktaş, yarın karşı karşıya gelecek. 
     İki takım arasındaki karşılaşma yarın saat 15.00'te Abdi İpekçi Spor Salonu'nda yapılacak. 
     Ligde 10 maçta 9 galibiyet ve 1 yenilgiyle Efes Pilsen lider durumda bulunurken, Beşiktaş, yine 10 maçta 9 galibiyet ve 1 yenilgiyle averajla 3. sırada bulunuyor. 
     Bu arada Beşiktaş, geçen sezon ligde rakibiyle yaptığı 2 maçı da kazanma başarısı göstermişti. 
     Dev maç öncesi Efes Pilsen galip gelerek liderliği sürdürmeyi amaçlarken, Beşiktaş ise rakibini yenerek zirvede yer almayı hedefliyor. 
     
     ÖZERHUN ''YILI GALİBİYETLE TAMAMLAMAK İSTİYORUZ'' 
     Efes Pilsen Kulübü Genel Menajeri Engin Özerhun, yarınki maçta Beşiktaş'ı yenerek yılı galibiyetle ve zirvede tamamlamayı amaçladıklarını dile getirdi. 
     Özerhun, son haftalarda çıkış yakaladıklarını vurgulayarak, şunları söyledi 
     ''Gerek Türkiye'de, gerekse Avrupa Ligi'nde başarılı sonuçlar alıyoruz. Ligin önemli takımlarından biriyle oynuyoruz. Beşiktaş güçlü bir takım. Aldığı sonuçlarla bunu gösterdi. Çok mücadele etmemiz gereken bir maç. Dikkatli oynayacağız ve iyi mücadele ederek maçı kazanacağız. Takımda herhangi bir sıkıntı da bulunmuyor.'' 
     
     CAN ''YİNE GALİP GELMEYİ AMAÇLIYORUZ'' 
     Beşiktaş Menajeri Zeki Can, geçen sezon olduğu gibi bu sezon da Efes Pilsen'i yenmeyi amaçladıklarını söyledi. 
     Can, Efes Pilsen'in sistemi oturmuş bir takım olduğunu belirterek, ''Avrupa Ligi'nde mücadele eden güçlü bir rakip. Ancak bu sene biz de belli bir çizgiyi yakaladık ve Avrupa kupasında ve ligde istikrarlı bir oyun sergiliyoruz. Sezonun yarısına gelirken hem hücum, hem de müdafamızı oturttuk. Basketbolseverlerin iki güçlü ekibin karşı karşıya geleceği bu karşılaşmadan çok zevk alacaklarını tahmin ediyorum. Sahaya mutlak galibiyet hedefiyle çıkacağız'' diye konuştu. 
     Galibiyet için tüm mücadelelerini ortaya koyacaklarını kaydeden Can, ''Taraftarlarımızın da desteğini bekliyoruz. Abdi İpekçi Spor Salonu'na gelsinler ve biz de mücadelemizi en iyi şekilde ortaya koyarak galip gelelim'' dedi. 
     
</TEXT>
</DOC>
