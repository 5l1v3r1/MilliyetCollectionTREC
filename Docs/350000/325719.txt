<DOC>
<DOCNO> 325719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/guncel/agun.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir canlı kalkan eksikti 
</HEADLINE>
<TEXT>


Batman'daki Nevruz kutlamalarına katılan 8 Alman öğrenci, "Operasyonların bitmesi için canlı kalkan olacaklarını" söyledi 


Nevruz, yurdun çeşitli yerlerinde düzenlenen etkinliklerle kutlandı. Almanya'nın Hamburg kentinden Nevruz etkinliklerine katılmak üzere Batman'a gelen 8 öğrenci, Güneydoğu'daki operasyonların durdurulması için "canlı kalkan" olacaklarını öne sürdü. Şehit aileleriyle terörden zarar gören aileleri ziyaret edeceklerini belirten Alman öğrenciler, İstanbul'dan bölgeye gelecek "canlı kalkan" grubuna katılacaklarını açıkladı. Batman Şafak Mahallesi'nde yaklaşık 40 bin kişinin katıldığı etkinlikte, Öcalan'ın avukatı Aysel Tuğluk da yer aldı. Kentteki kutlamalarda, sarı - kırmızı - yeşil flama taşıyan topluluk, Öcalan posterleri açtı 

Esnaf Türk bayrağı astı 
ADANA 19 Mayıs Mahallesi'nde yaklaşık 300 kişi, lastik yakarak yolu trafiğe kapattı. Polisi taşlayan grup, bir emniyet mensubunu başından yaraladı. KONYA Konya'da kutlamalara yaklaşık 2000 kişi katılırken, Öcalan posteri açan bir kişi gözaltına alındı.RİZE Kutlamalara Rize Valisi Enver Salihoğlu ve Jandarma Alay Komutanı Albay Mehmet Ruhi Candan da katıldı.ŞIRNAK İdil'deki kutlamaya Öcalan'ın avukatı Doğan Erbaş da katıldı. Öcalan lehine slogan atanlar susturuldu. İlçe esnafı, işyerlerine Türk Bayrağı astı.SİVAS Kutlama heyelan nedeniyle iptal edildi. 


</TEXT>
</DOC>
