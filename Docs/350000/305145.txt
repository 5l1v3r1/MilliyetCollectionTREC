<DOC>
<DOCNO> 305145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy21.html </URL>
<DATE> 2005/01/10/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
AKP'li Gündüz "CHP Sarıgül'ün 62'lik başarısını iyi okusun" 
</HEADLINE>
<TEXT>

     AK Parti Grup Başkanvekili İrfan Gündüz, CHP'deki gelişmelerle ilgili olarak, ''Anamuhalefet partisinin yara almasını istemeyiz. Siyasette bu tür işler mutlaka eksiyle neticelenir'' dedi. 
     TBMM'de gazetecilerle sohbet eden Gündüz, CHP'deki gelişmelerle ilgili soruya, ''Anamuhalefet partisinin böyle bir yara almasını istemeyiz'' karşılığını verdi. Gündüz, ''Bunu, bir yara olarak mı görüyorsunuz '' sorusu üzerine, ''İster netice versin, ister vermesin siyasette bu tür işler mutlaka eksiyle neticelenir'' görüşünü ifade etti. 
     CHP'nin birliğini ve bütünlüğünü korumasını istediklerini söyleyen Gündüz, demokrasilerde muhalefetin en az iktidar kadar gerekli olduğunu vurguladı. İktidarın doğruları yapması, muhalefetin de yanlışı yaptırmaması gerektiğini belirten Gündüz, bu eksende medeni tartışma ortamında her türlü sorununun tartışılmasının doğal olduğunu kaydetti. Gündüz, ''CHP, muhalefet edebiliyor mu '' sorusu üzerine, ''Yapıyor tabii...Pek çok meseleyi karşılıklı diyalog içinde götürüyoruz. TCK, CMK, muhalefet ile işbirliği olmasaydı çıkabilir miydi '' dedi. 
     ''CHP'nin, Şişli Belediye Başkanı Mustafa Sarıgül konusunda İçişleri Bakanlığı'nın gerekeni yapmadığı konusunda AK Parti'yi suçladığını'' söyleyen bir gazeteciye Gündüz, şu karşılığı verdi 
     ''Suç, samur kürk olsa kimse sahip çıkmaz. Bir partinin kendi içinde birbirlerini rüşvet iddiasıyla suçlaması bile bana göre Türkiye'de demokrasi ve siyasetin yıpranmasına neden olur. Başbakan ile Sarıgül görüştü mü görüşmedi mi bilemiyorum. Ama Sarıgül, Şişli Belediye Başkanı...Türkiye genelinde CHP oyları yerinde sayarken veya gerilerken, Şişli gibi bir yerde yüzde 62 gibi oy alması, CHP açısından iyi okunması gereken bir donedir. Sarıgül, yüzde 62'lik başarıyı hangi kriterlerle nasıl sağladı Matematik yalan söylemez. Bunlar iyi okunsa CHP de bu konuda eğer varsa toplumsal desteğini artırma yönünde adım atsa, ülke için verimli olur. Ama görülüyor ki bu, lider kavgasına dönüştü. Daha çok insan birbirini yaralamadan sorun çözülmeli.'' Gündüz, Sarıgül konusunda İçişleri Bakanlığı müfettişlerinin görevlerini yaptığını belirterek, ''İlla muhalefet partisinin istediği yönde rapor verilecek diye bir şey düşünülemez. Müfettiş raporlarında bu iddialar gözükmüyor. Belgeleri varsa ibraz etsinler, değerlendiriliyor. 'Sarıgül korunuyor, CHP içine tahrip kalıbı yerleştiriliyor' gibi değerlendirmeler yanlış'' dedi. 
     
     ''ÖRGÜTLERE VERİLEN İYİ BİR MESAJ...'' 
     Filistin seçimlerini de değerlendiren Gündüz, ''Filistin meselesi, Türkiye'nin kendi meselesi. Uluslararası her toplantıda doğrudan ya da dolaylı olarak önümüze geliyor'' diye konuştu. 
     Filistin'deki seçimler olurken İsrail'de de hükümet değişikliği yaşandığını hatırlatan Gündüz, ''Nasıl ki 2 adam kavga eder ve usanırlar 'yok mu bizi ayıracak' diye sağa sola bakarlar. İki tarafta da aynı durum var'' dedi. 
     İsrail ve Filistin'in, Türkiye'nin objektifliğine güvendiğini, iki tarafın da ''evet'' diyeceği ortak çözüm için Türkiye'den hakem rolünü beklediğini kaydeden Gündüz, şöyle konuştu 
     ''Filistin seçimleri, sadece Filistin için değil Ortadoğu için çok önemli bir gelişme...Ya örgütler ya da saltanatlar elinde kalan Ortadoğu ülkeleri, artık kerameti kendinden menkul liderlerle yönetim yerine, kendi tabanından icazet alarak gelen demokratik liderlerle yönetime geçecek. Bunun ilk adımının Filistin'de olması sevindirici. Bugün yüzde 70 oy alan Mahmut Abbas'ın kendi tabanından aldığı güçle, Hamas ve İslami Cihat gibi örgütlerin seçimi boykotuna karşı büyük bir başarı sağladı. 'Ver kurtul' politikasıyla değil, iki tarafın menfaatlerini gözeten ve 'evet' diyebilecekleri bir çözüm olursa ve Türkiye de bunu kendi inisiyatifi içinde çözerse dünya barışı için büyük katkı sağlamış olur.'' Gündüz, Mahmut Abbas'ın yüzde 70 oy almasının, Hamas ve İslami Cihat gibi örgütlere verilmiş çok iyi bir mesaj olduğunu belirtti. 
     İsrail'in, KKTC'ye yönelik izolasyonun kaldırılmasına en güçlü mesajı verdiğini ifade eden Gündüz, KKTC ile ticarete başlayacağını vurguladı. Bunun, ''KKTC'yi tanıma'' anlamına gelip gelmeyeceği sorusu üzerine Gündüz, ''Hayır tanıma değil, Türkiye'nin de isteği bu değil'' dedi. 
     
</TEXT>
</DOC>
