<DOC>
<DOCNO> 317303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo33.html </URL>
<DATE> 2005/02/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Denizlispor Kaçırdıklarımızı atsaydık, farkı yakalardık... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, çok sayıda gol pozisyonunu değerlendiremedikleri için Büyükşehir Belediyesi Ankaraspor ile berabere kaldıklarını söyledi. 
     Beşiktaş yenilgisinden sonra yapılan ''9 kişi kalan takıma mağlup oldular'' şeklindeki eleştirilerin futbolcuları olumsuz yönde etkilediğini savunan Dalaman, ''Büyükşehir Belediyesi Ankaraspor maçına çıkarken, aklımız hala İstanbul'daki karşılaşmadaydı'' dedi. 
     Her şeye rağmen sıkıntılı dönemin atlatıldığını ve gelecek haftalara umutla baktıklarını kaydeden Dalaman, ''Maçın genelinde iyi oynadık. Ancak Beşiktaş yenilgisi ve erken yediğimiz golün stresi, ilk yarıda bocalamaya neden oldu. Her şeye rağmen çok sayıda gol pozisyonu ürettik. Kaçırdıklarımızı atsaydık, farkı yakalardık'' diye konuştu. 
     Beraberlik nedeniyle futbolculara para cezası verilmeyeceğini kaydeden Dalaman, Trabzonspor maçına galibiyet parolasıyla hazırlandıklarını, ilk yarıdaki 1-0'lık yenilginin rövanşını alıp seri deplasman galibiyetlerine bu maçla birlikte başlamak istediklerini belirtti. 
     
</TEXT>
</DOC>
