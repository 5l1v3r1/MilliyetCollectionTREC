<DOC>
<DOCNO> 327364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonspo09.html </URL>
<DATE> 2005/03/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Trabzonspor, 12 futbolcuyla çalıştı.. 
</HEADLINE>
<TEXT>

     Trabzonspor, Büyükşehir Belediyesi Ankaraspor ile yapacağı maçın hazırlıklarını, milli takımlara gidenler dışındaki 12 futbolcuyla sürdürüyor. 
     Polonya'da bulunan Teknik Direktör Şenol Güneş'in yer almadığı bugünkü antrenmanı Yardımcı Antrenör İhsan Derelioğlu yönetirken, çalışmaya 12 futbolcu katıldı. 
     Antrenmana, milli takım kamplarında bulunan Tolga Seyhan, Hüseyin, Gökdeniz, Fatih, Tayfun, Adem Koçak, Tolga Zengin ve Szmykowiak ile Paskalya tatili nedeniyle izin alan Petkoviç katılmadı. İdmanın başında sakatlığı nükseden Hasan Üçüncü de çalışmayı bırakmak zorunda kaldı. 
     Futbolcular antrenmanda, dar alanda pas çalışmasının ardından kondisyona yönelik çalışma yaptı. Son günlerde morali bozuk olduğu gözlenen Mehmet Yılmaz'ın çok neşeli olduğu idmanda bordo-mavili futbolcular, iyi yaptıkları hareketlerin ardından sevinç gösterilerinde bulundular. 
     Yarını izinli geçirecek olan bordo-mavililer, 28 Mart Pazartesi günü gerçekleştirecekleri çalışmayla hazırlıkları sürdürecek. 
     
     8 SPORCUYA ÖDÜL 
     Bu arada, Trabzonspor'un altyapısında forma giyen 8 sporcuya düzenlenen törenle ödül verildi. 
     Bordo-mavili takımın yönetim kurulu üyesi Nejdet Birinci, çeşitli kategorilerde altyapıda forma giyen Yetkin Demir, Emrah Şen, Remzi Üstün, Yunus Emre Haliloğlu, Emre Yaşar, Ali Köse, Uğur Sanal ve Müslüm Duran'a küçük futbol topu içinde saat verdi. 
     Birinci, futbolcuları hem saha içinde, hem de derslerinde gösterdikleri başarılardan dolayı küçük de olsa ödüllendirdiklerini söyledi. 
     Öte yandan, futbolcu izlemek üzere Polonya'da bulunan Trabzonspor Teknik Direktörü Şenol Güneş'in yarın gece döneceği bildirildi. 
     
</TEXT>
</DOC>
