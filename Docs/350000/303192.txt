<DOC>
<DOCNO> 303192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonyas11.html </URL>
<DATE> 2005/01/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Akıllı otoyola hoş geldiniz... 
</HEADLINE>
<TEXT>

     BBC 

      Almanya'nın uydu teknolojisi kullanarak otoyollarda araçları ağırlıklarına göre ücretlendirmeye yönelik projesi 2005'e girilmesiyle birlikte uygulamaya geçirildi. 
     Kameralar ve uydu haberleşmesi ile otoyola giren araçların karayolunu ne kadar kullandıklarına göre ödeme yapmalarını öngören sistem sayesinde ilk gün 120 aracın ödemelerini yapmadığı belirlendi. 
     Bu araçlar, yapmaları gereken ödemeye göre 75 ila 150 euro arasında değişen para cezalarına çarptırılacak. 
     'Toll Collect' adı verilen sistemin uygulamaya geçmesi, teknik aksaklıklar nedeniyle 16 ayı bulan bir gecikmeye uğradı. 
     Avrupa'nın en ileri otoyol ağını kurmayı hedefleyen Almanya için bu hem utanç verici bir durum oldu, hem de gecikmeler nedeniyle sistemin maliyeti büyük ölçüde arttı. 
     Otoyola giriş ve çıkışta bir gişede ödeme yapılması yerine, Almanya'daki sistem, her araca bir cihaz yerleştirilmesini ve katedilen yolun uzunluğuna ve ücretine göre, ücretlendirmenin otomatik olarak belirlenip tahsil edilmesini öngörüyor. 
     'Kullandığın kadar öde' sisteminin daha adil olduğunu vurgulayan hükümet, sistemin yılda 3 milyar 400 milyon dolar gelir getirmesini hedefliyor. 
     Ayrıca sağlanacak başarı sayesinde geliştirilen sistemin başka ülkelere de ihrac edilmesi umuluyor. 
     Avrupa Birliği, 2008 yılından itibaren Almanya’nın sunacağı sistemi standart kabul etme fikri üzerinde duruyor. 
     
     Avrupa'nın en yoğun yolları 
     Avrupa’nın en başta gelen transit ülkelerinden Almanya, aynı zamanda Avrupa'nın en yoğun otoyollarına sahip. 
     Her gün yüzbinlerce araç Doğu Avrupa’dan Batı Avrupa ülkelerine geçiş için Alman otoyollarını kullanıyor. 
     Bunlardan yaklaşık 800 bininin ağır vasıta olduğu tahmin ediliyor. Bunların üçte biri de yabancı. 
     Otoyollarda ortalama olarak kilometre başına 12,4 sent 22 yeni kuruş ücret alınıyor. 
     
</TEXT>
</DOC>
