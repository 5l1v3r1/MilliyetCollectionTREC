<DOC>
<DOCNO> 333024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo27.html </URL>
<DATE> 2005/04/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Rusya Futbol Federasyonu Başkanı sonunda dediğini yaptı... 
</HEADLINE>
<TEXT>

     Rusya Futbol Federasyonu Başkanı Vitaly Mutko, sonunda dediğini yaptı. 
     Göreve gelir gelmez Rusya Milli Takımı Teknik Direktörü Georgy Yartsev'i kovarak yerine yabancı uyruklu bir çalıştırıcı getireceğini söyleyen Mutko, FC Bayern Münih'in eski menajeri Ottmar Hitzfeld'e öneri götürdü. Açıklamalarıyla teknik direktör Yartsev'i bunaltan Mutkov, bir süre sonra istifasını veren Yartsev'in bu isteğini hemen kabul etmişti. 
     Rus Sport Express Gazetesi'nde yer alan habere göre Rusya Futbol Federasyonu, Alman Hitzfeld'e milli takımı çalıştırması için öneride bulundu, ancak Hitzfeld şu ana dek bu öneriye yanıt vermedi. 
     Ünlü teknik adama yakın kaynaklar, Hitzfeld'in öneriyi büyük bir olasılıkla kabul etmeyeceğini belirterek, Hitzfeld'in Rusya Milli Takımı'nı çalıştırmak istememesinin en büyük nedeninin, yabancı dil sorunu olduğunu kaydettiler. 
     Hitzfeld, Alman gazetelerine yaptığı açıklamada, bundan sonra nasıl bir görev üstleneceği konusunda 6 hafta boyunca çok ciddi olarak düşündüğünü belirterek, ''Çok üst düzey bir futbol takımında, Japonya veya Çin'de veya bir ulusal takımda macera denemeye açığım'' demişti. 
     Hitzfeld, 2001 yılında FC Bayern Münih, 1997 yılında ise BV Borussia Dortmund takımlarıyla, Avrupa Şampiyonlar Ligi şampiyonluğunu kazandı. 
     Teknik direktörlüğe ara veren ve İspanyolca ile İtalyanca dersleri alan Hitzfeld, bir dönem FC Chelsea Menajeri Jose Mourinho'ya yönelik eleştirileriyle gündeme gelmişti. 
     
</TEXT>
</DOC>
