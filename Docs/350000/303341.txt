<DOC>
<DOCNO> 303341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko07.html </URL>
<DATE> 2005/01/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
TL yatırım araçlarında yüksek reel getiri 
</HEADLINE>
<TEXT>

     2004 yılı TL cinsinden yatırım araçlarına 
     yatıranların yılı oldu. Kamu kağıtlarına yatırım yapanların yüzde 14.9-20.1 oranında reel getiri sağladığı 2004 yılında en yüksek reel getiri yüzde 22.6'yla Borsa'da oluştu. TL mevduat 10.9-15.9 getiri sağladı. Reel bazda en fazla kayıp ise yüzde 12.3'le dolarda oluştu. ANKA'nın, 2004 yılında yüzde 9.32 olan TÜFE'deki artışı dikkate alarak yaptığı belirlemeye göre, 2004 yılının tümünde 6 aydan 15 aya kadar vadeli kamu kağıtlarına yatırılan fonlarda nominal bazda yüzde 25.6 ile yüzde 31.3 oranında getiri oluştu. TÜFE'deki artıştan arındırıldığında kamu kağıtlarının yıllık reel getirisi yüzde 14.9 ile yüzde 20.1 arasında gerçekleşti. 
     
     EN YÜKSEK REEL GETİRİ BORSA'DA 
     En yüksek reel getiriyi ise Borsa yatırımcısı sağladı. 
     Borsa'ya yatırım yapanlar, 2004 yılının tümünde yüzde 22.6 oranında reel getiri elde etti. 
     Türk Lirası mevduata yatırım yapanlar da yüzde 10.9 ile yüzde 15.9 arasında reel kazanç sağladı. 
     
     DÖVİZ YATIRIMCISI ZARARDA 
     Döviz yatırımcısı ise reel bazda zarara uğradı. 2004 yılında dolara yatırım yapanların reel kaybı yüzde 12.3'ü buldu. Euro ve İngiliz Sterlini yatırımcısı yüzde 5.1, Japon Yeni yatırımcısı yüzde 8.5 reel zararla karşılaştı. 
     Dolar mevduatına yatırım yapanlar da yüzde 5.7-6 oranında reel kayba uğradı. Kurdaki değer kaybı da dikkate alındığında dolar mevduatına yatırım yapanların reel zararı yüzde 9.3 ile yüzde 9.9 arasında gerçekleşti. 
     Altına yatırım yapanlar da 2004 yılında yüzde 7.8 oranında reel zararla karşı karşıya kaldı. 
     
     ARALIK AYI 
     Aralık ayında en yüksek reel getiriyi Borsa sağladı. 
     Borsa'da söz konusu ay nominal olarak yüzde 11.1'lik artış gözlendi. DİE'nin söz konusu ay için yüzde 0.45 olarak açıkladığı tüketici fiyatları artışından indirgendiğinde Borsa'nın reel getirisi yüzde 10.6 düzeyinde oluştu. 
     Kamu kağıtları geçen ay yüzde 1-4.8, TL mevduat yüzde 1.1-1.2 reel getiri sağladı. 
     Buna karşın, dolarda yüzde 6.7, euroda yüzde 4.1, sterlinde yüzde 5.2, yende yüzde 6.3 reel kayıp oluştu. 
     Altın yatırımcısı da söz konusu ay yüzde 8.7'lik kayıpla karşılaştı. 
     
</TEXT>
</DOC>
