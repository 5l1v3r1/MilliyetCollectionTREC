<DOC>
<DOCNO> 327340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy06.html </URL>
<DATE> 2005/03/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
AKP'den '2001'den büyük kriz geliyor' diyen vekiline inceleme 
</HEADLINE>
<TEXT>

     AKP yönetimi, "Ekonomi şişirilmiş balon. 
     Türkiye'de şu anda herşey kriz öncesi ortamdan farksız" sözleri nedeniyle Adana Milletvekili Abdullah Çalışkan hakkında disiplin süreci öncesinde inceleme başlattı. 
     Abdullah Çalışkan'ın 22 Mart Salı günü Adana Ticaret Odası'nda yaptığı ekonomiye ilişkin açıklamalar AKP yönetimini kızdırdı. Çalışkan'ın medyaya yansıyan, "Türkiye'de şu anda herşey kriz öncesi ortamdan farksız. 
     Dolar çok düşük. Piyasalar durgun. Dış ticaret açığı yükseldi. Ekonomi adeta şişirilmiş balon gibi. Birileri bir iğne batırsa patlayacak, 2001 krizinden daha büyük bir kriz olacak. Bu tablo kriz öncesi tablodan farksız" sözleri parti yönetiminin disiplin süreci için düğmeye basmasın neden oldu. 
     Parti yönetimi, Başbakan Erdoğan'ın, "Grup yönetiminden izin almadan açıklama yapılmasın" talimatı doğrultusunda Çalışkan'ın konuşmasının tam metnini alarak incelemeye başladı. Konuşmanın Erdoğan'ın özellikle ekonomiye yönelik "olumsuz senaryolar üretenlere malzeme verilmemesi" yönünde partililerden daha duyarlı olmalarını istediği bir dönemde yapıldığına dikkat çekerek, Çalışkan'ın sözlerinde suç unsuru bulunup bulunmadığına ilişkin rapor hazırlamaya başladı. Çalışkan'ın ifadesi de alınacak. 
     Parti yönetiminin hazırlayacağı rapora göre Çalışkan'ın ihraç ya da başka bir ceza istemiyle disiplin kuruluna sevki konusunda karar Başbakan Erdoğan tarafından verilecek. 
     Erdoğan ayrıca enerji ihaleleri soruşturması kapsamında haklarında iddialar ortaya atılan AKP Ağrı Milletvekili Cemal Kaya ile Batman Milletvekili Nezir Nasıroğlu hakkında disiplin sürecinin başlatılıp başlatılmayacağına da karar verecek. 
     
</TEXT>
</DOC>
