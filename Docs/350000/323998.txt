<DOC>
<DOCNO> 323998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun59.html </URL>
<DATE> 2005/03/16/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Kırgızistan'da seçimler sonrası gerginlik tırmanıyor 
</HEADLINE>
<TEXT>

     Kırgızistan'da genel seçimlerin ilk turunun yapılmasından sonra başlayan eylemler, 13 Mart'ta yapılan ikinci tur seçim sonuçlarının açıklanmasının ardından giderek artıyor. 
     Azatlık Radyosu'nun internet sitesinde yer alan habere göre, Calalabad ve Narın eyaletlerinde göstericiler iki ilçedeki yerel yönetim binalarını işgal etti. 
     Calalabad eyaletine bağlı Bazarkorgon ilçesindeki olayda göstericiler, seçim sonuçlarının iptalini ve Devlet Başkanı Askar Akayev'in istifasını isterken, göstericilerin rehin aldığı Belediye Başkanı, özel polis tarafından kurtarıldı. 
     Calalabad eyaletindeki bir beldede de 1500 civarında gösterici, belde belediye binasının kapısına kilit vurdular. ''Askar Akayev istifa etmedikçe belediyenin çalışmalarını kabul etmeyeceğiz'' diyen göstericiler, çalışanların binaya girmesine de izin vermiyor. 
     Narın Eyaleti'ne bağlı Koçkor ilçesindeki işgalci eylemciler ise Belediye Başkanı ve Koçkor İlçe Mahkamesi ile Bişkek 1 Mayıs İlçe Mahkemesi heyetinin istifasını istiyorlar. 
     Öte yandan, Calalabad eyalet merkezinde protesto gösterileri yapıldığı, Oş kentinde de Kırgızistan Halk Hareketi'nin düzenlemek istediği mitingin güvenlik güçleri tarafından engellendiği bildirildi. 
     
</TEXT>
</DOC>
