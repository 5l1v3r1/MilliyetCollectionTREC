<DOC>
<DOCNO> 302270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur12.html </URL>
<DATE> 2004/12/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Son ödülünü ölüm yatağında aldı 
</HEADLINE>
<TEXT>

     Genç yönetmen Yıldırım Görücü, ödülünü kanser tedavisi gördüğü hastane yatağında aldı. 
     ''Ömür 8 gün, lakırdı 9'' adlı tiyatro oyunuyla ödül kazanan Yıldırım Görücü'nün ödülü, şuuru kapalı şekilde yattığı hastane odasında Kültür ve Turizm Bakanı Erkan Mumcu ile Müsteşar Mustafa İsen tarafından yakınlarına verildi. 
     Bayındır Tıp Merkezi'nde tedavi gören Yıldırım Görücü, TOBAV ile Kültür ve Turizm Bakanlığı tarafından açılan yarışmada ödül kazandı. Ödül töreni Ocak ayında düzenlenecek olan yarışmada ödüle değer bulunan Görücü'nün kanser nedeniyle hastanede tedavi gördüğü, törenle ilgili ayrıntılar planlanırken farkedildi. 
     Bunun üzerine sanatçıya bir jest yapmaya karar veren yetkililer, hemen harekete geçerek Bayındır Tıp Merkezi'nde Görücü'yü ziyaret etti. Şuuru kapalı bulunan sanatçının ödülü, Bakan Mumcu ile Müsteşar İsen tarafından hastane odasında düzenlenen törenle yakınlarına teslim edildi. 
     
     KENDİNİ TİYATROYA ADADI 

     Erzurum'da 1963 yılında dünyaya gelen Yıldırım Görücü, kendini tiyatro sanatına adadı. 
     Babasının idealist genç bir doktor olması nedeniyle yurdun birçok farklı yerinde eğitimini tamamlayan Görücü, o yıllarda aktif olan halk eğitim merkezlerinde ilk tiyatro heyecanını tattı ve bu heyecanın peşinde koşmaya karar verdi. 
     Yüksek öğrenimini iktisat dalında yapan Görücü, öğrenim gördüğü Kayseri'de tiyatro kolunun sahneye koyduğu Turgut Özakman'ın ''Ah Şu Gençler'' adlı oyununda üstlendiği rollerde gösterdiği başarıyla alkışlandı. 
     Oktay Arayıcı'nın ''Rumuz Goncagül'' adlı oyunundaki ''Sıtkı'' karakteriyle yıldızı parlayan sanatçı, seyircinin beğenisini toplamakla kalmadı, aynı zamanda yönetimin de dikkatini çekti. Bu durum, Görücü'nün pozisyonunun farklılaşmasını ve yetkilerinin artmasını sağladı. Böylece ilk iş olarak tiyatro kolunu tiyatro bölümü haline getiren sanatçının ilk tohumlarını ektiği bu bölüm daha sonra 4 yıllık okul haline getirildi. 
     Konservatuvarın gösterdiği başarılar, diğer belediyeleri de konservatuvar kurmaya itti ve Yıldırım Görücü, Melikgazi Belediyesi Konservatuvar Müdürü olarak atandı. 
     Pekçok tiyatro oyununa imza atan ve idealist tavrı, çalışkanlığıyla tiyatro çevrelerinde çok sevilen Görücü'nün yönettiği oyunlar arasında Ülker Köksal'ın ''Uzaklar'', Oğuz Atay'ın ''Oyunlarla Yaşayanlar'', Agatha Christie'nin ''On Küçük Zenci'', Turgut Özakman'ın ''Fehim Paşa Konağı'' ile ''Resimli Osmanlı Tarihi'', Dinçer Sümer'in ''Gül Satardı Melek Hanım'' ve Erman Canatan'ın ''Batakhane Güzeli'' adlı eserleri yer alıyor. 
     TOBAV ile Kültür ve Turizm Bakanlığı'nca atılan oyun yazarlığı yarışmasında ödül kazanan sanatçı, yarışmaya ''Ömür 8 gün lakırdı 9'' adlı yapıtıyla katılmıştı. 
     

     
</TEXT>
</DOC>
