<DOC>
<DOCNO> 337874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur35.html </URL>
<DATE> 2005/04/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Öğretmenlerin sevk kağıdı tartışması karakolda bitti 
</HEADLINE>
<TEXT>

     Manisa'nın Alaşehir İlçesi'nde bir lisede müdür yardımcısı ile öğretmenler arasında sevk kağıdı imzalatma meselesi yüzünden çıkan tartışma, olaya Eğitim-Sen Şube yöneticilerinin de karışması sonucu karakola yansıdı. 
     Alınan bilgiye göre, Sekine Evren Kız Meslek Lisesi öğretmenlerinden Hasan Hüseyin Özhan, Necati Tozduman, Ahmet Bülent Ercan ve Fatih Birinci, Baş Müdür Yardımcısı Ali Gürbüzer'den, hastaneye sevk kağıdı istediler. 
     Gürbüzer, okul müdürünün dışarıda olduğunu, kendisinin sevk kağıdı vermeye yetkisinin bulunmadığını söyleyince tartışma çıktı. Öğretmenler, bir süre sonra Eğitim-Sen Şubesi yöneticileriyle okula tekrar geldiler. 
     Eğitim-Sen yöneticilerinden Hasan Hüseyin Erkol ve Muammer Yavaşoğlu ile Başmüdür Yardımcısı Gürbüzer arasında konuyla ilgili tartışma çıktı. 
     Karakola yansıyan tartışmada, öğretmenlerin birbirinden şikayetçi olmaları üzerine, İlçe Emniyet Müdürlüğü'nce ''hakaret ve tehdit etmek'' suçlamasıyla soruşturma başlatıldı. 
     
</TEXT>
</DOC>
