<DOC>
<DOCNO> 304687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo17.html </URL>
<DATE> 2005/01/08/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ankaragücü'nde Brezilyalı Flavio kampa katıldı... 
</HEADLINE>
<TEXT>

     Ligin ikinci yarı hazırlıklarını Antalya Belek'te sürdüren Ankaragücü'nde, Brezilyalı futbolcu Flavio Ivis Da Silva kampa katıldı. 
     Brezilya'nın Porto Prante takımında forma giyen 29 yaşındaki orta alan oyuncusu Flavio, daha önce Fenerbahçeli Alex'in de oynadığı Palmeras takımında beş sezon forma giydi. 
     Türkiye'de futbolun çok sevildiğini bildiğini, özellikle arkadaşı Alex'den Türkiye hakkında olumlu sözler duyduğunu ifade eden Flavio, başarılı olacağını söyledi. 
     Bu arada, sarı-lacivertlilerde ikinci yarı hazırlıkları tüm hızıyla sürüyor. Sabah kros, akşam saatlerinde de taktik çalışması yapan takımda İsmet dışında sakat oyuncu bulunmuyor. Kampa katılan Baidoo da takımdan ayrı çalışmalara başladı. 
     Teknik Direktör Sakıp Özberk, takımın çalışmasından memnun olduğunu, kadroyu şekillendirmek için çalışmalara başladığını söyledi. 
     Ankaragücü, Antalya'daki ikinci hazırlık maçını Kayseri Erciyespor'la yarın yapacak. 
     
</TEXT>
</DOC>
