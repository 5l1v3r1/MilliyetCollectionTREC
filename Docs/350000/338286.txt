<DOC>
<DOCNO> 338286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/ekonomi/eko03.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saudi Oger ihaleye Türk ortakla girecek 
</HEADLINE>
<TEXT>


Türk Telekom'a TT talip olan şirketlerden Oger Telekom'un Genel Müdürü Poal Doany, ihaleye bir Türk firmasıyla ortak teklif vereceğini açıkladı. Doany, şirket ismi vermedi 

GÜLÇİN ÜSTÜN Ankara 

İhale hazırlıkları süren Türk Telekom ihalesinin 'ciddi alıcılar'ı arasında gösterilen Saudi Oger Telekom, ihaleye 'bir Türk firmasıyla ortak' teklif vereceğini söyledi. Alternatif firmalarla görüşmelerin son aşamaya geldiğini belirten Oger Telekom Genel Müdürü Poal Doany, "İhaleye ortak gireceğimiz firma, ön yeterlilik almamış yeni bir firma olacak. Avea konusunda hiçbir sorunumuz yok" diye konuştu. 
TT'nin kuruluşunun 10. yıldönümü için önceki gün düzenlenen törene katılan Doany, Telefonica'nın Avea hakkında yeterli bilgi alamaması ve Avea'nın yönetim yapısının belirsiz olması nedeniyle ihaleden çekildiğinin anımsatılması üzerine, "Telefonica'nın yaşadığı sorunu biz yaşamadık. Bilgilendirme konusunda bir sıkıntı olmadı. Avea konusunda da bizim bir endişemiz yok. Oldukça istekliyiz. Güçlü bir aday olduğumuzu da düşünüyorum" dedi. 
Türkiye'deki telekomünikasyon sektörünü iyi tanıyan bir firma ile birleşmenin kendileri için çok önemli olduğuna dikkat çeken Doany, firmanın adını şimdi açıklamalarının görüşmelerin seyri açısından doğru olmadığını, iki hafta içinde açıklayacaklarını ifade etti. 

'Ben görüşmedim' 
TT yetkilileri ise "Firmaların farklı yatırımcılarla birleşerek teklif vermesini bekliyoruz. Birçoğu son dakikayı bekleyecek. Birleşmeler için son tarih 21 Mayıs" dediler. 
Avea Genel Müdürü Cahit Paksoy, TT'nin veri odalarına giren şirketlerin gereken bilgileri aldığına dikkat çekerek, "Telefonica yetkilileri ile ben hiç görüşmedim. Benimle hiç muhatap olmadılar. Avea ile ilgili bir bilgi sorunu olduğunu düşünmüyorum" dedi. 

'İç güveyi alacağız' 
Ulaştırma Bakanı Binali Yıldırım, "Biz aslında TT'yi özelleştirmiyoruz. TT'den Posta İşletmeleri'ni çıkardık bir başkasını iç güveyi alacağız. Sofrada boş tabak ve kaşık var. Oraya birini ekleyeceğiz. Biz özelleştirmeyi böyle düşünüyoruz. Bu süreçte TT personeline de ihtiyacımız olacak. Çünkü TT'nin daha yapacağı çok iş var" diye konuştu. 

Tüpraş'ta ihale süreci başladı Tüpraş'ın yüzde 51 oranındaki hissesinin blok satışına ilişkin ihale süreci dün gazetelere verilen ilanlarla başladı. İlana göre ihale, kapalı zarf içinde teklif almak ve görüşmeler yapmak şeklinde, pazarlık usulü ile gerçekleştirilecek. Yatırımcılar, şirketin tanıtım dokümanı ile şartnameyi, "gizlilik taahhütnamesi"nin imzalamalarının ardından 3 Mayıs'tan itibaren 20 bin dolar vererek alabilecek. İhaleye katılım için şirketlerin yapacağı başvurular, 13 Haziran'a kadar alınacak. 
Önyeterlilik alan firmalar istemeleri halinde 1 - 29 Temmuz arasında 50 bin dolar karşılığında bilgi odasına girebilecek. 
Yatırımcılar, bu süreçlerin ardından tekliflerini en geç 2 Eylül 2005 saat 16.00'ya kadar verecekler. Bu arada Petrol - İş Sendikası Tüpraş'ın yüzde 51'inin blok satışına karşı iptal istemiyle yargıya başvuracağını bildirdi. Tüpraş daha önce de Efremov Kautschuk GmbhZorlu Grubu ortaklığına 1.3 milyar dolara satılmış ancak satış sendikanın açtığı dava sonucunda iptal edilmişti. 


</TEXT>
</DOC>
