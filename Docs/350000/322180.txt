<DOC>
<DOCNO> 322180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko33.html </URL>
<DATE> 2005/03/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Serdengeçti 30 yıldır yüksek enflasyondan birileri sebeplenmiştir 
</HEADLINE>
<TEXT>

     Türkiye Cumhuriyet Merkez Bankası Başkanı Süreyya Serdengeçti, Türkiye'de 30 yıldır yüksek enflasyondan birilerinin sebeplendiğini ve son 4 yıldır da enflasyonun düşmesinden dolayı birilerinin rahatsız olduğunu söyledi. 
     Adana Sanayi Odası ASO ve Dünya gazetesi tarafından düzenlenen ''Para Politikaları'' konulu konferansa katılan Serdengeçti, Merkez Bankası'nın sadece enflasyona kilitlendiği yolundaki yorumların haksızlık olduğunu, bankanın, fiyat istikrarının sağlanması yolunda çalışmalar da yaptığını ifade etti. 
     ''Türkiye'de enflasyonun düşürüleceğine kimse inanmıyordu'' diyen Serdengeçti, şunları kaydetti 
     ''Türkiye'de 30 yıldır yüksek enflasyondan birileri sebeplenmiştir. Ancak, enflasyonun son 4 yıldır düşmesinden dolayı da birileri rahatsızdır. Enflasyonun düşmesine karşın halen dünyada en yüksek enflasyona sahip ülkelerden biriyiz. Bu konuda rehavete kapılmamalıyız.'' Serdengeçti, Merkez Bankası'nın faiz politikasının açık olduğunu, faizdeki kararları gelecekteki enflasyona göre aldıklarını ve bunun için de geniş bir sepetlerinin bulunduğunu kaydetti. 

     
</TEXT>
</DOC>
