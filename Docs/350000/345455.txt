<DOC>
<DOCNO> 345455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur21.html </URL>
<DATE> 2005/05/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Huntington Türkiye AB'ye giremeyecek 
</HEADLINE>
<TEXT>

     "Medeniyetler Çatışması" adlı kitabı büyük yankı yaratan Harvard Politik Bilimler Akademisi Öğretim Üyesi Prof. Dr. Samuel Huntington, Türkiye’nin AB’ye giremeyeceğini savundu. Huntington, "Çünkü Avrupalılar Türkiye’yi istemiyor. Ellerinden gelen her şeyi yapacaklar. 
     Türkiye’nin üyeliği Avrupa’da daha çok bölünmelere yol açar" dedi. 
     Prof.Dr. Samuel Huntington, CNNTürk’te canlı Manşet programında, Mehmet Ali Birand’ın sorularını yanıtladı, Türkiye’nin AB’ne üyelik sürecini değerlendirdi. 
     
     "TÜRKİYE AB’YE GİREMEYECEK" 
     Türkiye’nin AB’ye alınmayacağı öngörüsünde bulunan Huntington, şunları söyledi 
     "Türkiye AB’ye girmeyecek. Çünkü, Avrupalılar Türkiye’yi istemiyorlar. Dolayısıyla ellerinden gelen her şeyi yapacaklar. Türkiye’yi AB dışında tutabilmek için, bunu geçerli bir zemine oturtmak için ellerinden geleni yapacaklar. Öyle bir noktaya geldiler ki Türkiye’ye "evet" diyemiyorlar, ’hayır’ da diyemiyorlar ve almaları gereken kararları erteliyorlar. Türkiye önümüzdeki yıllarda AB’ye giremeyecek." 
     
     "TÜRKİYE’NİN ÜYELİĞİ AVRUPA’YI BÖLER 
     Dini, kültürel, tarihsel açıdan Türkiye’nin Avrupa’nın bir parçası olduğunun söylenemeyeceğini dile getiren Huntington, "Türkiye’nin üyeliği Avrupa’da daha çok bölünmelere yol açar" dedi. Huntington, Türkiye’nin İslam dünyasında biraz faal ve daha yapıcı rol üstlenmeyi denemesi önerisinde bulundu. 
     
     "TÜRKİYE GÜVENLİĞE ÖNEM VERMELİ" 
     Türkiye’nin birtakım sorunların üzerine gidebileceğini belirten Huntington, bulunduğu konum itibariyle tehlikeli bir bölgede yer aldığını, bu nedenle güvenliğini sağlaması gerektiğini söyledi. Huntington, "Bundan 10 yıl sonra Arap olmayan ülkeler diğer silahlara sahip olacaklar. İsrail, İran, Hindistan, Pakistan ve Rusya. Bu silahlara sahip olacak ülkeler, kendi ulusal çıkarlarını öne çekeceklerdir. 
     Bu da Türkiye’nin çıkarlarına ters düşebilir" diye konuştu. 
     Bu tür silahlarla ilgili bilgilerin terör guruplarının eline geçebileceğine dikkat çeken Huntington, Türkiye’nin bütün bunları düşünmek için yeterince nedeni olduğunu kaydetti. 
     Samuel Huntington Türkiye-ABD ilişkilerini değerlendirirken de "Türkiye’yle ilgili birtakım endişeler var. Türkiye, kendileri ve dünyadaki rolleri konusunda kararsız. Washington’daki insanlar da Türkiye ne yöne doğru gidecek onu merak ediyor" dedi. 
     ABD’nin Irak işgaline ilişkin de değerlendirmede bulunan Huntington, Irak’ta görüş ayrılıkları bulunduğunu ve bu durumun devam edeceğini belirtti. Huntington, Saddam Hüseyin’in düzenini bir şekilde Irak’a empoze edebildiğini hatırlatarak, bu düzenin bozulmasının ise ülkede boşluk yarattığını söyledi. ABD’nin Saddam’ı devirme girişimini "gerekli değildi" şeklinde değerlendiren Huntington, Saddam’ın devrilmesiyle birlikte iktidarda boşluk oluştuğunu, farklılıkların iktidar mücadelesi vermeye başladığını anlattı. 
     ABD’nin Irak’ı işgal etmeden önceki yaklaşımında eksiklik olduğunu söyleyen Huntington, ABD’nin eksikliğinin "aile ve aşiretlerin Irak toplumundaki rolünü göz ardı etmek" olduğunu ifade etti. Irak’ta akraba evliliğinin yaygın olduğunu, bunun da aile bağlarının gücünü gösterdiğine işaret eden Huntington, bu unsurun Amerikalıları şaşırtan noktalardan biri olduğunu vurguladı. 
     Huntington, Amerika’nın Irak’taki sorunlarla baş etme konusunda hazırlıksız yakalandığını söyledi. 
     
</TEXT>
</DOC>
