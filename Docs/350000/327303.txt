<DOC>
<DOCNO> 327303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun19.html </URL>
<DATE> 2005/03/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Alman kasabası, akli dengesi bozuk Türk'ü savunmak için ayaklandı 
</HEADLINE>
<TEXT>

     Almanya'nın Hof kenti yakınlarındaki Lichtenberg kasabasında yaşayan vatandaşlar, 9 yaşındaki Peggy Knobloch'u öldürmek suçundan ömür boyu hapse mahkum edilen, akli dengesi bozuk Ulvi K'yı, cinayet işlemediği gerekçesiyle savunmaya çalışıyorlar. 
     Gudrun Rödel adlı bir Alman kadın tarafından oluşturulan ''Ulvi yanlısı vatandaşlar girişimi'' Pro-Ulvi-Bürgerinitiative adlı grup, Ulvi K'nın akli dengesi bozuk olduğu için daha önce Peggy'yi öldürdüğü şeklinde ifade verdiğini savunuyor ve Peggy'nin cesedinin bugüne kadar bulunamadığına işaret ederek, görgü tanıklarının verdiği ifadeler doğrultusunda Ulvi K'nın masumiyetine inanıyor. 
     Akli dengesi bozuk bir çocuk sahibi Rödel, Der Spiegel dergisine yaptığı açıklamada, Ulvi K'nın baskı altında böyle bir ifade verdiğini, nitekim ifadesini daha sonra geri çektiğini hatırlatarak, mahkemenin Ulvi K'yı yeterli delil bulunmamasına rağmen yargıladığını, bugüne kadar kendilerinin topladıkları delillerin Ulvi K'nın masum olduğunu gösterdiğini savundu. 
     Grubun sözcüsü Norbert Rank, küçük Peggy'nin son olarak görüldüğü 7 Mayıs 2001 tarihinde, Peggy'nin arkadaşlarının, kendisini beklediği öne sürülen Ulvi K'yı görmediklerini, diğer bir gencin de Peggy'yi, öldürüldüğü belirtilen saatlerden sonra da paten kayarken gördüğünü söyledi. 
     Rank, bunun yanı sıra Peggy'nin 8 Mayıs 2001 tarihinde yabancı bir ülkeden olduğu tahmin edilen bir kadınla birlikte görüldüğünü, bir emeklinin de Ulvi K'nın, Peggy'nin öldürüldüğü belirtilen saatlerde kendisi için odun topladığını söylediğini belirtti. 
     En önemli izin Türkiye'ye uzandığına dikkat çeken Rank, polisin, Peggy'nin annesinin Türk dostunun Türkiye ile yaptığı bir telefon görüşmesi sırasında aile yakınlarına, Peggy'yi Türkiye'ye kaçırsa neler olabileceği şeklinde bir soru sorduğunun tespit ettiğini kaydetti. 
     Polisin söz konusu Türkün katil olduğuna inanmadığını ifade eden Rank, ancak bu gelişmelerden dolayı Peggy'nin Türkiye'ye kaçırılmış olma ihtimali de bulunduğuna dikkat çekti. 
     Lichtenberg kasabasının Belediye Başkanı Hans Denzler de kasabada yaşayan halkın büyük bölümünün Ulvi K'nın masum olduğuna inandığını söyledi. 
     Babası Türk, annesi Alman olan Ulvi K, Peggy'ye tecavüz ettiğini, daha sonra da küçük kızı öldürdüğünü, babasının da cesedi sakladığını söylemiş, daha sonra bu ifadesini geri çekmişti. 
     Hof Eyalet Mahkemesi, Peggy'nin cesedinin bugüne kadar bulunamamış olmasına rağmen Ulvi K'yı ömür boyu hapis cezasına çarptırmıştı. 

     
</TEXT>
</DOC>
