<DOC>
<DOCNO> 344076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonyas06.html </URL>
<DATE> 2005/05/19/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Brooklyn, Türk kökenli Amerikalıların başkenti 
</HEADLINE>
<TEXT>

     New York’un en büyük semti olan ve 70 binin üzerinde Türkün yaşadığı tahmin edilen Brooklyn’de renkli etkinlikler ve geniş katılımla bir Türk Kültür Festivali düzenlendi. 
     Brooklyn Belediye Başkanı Marty Markowitz ile Türkiye’nin New York Başkonsolosu Ömer Önhon’un evsahipliğinde Brooklyn Belediye Binası’nda düzenlenen festivale, Türkiye’nin BM Daimi Temsilcisi Büyükelçi Baki İlkin’in yanı sıra, çoğu Amerikalı olan kalabalık bir misafir topluluğu katıldı. 
     Festivale katılan misafirlere, Brooklyn’de bulunan Türk restoranlar tarafından hazırlanan yemek ve tatlılar ikram edildi. 
     Festival kapsamında Beşiktaş Belediyesi Folklor Ekibi’nin sunduğu halkoyunları, Bursa İşitme Engelliler Kılıç-Kalkan Ekibi ve Mehteran Bölüğü gösterisi büyük ilgi gördü. 
     Brooklyn Belediye Başkanı Markowitz, Brooklyn’in ABD’de en fazla Türkün yaşadığı şehir olduğunu ifade ederek, böyle bir etkinliğe ev sahipliği yapmaktan büyük mutluluk duyduklarını söyledi. Kalabalık Türk topluluğundan dolayı Brooklyn’i Türklerin ABD’deki başkenti olarak ilan ettiğini belirten Markowitz, Brooklyn’deki Türk toplumunun büyük başarılara imza attığını da kaydetti. 
     Festival ile Türk kültürüne yönelik bir kutlama yaptıklarını belirten Markowitz, şöyle konuştu 
     "Bugüne kadar Brooklyn’deki Türk toplumunun son derece geniş olduğunun biliyorduk ama bu gerçeği resmen tanımamıştık. Türk Konsolosluğu ile Türk toplumuna olan saygımızı, minnetimizi dile getirmek, Türk toplumunun katkıları sayesinde New York ve ABD’nin daha iyi bir duruma geldiği mesajını vermek için bu etkinliği düzenledik. 
     Umuyoruz bir gün Türk Başkonsolosluğu da Brooklyn’e taşınır." Geceye sadece Türklerin değil, Yahudilerin, Hıristiyanların ve Hinduların da katıldığını ifade eden Markowitz, Türklerin özellikle 2. 
     Dünya Savaşı sırasında Yahudilere yaptığı yardımlardan da bahsederek konuşmasını "Teşekkürler Türkiye" diye bitirdi. 
     Kendisini Türk-Yahudi bir Amerikalı olarak tanıtan Markowitz, festivale katılan Beşiktaş Belediye Başkanı İsmail Ünal’a bir plaket verdi, Brooklyn ve Beşiktaş belediyelerinin de kardeş şehir olduğunu açıkladı. 
     Festival kapsamında Türkiye’nin kültürünü, mutfağını ve turistik güzelliklerini tanıtıcı bir dizi faaliyet gerçekleştirdiklerini belirten Başkonsolos Önhon, "Amerikalı katılımcılara gayet güzel bir akşam yaşatıldı. Böyle bir etkinliği gerçekleştirdiğimiz için çok mutluyuz"dedi. 
     Bu arada, geceye katılanlardan toplanan bağışların, düşük gelirli ailelerin çocukları için planlanan bir yaz kampının finansmanı için kullanılacağı belirtildi. 
     Türk Kültür Festivali’ne yerel Amerikan basınının da yakın ilgi gösterdiği gözlendi. 
     
</TEXT>
</DOC>
