<DOC>
<DOCNO> 321704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/spor/axspo01.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şike de, teşvik de var' 
</HEADLINE>
<TEXT>


Azerbaycan'da Hazar Lenkeran takımını çalıştıran Rasim Kara ile öğrencileri Oktay Derelioğlu ve Deniz Kolgu, Türk futbolunun iyice kirlendiğini söylediler 


'Rap rap yürüyeceksin' 
RASİM KARA "Ben, Mustafa Denizli ve Fatih Terim yabancı hayranlığı, şike ve kokuşmuşluk yüzünden Türkiye'de görev almadık. Türkiye'de şike de var, teşvik primi de. Aldığını söyleyenler sonra susturuluyor. Kokuşmuşluk gittikçe artıyor. Bunun önüne geçmek için acımasız olacaksınız. Çizmeyi giydiğiniz zaman rap rap yürüyeceksiniz, can yakacaksınız. Ama asıl problem medya. İçlerinde Türk toplumunu yanlış yönlendirenler var". 

'Yer yerinden oynar' 
OKTAY DERELİOĞLU "Kesinlikle şike var. En karakterli oyuncu bile karşılaşmıştır. Hatır şikesi bana da teklif edildi. Bir arkadaşım gol atmamamı istedi. Ama ben çıktım, gol attım. Herkes onurlu olmalı. Sebat ile geçen sezon 42 puanla ligde kaldık. Bursa düştü. Orada neler döndü, her şey es geçildi. Anlatmaya kalksak, yer yerinden oynar, ama sonuç alınamaz. Bu tür olaylar BBG'ye, "Benimle evlenir misin", "Gelinim olur musun"a benzer". 

"İncelenmesi lazım" 
DENİZ KOLGU "Üç büyük kavramı yıkılmadan düzen olmaz. Anelka'yı, Alex'i alan büyüklerimiz yatırımlarının meyvesini istiyor. Lig dengelenmeli. Para alamayınca, bu tür teklifleri ister istemez kabul edenler var. Diyarbakır'da yaşadığım şeyleri bir duysanız. Mucize şekilde ligde kaldık. İncelenmesi lazım. Altı ay para almayacağım, bir maç gelecek, enteresan bir para kaynağı çıkacak. Nasıl oynamazsın. Şikenin nedeni ekonomik". 


</TEXT>
</DOC>
