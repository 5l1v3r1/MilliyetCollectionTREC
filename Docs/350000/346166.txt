<DOC>
<DOCNO> 346166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonyas08.html </URL>
<DATE> 2005/05/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Angelina Jolie'den, "boşanana kadar Brad Pitt'e hayır"... 
</HEADLINE>
<TEXT>

     Oscarlı ünlü aktris Angelina Jolie, geçmişte annesini aldatan babasını asla affetmediği için evli olduğu sürece Brad Pitt ile sadece arkadaş kalacağını açıkladı. 
     "Mr.and Mrs. Smith" filminin setinde Pitt ile tanışan ve ünlü aktörün boşanmasında rol oynadığı söylenen Angelina Jolie, son olarak Afrika gezileri sırasında Pitt ile fotoğraflanmasının ardından büründüğü sessizliği "Marie Claire" dergisinin ABD baskısı için bozdu. Okuyucuyla 7 Haziran’da buluşacak dergiye Brad Pitt ile arkadaşlığı dahil pek çok konuyla ilgili açıklamalarda bulunan Jolie, Pitt ile "güzel bir dünyalarının olduğunu" söyledi. 
     Bununla birlikte duygusal bir ilişkiye şu anda başlamayacağını dile getiren Jolie, "Babam annemi aldatmıştı. Onu asla affetmedim. 
     Sabah kalktığımda aynada kendimden nefret etmek istemediğim için asla bunu yapmam" dedi. 
     
     "OĞLUMA BABA ARIYORUM" 

     Brad Pitt ile duygusal birlikteliği olmadığını, ancak hayatında başka kimsenin de bulunmadığını belirten güzel yıldız, bundan sonra hayatına ancak evlat edindiği Maddox’un babası olmayı hak edecek bir kişinin girebileceğini belirtti. 
     Evlat edindiği 4 yaşındaki Maddox’un hayatındaki en önemli varlık olduğunu da vurgulayan Jolie, "Çocuk sahibi olmak benim hayatımdaki en güzel şey. Depresyona girmek, sarhoş olmak gibi düşüncelerin hepsi insanın kafasından uzaklaşıyor" sözleriyle yeni yaşamını anlattı. 
     Bu arada, Angelina Jolie, "Inside the Actor’s Studio" adlı söyleşi programında da aynı konuya ilişkin açıklamalarda bulundu. 
     Burada sinema öğrencileriyle söyleşen Jolie, Brad Pitt ile rol aldıkları filmde uyum içinde çalıştıklarını ifade etti. Pitt ile çalışmanın kendisi için çok iyi bir deneyim olduğunu vurgulayan Jolie, "O çok mütevazı, eğlenceli ve iyi bir insan" dedi. 
     
</TEXT>
</DOC>
