<DOC>
<DOCNO> 308893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonsiy03.html </URL>
<DATE> 2005/01/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan kurban manzaralarını değerlendirdi Bu bir kültürdür 
</HEADLINE>
<TEXT>

     ERGÜN AYAZ, ZAFER TOKUŞ Sakarya DHA 

Başbakan Recep Tayyip Erdoğan, Kurban Bayramı'nda sokakların kan gölüne dönmesiyle ilgili haberleri "Medya, 'İnekler yolda kesiliyor' diye yazıyor. Bunları yazarken Müslümanlar'ın değer yargılarıyla oynamamak lazım. Bu bir kültürdür" diye eleştirdi. 
     Sapanca'da önceki akşam AKP ilçe Teştkilatı ve vatandaşlarla Halk Eğitim Merkezi'nde düzenlenen bayramlaşmaya katılan Erdoğan, görüntülerin "vahşet" olarak nitelendirildiğini de anımsatarak modern adam örneği verdi. Erdoğan, "Kesimhaneler noktasına katılıyorum, ama bir yere kolay kolay hemen gelinmiyor. Normal hayatta da bazı şeyler yaşanıyor. Çok modern bir adam otomobilin camından kola kutusunu atabiliyor" dedi. Erdoğan kurban kesiminde bazı istisnalar olabileceğini, ancak kurban kesimlerinin yavaş yavaş tamamen modern kesimhanelerde yapılacağını söyledi. 
     
     Programını gizli tuttu 
     Erdoğan, bu bayramda son derece gizli tuttuğu bir programı uyguladı. Erdoğan, bayramın 2. günü Sapanca'nın Mahmudiye köyündeki AKP Diyarbakır Milletvekili İhsan Arslan'ın villasına geldi. Villaya kimse yaklaştırılmadı. Villanın yaklaşık bir kilometre uzağındaki giriş yolunda da jandarma önlem aldı ve burada evi olanların dışında kimseyi villa yoluna sokulmadı. Erdoğan ve eşi dün öğlen saatlerinde villadan ayrıldı. Erdoğan, yol kenarında toplanan köylülerle makam aracının camını açarak bayramlaştı. 
     
</TEXT>
</DOC>
