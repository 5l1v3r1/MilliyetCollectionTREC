<DOC>
<DOCNO> 339142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun03.html </URL>
<DATE> 2005/05/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İşkenceci kadın asker suçunu itiraf etti, en fazla 16.5 yıl yatacak 
</HEADLINE>
<TEXT>

     Bağdat’taki Ebu Garib hapishanesinde Iraklı tutuklulara işkence yapmakla suçlanan Amerikan askerlerinden Lynndie England, işkence skandalındaki rolünü itiraf etti. 
     22 yaşındaki England, Ebu Garib’de ele geçirilen fotoğraflarda, Iraklı tutukluların fiziksel ve cinsel olarak işkenceye tabi tutulduğu belgelerde yer alıyordu. Suçunu itiraf ettiği için England’ın, görevini kötüye kullanmak gibi hakkındaki bütün suçlamalardan yargılanmayabileceği ve cezasına karar verilecek şekilde birkaç gün sorguya alınabileceği belirtiliyor. 
     Mahkemede England’ı savunan avukat Rick Hernandez, Amerikan askerinin, ciddi öğrenme bozuklukları ve akıl sağlığı problemleri bulunduğunu savundu. Bir fotoğrafta, kafasına torba geçirilmiş çıplak bir Iraklıyı tasmayla tutarken görülen England, kendisi gibi işkenceden suçlanan Amerikan askerlerinden Charles Graner’ın, tutuklunun boynuna bu kayışı geçirdiğini ve bunun, mahpuslar bir hücreden diğerine taşınırken yapıldığını anlattı. 
     England’a göre, tutuklu direndiği için Graner, "tut onu, resmini çekeceğim" dedi ve bütün dünya basınında yer alan fotoğrafı çekti. 
     Lynndie England, yargıcın, tutukluları tasmayla taşımanın meşru bir yol olup olmadığı sorusuna karşılık, "Öyle olduğunu düşündüm. Çünkü Graner eski bir hapishane gardiyanıydı. Bu konuda bilgiliydi" dedi. 
     England’ın, ocak ayında işkence suçundan 10 yıl hapse mahkum olan Graner’dan bir bebeği oldu. Graner, geçen ay ise Ebu Garib olaylarında suçlanan başka bir Amerikan askeri olan Megan Ambuhl ile evlendi. 
     England’ın, en fazla 16.5 yıl hapis cezası alması bekleniyor. 
     England, söz konusu fotoğraflardan birinde, üst üste yığılmış Iraklı çıplak tutukluların yanında sigara içerken ve gülerken görülüyordu. 
     Ebu Garib skandalı, Nisan 2004 tarihinde patlak vermişti. 

     
</TEXT>
</DOC>
