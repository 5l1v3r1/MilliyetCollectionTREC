<DOC>
<DOCNO> 311369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy23.html </URL>
<DATE> 2005/02/01/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Türkiye, Irak seçimlerinde en yüksek katılım oranına sahip ülke oldu 
</HEADLINE>
<TEXT>

     Irak Yurtdışı Oylama Programı OCV çerçevesinde Irak seçimleri için oy kullanılan, Türkiye'nin de içinde bulunduğu 14 ülkede oy sayım işlemleri başladı. 
     İstanbul ve Ankara'daki birer merkezde yürütülen sayım işlemlerinin, bu gece ya da yarın sabah sona ermesi bekleniyor. 
     Akredite gözlemciler ve basın mensuplarına da, sayım merkezlerine girerek sayım sürecini izleme ve sonuçların tablolaştırılmasını gözlemleme imkanı tanınıyor. 
     Nihai seçim sonuçları, en geç 5 Şubat'a kadar Bağdat'taki Irak seçim komisyonuna IECI elektronik olarak aktarılacak. Irak OCV Programı tarafından seçim sonuçlarıyla ilgili hiçbir açıklama yapılamayacak, resmi seçim sonuçları sadece IECI tarafından açıklanacak. 
     Bu arada Türkiye, Irak seçimleri için yurtdışı oylama programının uygulandığı 14 ülke arasında en yüksek katılım oranına sahne olan ülke oldu. 
     Irak Yurtdışı Oylama Programı çerçevesinde Türkiye'de oy vermek üzere kaydını yaptıran 4188 seçmenden yüzde 96,5'i oy kullanırken, 14 ülkenin toplamında oy kullanma oranıysa yüzde 93,6 olarak belirlendi. 
     OCV yetkilileri, Türkiye'de oy verme işlemleri süresince hiçbir güvenlik sorunu ya da usulsüzlüğün yaşanmadığını bildirdiler. 
     
</TEXT>
</DOC>
