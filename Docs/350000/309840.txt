<DOC>
<DOCNO> 309840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun30.html </URL>
<DATE> 2005/01/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Nazilerden tehdit mektubu 
</HEADLINE>
<TEXT>

     Avrupa Birliği Komisyonu'nun adalet ve içişlerinden sorumlu üyesi Franco Frattini, Nazi sempatizanlarından tehdit mektubu aldığını söyledi. 
     Frattini, gazetecilere yaptığı açıklamada, ''Maalesef bir tehdit mektubu aldım. Ancak bu, ırkçılığın, hoşgörüsüzlüğün ve şiddetin tüm biçimlerine karşı savaşma kararlılığımı azaltmayacak'' dedi. 
     AB yetkilileri, daktiloyla, kötü bir İtalyancayla yazılmış mektubun İngiltere'den postalandığının anlaşıldığını söylediler. 
     İtalyan gazetesi La Stampa da bugün mektubun bir fotokopisini yayınladı. 
     Mektupta, ''Gamalı haçı yasaklıyor musunuz Sizin gibi siyasi pigmeler, nasyonal sosyalizme karşı asla zafer kazanamayacak'' deniliyor. 
     Tehdit mektubunun, Frattini'nin, AB ülkelerinde Nazi sembollerinin yasaklanması önerisinden sonra gelmesine dikkat çekiliyor. 
     
     PARLAMENTODA MUMLAR YAKILDI 
     Öte yandan, İspanya parlamentosunda, Auschwitz temerküz kampından kurtuluşun 60. yıldönümü dolayısıyla soykırım kurbanları anısına mumlar yakıldı. 
     Mumların, soykırımda öldürülen 6 milyon Yahudi, 500 bin çocuk, Nazi toplama kamplarında tutulan İspanyol vatandaşları ve çingelerin anısına yakıldığı belirtildi. 
     Yahudilerin Nazi Almanyasından kaçmasına yardımcı olan İspanyol diplomatlar ve soykırımdan kurtulanlar anısına da Kongre Sarayı'nda 2 mum yakıldı. 
     İspanya Adalet Bakanı Juan Fernando Lopez Aguilar, parlamentodaki törende yaptığı konuşmada, ''Bu Avrupa'nın ve dünyanın taahhüdünü yerine getirmesidir'' diye konuştu. 
     Törene, İspanya'daki Yahudi Toplumu Federasyonu Başkanı Jacobo İsrail Garzon'un da katıldığı kaydedildi. 
     
</TEXT>
</DOC>
