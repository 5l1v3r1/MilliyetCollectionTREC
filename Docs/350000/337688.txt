<DOC>
<DOCNO> 337688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun12.html </URL>
<DATE> 2005/04/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Rum basını "Kuzuya dönüşen Türkiye" 
</HEADLINE>
<TEXT>

     Oshan SABIRLI LEFKOŞA, DHA 

      KIBRIS Rum Kesimi’nde yayımlanan Fileleftheros gazetesi, Rum Yönetimi’nin Türkiye-AB Ortaklık Konseyi toplantısında imzalanan ’Ortak Görüş’ belgesinden memnun olduğunu yazdı. 
     TAK Ajansı’nın Fileleftheros’a dayandırdığı habere göre, Rum Yönetimi lideri Tassos Papadopulos Ortak Görüş belgesini iyi bir belge olarak nitelendirdi. Haberde Papadopulos’un, "Bu belge Avrupa Birliği içerisinde hiçbir şey başaramayacağımızı söyleyenlere bir cevaptır. Tam aksine, kamuoyundan uzakta, AB üyesi olarak sahip olduğumuz haklar çerçevesinde ve yöntemli bir çalışmayla, aşamalı ve yavaş gelişen çok şey başarabileceğimize inanıyorum" sözlerine yer verildi. 
     
     YUNANİSTAN DA MEMNUN 
     Gazete ayrıca, Yunanistan’ın da belgeden memnun olduğunu ifade ederek Yunanistan Dışişleri Bakanlığı Müsteşarı Yannis Valinakis’in konuyla ilgili açıklamalarına değindi. Valinakis açıklamasında Ortaklık Konseyi’nde doğru yönde bir adım atıldığını belirterek, Yunanistan’ın stratejik seçiminin, Türkiye’nin AB sürecini desteklemek olduğunu söyledi. 
     
     ’KUZUYA DÖNÜŞEN TÜRKİYE’ 
     Öte yandan Rum Kesimi’nde yayımlanan Simerini gazetesi ise ’Kuzuya dönüşen Türkiye’ başlığıyla verdiği haberde, Dışişleri Bakanı Abdullah Gül’ün toplantıda beklendiği kadar sert bir tepki göstermediğini yazdı. Gazete, Rum Dışişleri Bakanı Yorgo Yakovu’nun, Rum Yönetimi’nin tezlerinin AB ortakları tarafından tam olarak desteklendiği yönündeki açıklamalarına yer verdi. 
     
</TEXT>
</DOC>
