<DOC>
<DOCNO> 336978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko09.html </URL>
<DATE> 2005/04/26/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Bankalar kur riskini azalttı 
</HEADLINE>
<TEXT>

     Bankacılık sektörü, kur riskini azaltmayı sürdürüyor. Sektör bilanço içi yabancı para pozisyonundaki açığı 15 Nisan itibariyle 1.2 milyar dolara kadar düşürdü. 
     Bankacılık Düzenleme ve Denetleme Kurumunun BDDK 
     verilerine göre sektör bilanço içi yabancı para pozisyonundaki açığı 8-15 Nisan arasındaki haftada 455 milyon dolar azaltarak 1 milyar 203 milyon dolara indirdi. Bu gelişmede daha çok özel sermayeli mevduat bankalarının tercihi belirleyici oldu. Tek başına döviz açığı sektörün toplam açığından daha yüksek olan özel sermayeli bankalar söz konusu hafta döviz açığını 429 milyon dolar küçülterek 1 milyar 443 milyon dolara kadar düşürdü. Özel bankalar, bu yıl içinde döviz açığını bir ara 2 milyar doların üzerine çıkarmıştı. Özel bankalar 18 Mart'ta 2 milyar 15 milyon dolara kadar çıkardıkları bilanço içi yabancı para pozisyon açığını izleyen haftalarda aşağı doğru çekmişti. Özel bankalar 15 Nisan itibariyle son bir ayda döviz açığını 572 milyon dolar azalttı. Bankaların döviz ve dövize endeksli varlıkları ile döviz ve dövize endeksli yükümlülükleri arasındaki fark olan döviz pozisyonu kamu bankalarında ise 128 milyon dolarla fazlada bulunuyor. Kam bankaları son haftalarda önemli ölçüde azalttıkları döviz fazlalarını geçen ayın ilk haftasında 1 milyar dolara kadar çıkarmıştı. Döviz pozisyonu en fazla dalgalı seyir gösteren grup olan yabancı bankalar ise 8 Nisan'da 54 milyon dolarla açık olan döviz pozisyonlarını yeniden 13 milyon dolarla fazlaya dönüştürdüler. Kalkınma ve yatırım bankalarının bilanço içi döviz fazlası ise 76 milyon dolardan 98 milyon dolara yükseldi. 
     
     VADELİ İŞLEMLER 
     Bankaların vadeli döviz işlemlerinin sonucunu gösteren bilanço dışı yabancı para pozisyonunda 8 Nisan'da 1 milyar 135 milyon dolar olan fazla ise 786 milyon dolara kadar geriledi. 
     Buna göre kamu bankalarının bilanço dışı yabancı para pozisyonu 32 milyon dolar, kalkınma ve yatırım bankalarınınki 41 milyon dolar açık verdi. Özel bankaların bilanço dışı 
     yabancı para pozisyonu 786 milyon dolar, yabancı bankalarınki ise 66 milyon dolar fazla verdi. Özel bankaların, bilançolarında aldıkları kur riskini vadeli döviz işlemleriyle azalttıkları gözleniyor. Bilanço içi ve bilanço dışı yabancı para pozisyonlarının toplamından oluşan, yabancı para net genel pozisyonlarındaki açık ise 417 milyon dolara kadar geriledi. 
     
</TEXT>
</DOC>
