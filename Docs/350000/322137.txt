<DOC>
<DOCNO> 322137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun33.html </URL>
<DATE> 2005/03/09/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
AB ile Türkiye 'protokol'de anlaşmak üzere 
</HEADLINE>
<TEXT>

     AB Komisyonu'nun Genişlemeden Sorumlu Üyesi Olli Rehn, Gümrük Birliği Ek Protokolü'nün imzalanmasıyla ilgili metin üzerinde Türkiye ile anlaşmaya varmak üzere olduklarını söyledi. 
     Rehn, Almanya'nın başkenti Berlin'de yaptığı açıklamada, Ankara ile yakında anlaşaklarından emin olduğunu belirterek, ''Gümrük Birliği Ek Protokolü'nün imzalanmasıyla ilgili metin üzerinde Türkiye ile anlaşmaya varmak üzereyiz'' dedi. 
     Olli Rehn, İstanbul'daki gösteri sırasında polisin şiddete başvurmasıyla ilgili olarak ''ciddi şekilde endişe duyduğunu'' da kaydederek, Türk hükümetinin olayların araştırılacağını açıklamasından memnuniyet duyduğunu söyledi. 
     Türkiye'ye hukuki ve siyasal reform çabalarının sürdürülmesi çağrısında bulunan Rehn, hükümetin ve TBMM'nin, AB üyeliği için insan hakları ve demokrasi alanında gerekli olan kriterleri yerine getirme konusunda ciddi bir iradeye sahip olduğunu kaydetti. 
     AB Komisyonu'nun Genişlemeden Sorumlu Üyesi Olli Rehn, ''Önemli olan, bu iradenin somut bir şekilde uygulamaya konulup konulamamasıdır'' dedi. 
     
</TEXT>
</DOC>
