<DOC>
<DOCNO> 345094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo36.html </URL>
<DATE> 2005/05/23/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ali Tandoğan Beşiktaş, transferimle ilgili kararı bir an evvel versin 
</HEADLINE>
<TEXT>

     Beşiktaş’a transferi gündemde olan Gençlerbirliği’nin Milli futbolcusu Ali Tandoğan, "Transferimde henüz net bir sonuç yok" dedi. 
     Beşiktaş’ın bu hafta içerisinde transferiyle ilgili kesin kararı vermesini beklediğini söyleyen Ali Tandoğan, şöyle konuştu 
     "Bir kaç kez görüştük. Benimle ilgili kesin kararlarını biran önce vermelerini bekliyorum. Gerek yurt içinden, gerekse yurt dışından bir çok talibim var. Ancak herkes benim Beşiktaş ile anlaştığımı sanıyor, bu nedenle de beni transfer listelerinden çıkarıyorlar. Yok böyle birşey, ben henüz hiçbir takımla kesin anlaşmaya varmadım. 
     Beşiktaş ile görüşmelerim devam ediyor. Beşiktaş transferimle ilgili kararı biran evvel versin ki, bende başımın çaresine bakayım." 
     
     HEDEF MİLLİ TAKIM 

     Ali Tandoğan, Ankara’daki kuaförü Oktay Bozkurt’a veda etmek amacıyla son traşını yaptırırken, AA muhabirine yaptığı açıklamada, halen formasını giydiği Gençlerbirliği ile yarından itibaren görüşmelere başlayacağını, bunun dışında Beşiktaş, Trabzonspor ve Almanya’dan da teklifler aldığını belirterek, "Amacım Türk Futboluna faydalı olabilmek. Bunun için de biran önce gelecek sezon oynayacağım takımımın belli olması gerekiyor. Şayet transferim belli olursa kafam daha rahat olacağından, hedeflediğim olan Milli Takım formasına kavuşmak için çalışmalarıma da hemen başlamak istiyorum" diye konuştu. 
     
     TANDOĞAN’IN, YANAL ÖVGÜSÜ 

     Kırmızı-siyahlı takımın başarılı oyuncusu Ali Tandoğan, Milli Takımlar Teknik Direktörü Ersun Yanal’ın öğrencisi olmaktan büyük gurur duyduğunu söyledi. 
     Ali Tandoğan konuşmasını şöyle sürdürdü 
     "Denizlispor’dan ve Gençlerbirliği’nden hocam olan Ersun Yanal’a çok şey borçluyum. Benim bu günlere gelmemde Ersun hocamın payı büyüktür. Biz ne Ersun hocamı, ne de bende emeği olan diğer antrenörlerimi asla unutmam ve bunu da büyük bir gururla dile getiriyorum. Hedefim, ben de büyük emeği olan Ersun hocamın çalıştırdığı Milli Takımın formasını tekrar giymek. Bunun için de mutlaka 3 büyük takımdan birinde oynayacağım diye bir düşüncem yok. 
     Olursa sevinirim. Ancak olmuyorsa da hangi takım bana hak ettiğim ücreti verirse o takım için elimden gelen mücadelemin fazlasını veririm." 
     
     CAVCAV ALİ TANDOĞAN, BEŞİKTAŞ İÇİN İYİ BİR TRANSFER OLUR 

     Gençlerbirliği Kulübü Başkanı İlhan Cavcav, Ali Tandoğan’ın Beşiktaş için iyi bir transfer olacağını söyledi. 
     Futbol Federasyonu’nun Nike ile yaptığı sponsorluk anlaşması öncesi basın mensuplarının sorularını yanıtlayan Cavcav, Ali’nin siyah-beyazlı kulüple görüşme yaptığını duyduğunu, bu futbolcuyu kendi şartlarında takımda tutmalarının mümkün olmayacağını belirtti. 
     Ali Tandoğan’ın Gençlerbirliği için çok kıymetli bir oyuncu olduğunu ifade eden Cavcav, "Gençlerbirliği’ne başarılı hizmetler verdi. Bizim ona sunacağımız şartlarla onu tatmin etmemiz mümkün değil. Beşiktaş’a gideceğini duydum. Beşiktaş için iyi bir transfer olacağını düşünüyorum" diye konuştu. 
     
     "TRABZONSPORLU YÖNETİCİLERİN KARARI BİZİ BAĞLAMAZ" 

     Cavcav, Trabzonsporlu yöneticilerin Futbol Federasyonu’nun 1 Haziran’da yapılacak mali genel kurulunda başkan Bıçakcı’yı devirmek için çalışmaları olacağı yönünde medyaya beyanatlarının yansıdığı hatırlatılarak bu konudaki görüşlerinin sorulması üzerine şunları kaydetti 
     "Türkiye Futbol Federasyonu’nun genel kurulu 209 delegeden oluşuyor. Trabzonspor Kulübü’nün değerli yöneticilerinin şanssız bir beyanat verdiğini düşünüyorum. Ankara’da Cuma günü Kulüpler Birliği’nin toplantısı var. Verdikleri kararlar onları bağlar, Kulüpler Birliği’ni bağlamaz." 
     
     "ÇALKANTILI BİR SEZON YAŞADIK" 

     Sezonun değerlendirmesini yapan Cavcav, Futbol Federasyonu Genel Kurulu, Merkez Hakem Kurulu MHK seçimi ve çekişmeli geçen bir futbol sezonuyla birlikte çalkantılı bir sezon yaşandığını söyledi. 
     Sabri Çelik başkanlığındaki MHK’yi, hakemliğe genç insanları kazandırdığı için kutlayan Cavcav, MHK’nin yeni başkanı Ufuk Özerten’in tuttuğu takımı açıklamasını nasıl karşıladığı yönündeki soruyu da şöyle yanıtladı 
     "Özerten’in ve bundan önceki başkanların tuttuğu kulüpleri söylemelerini doğal karşılıyorum. Ben de Galatasaraylıyım, bunu söylerken onur duyuyorum. Biz önceki hafta Galatasaray’ı yendik. 
     Onları ikincilikten ve belki de şampiyonluktan ettik. Bir gün Futbol Federasyonu Başkanı olursam, Gençlerbirliliğimin veya Galatasaraylılığımın futbolu tarafsız idare etmeme şüphe düşürmemesi lazım." 

     
</TEXT>
</DOC>
