<DOC>
<DOCNO> 309833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun23.html </URL>
<DATE> 2005/01/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rusya, bavul ticaretini azaltıyor 
</HEADLINE>
<TEXT>

     Rusya Federal Gümrük Servisi'nin FTS , bavul ticaretini azaltmaya yönelik önlemler almaya çalıştığı bildirildi. 
     Yeni İzvestiya gazetesi, FTS'nin amacının, yerli üretimin gelişmesine engel olan bavul tüccarlarıyla mücadele etmek olduğunu belirtti. Gazete, ''Eğer iktidar gümrük lobisi karşısında geri adım atarsa, bundan en çok yurtdışında tatil yapan ve dönüşte orada satın aldıkları malları getiren Rus turistler zarar görecek'' diye yazdı. 
     FTS Başkanı Aleksandır Jerikov, iş dünyasına karşı liberal bir yaklaşım içinde olduklarını, ancak yerli üretimi de korumak istediklerini belirterek, bu amaçla özellikle Türkiye ve Çin'den gelen mallara yönelik denetimi sıkılaştıracaklarını, konuyla ilgili bazı kararnameler imzaladığını açıkladı. 
     Jerikov, gümrük yetkililerinin, getirdikleri malları yasalara uygun olarak beyan edenlere yaptırım uygulamayı düşünmediğini ifade ederek, şunları kaydetti 
     ''Mevcut uygulamaya göre kişiler, ağırlığı 50 kilogramı, bedeli 2300 doları geçmeyen malları gümrük vergisi ödemeden Rusya'ya sokabiliyor. Ancak gümrükçüler, bavul tüccarlarının bu yasayı kendilerine göre kurnaz şekilde kullandığını düşünüyor. Rusya'da hiçbir mal üretilmese, neyse. Ama bavulcular gümrük vergisi ödemeden getirdikleri malları ucuza satıveriyor. Eğer gümrük vergisi ödemiyorlarsa yerli üretimi desteklemekten nasıl söz edebiliriz. Hafif sanayi dalında faaliyet gösterenler yürürlükteki uygulamadan şikayetçi olarak bunun değiştirilmesini istediklerini söylediler.'' Haberde, uygulamanın nasıl değiştirileceğinin henüz bilinmediği, ancak Jerikov'un 1000 dolarlık bir limitten söz ettiği belirtilerek, şu bilgilere yer verildi 
     ''Aslında, daha önce gümrükçüler, vergisi ödenmeden getirilebilen mal bedelinin 500 dolarla sınırlı tutulmasını istiyordu. Diğer yandan, bavul tüccarlarının sayısı giderek azalırken yurtdışına sadece tatil amaçlı gidenlerin sayısı hızla artıyor. Dünyada artık turizm sadece tarihi yerleri görmek, geleneksel kültürle tanışmanın dışında alışveriş yapmak olarak kabul ediliyor. Alışverişte alınan mallar ise kalitesine, orijinalliğine ya da sadece ucuzluğuna bakılarak satın alınıyor. Bu şekilde alınan malların Rusya'ya satış amaçlı getirilmesi düşünülemeyeceğine göre, ortada yasalara aykırı bir durum yok. Böyle giderse Rus turistler eskiden olduğu gibi yurtdışından hiçbir şey alamadan dönmek zorunda kalacak.'' Gümrüklerle ilgili başka değişikliklerin de söz konusu olduğu, ancak bunların sorun yaratmayacak türden değişiklikler olduğu kaydedilen haberde, ''Örneğin, gümrükçüler kontrol noktalarında sayılarının azaltılmasını istiyor. Şubat ayında hükümetin onayına sunulacak öneriler kabul edilirse motorlu taşıtların halen 3 saat olan gümrükten geçme süresi 40-50 dakikaya kadar düşecek'' denildi. 
     
</TEXT>
</DOC>
