<DOC>
<DOCNO> 336816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/dunya/axdun01.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan seçemediler 
</HEADLINE>
<TEXT>


28 kişinin Irak Türkmen Cephesi Başkanlığı'na aday olduğu Büyük Türkmen Kurultayı, anlaşma olmayınca 2 hafta ertelendi 

ÖZEL HABER - Namık Durukan Kerkük 


Kerkük'te 4 gün süren, Irak Türkmen Cephesi ITC Başkanlığı için 28 adayın yarıştığı Büyük Türkmen Kurultayı, seçim tüzüğü üzerinde anlaşma sağlanamayınca ertelendi. Kurultayda, tüm partilerin başkanlık konseyi altında toplanmasına karar verildi. 
Irak Türkmenlerini tek çatı altında toplamayı amaçlayan kurultayda, ITC'nin nasıl yönetileceği konusunda uzun tartışmalar yaşandı. Türkmenler, mevcut sistem olan "cephe başkanı ve Türkmen meclisinin devamı", "başkanlık sistemi", "politbüro ve genel sekreterlik" sistemlerinden hangisinin uygulanacağı konusunda yapılan tartışmaların sonunda, başkanlık konseyinde karar kıldı. En çok oyu alacak adayın başkanlık konseyi ve Türkmen Cephesi'nin başkanı olması benimsendi. 7 kişilik konseyin altında yer alacak Merkez Karar Kurulu'nda da 60 kişinin yer almasına karar verildi. Sistemin belirlenmesinin ardından 28 kişi başkanlığa aday oldu. 

Salon komedisi 
Ancak yaşanan aksaklıklardan dolayı seçim yapılamadı. İlk aksaklık, salon konusunda yaşandı. Salon 22 - 24 Nisan tarihleri arasında kiralanmıştı. İzleyen günlerde çeşitli etkinlikler için Kürt gruplara kiralanması nedeniyle dün saat 11.00'de toplantıya ara verildi. Kurultay çalışmaları öğleden sonra Irak Türkmen Milliyetçi Hareketi binasında sürdü. Adaylar arasında seçim tüzüğü konusunda anlaşmazlık yaşandı. Divan Başkanı Muzaffer Aslan da seçime geçilme şartlarının oluşmadığını gerekçe göstererek, kurultayın kalan bölümünü 2 hafta erteledi. 

Delegelerin isyanı 
Tepki gösteren delegeler, Türkmen davasının darbe alması için içten ve dıştan müdahaleler olduğunu, kapalı kapılar ardında oyunlar oynandığını söyledi. Irak Türkmen Cephesi Başkanı Faruk Abdurrahman Abdullah, "Ulusal Meclis'te de 2.5 ay hükümet kurulamadı. Aramızda uzlaşma gerekir. Uzlaşmayı da iyi niyetle yapmaya çalışıyoruz" dedi. 
Divan ve Irak Milli Türkmen Partisi Kurucu Başkanı Aslan ise, "Biz demokrasiyi öğreniyoruz ve yaşamak istiyoruz. Çünkü demokrasiyle 2 yıldır tanışıyoruz" diye konuştu. 


</TEXT>
</DOC>
