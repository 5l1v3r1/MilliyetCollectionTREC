<DOC>
<DOCNO> 334509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo12.html </URL>
<DATE> 2005/04/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
TBL'de Efes Pilsen son haftaya da lider girdi... 
</HEADLINE>
<TEXT>

     Türkiye Basketbol Ligi'nde 2004-2005 sezonunun 25. hafta maçlarının ardından Efes Pilsen, liderliğini sürdürdü. 
     Ligde 24. hafta maçlarından sonra ''normal sezonu'' ilk sırada bitirmeyi garantileyen Efes Pilsen, Galatasaray'ı farklı skorla geçerken, üstüste 12. galibiyetine imza attı ve 48 puanla son haftaya da lider olarak girdi. 
     Fenerbahçe'ye deplasmanda 83-67 yenilen son sıradaki Ankara Büyük Kolej, ligi 14. ve son sırada tamamlamayı garantiledi. Böylece, ligden doğrudan düşmenin olmadığı bu sezon Ankara ekibi, play-out oynayacak ilk ekip oldu. 
     Ligi 13. sırada tamamlayacak ve play-out oynayacak son takım ise 26. hafta maçlarının ardından belirlenecek. 25. hafta maçlarından sonra 13. sırada yer alan Galatasaray'ın, play-out oynamamak için gelecek hafta 11. sıradaki Bandırma Banvitspor'u en az 10 sayı farkla yenmesi gerekiyor. Galatasaray, 10 sayılık bir galibiyet aldığı takdirde ise Bandırma Banvitspor ve Galatasaray'ın puanları ve averajları 12. sırada yer alan İTÜ ile eşitlenecek. 3'lü averajın eşitleneceği bu durumda ise genel averajı kötü olan İTÜ, play-out oynayacak. 
     Galatasaray, Bandırma ekibini 11 sayı ve üzerinde bir farkla yenerse, bu kez Banvitspor son 2 sırada yer alıp ligde kalma umutlarını play-out'a taşıyacak. Sarı-kırmızılıların 10 sayının altındaki bir farkla galibiyeti durumunda ise Galatasaray play-out oynayacak. Bu olasılıklar İTÜ'nün, Tuborg Pilsener'e yenilmesi durumunda gerçekleşecek. İTÜ kazandığı takdirde, diğer maçlarda alınacak sonuçlara bakılmaksızın ligde kalacak. Aynı durum Bandırma Banvitspor için de geçerli olacak. Bandırma ekibi, evinde Galatasaray'ı yendiği takdirde play-out oynamayacak. 
     5 maçı deplasman takımlarının kazandığı 25. haftada, Pınar Karşıyaka, deplasmanda Darüşşafaka'ya 1 sayılık üstünlük sağlayarak üstüste 9. galibiyetine imza attı ve 5. sıradaki yerini korudu. 
     Son ha ftalarda büyük bir düşüş içine giren 3. sıradaki Beşiktaş ise, cezası nedeniyle Eskişehir'de yaptığı Bandırma Banvitspor maçını da yitirince, son 7 maçta 6. yenilgisine uğradı ve 9 yenilgiye ulaştı. 
     
</TEXT>
</DOC>
