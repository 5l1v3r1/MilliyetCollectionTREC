<DOC>
<DOCNO> 326250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko14.html </URL>
<DATE> 2005/03/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dikkat Kredi kartı kullanmanın püf noktaları... 
</HEADLINE>
<TEXT>

     DİSK'e bağlı Türkiye Devrimci Banka ve Sigorta İşçileri Sendikası BANK-SEN , tüketicileri, kredi kartı kullanırken dikkat edilmesi gereken bazı konularda uyardı. 
     Alınan bilgiye göre, Bank-Sen Eğitim Dairesi, tüketicileri kredi kartı kullanımı konusunda bilgilendirmek ve bilinçlendirmek amacıyla bir çalışma hazırladı. 
     Bankalar açısından ekstre dönemi sonunda borcunun tamamını ödeyen müşterinin ''iyi'' müşteri olmadığı belirtilen çalışmada, borcunu kredilendirerek asgari ödeme tutarını ödeyen müşterilerin ise ''iyi'' müşteri kategorisinde yer aldığı ifade edildi. 
     Çalışmada, ödenmeyen tutar üzerinden işleyecek faizin bankanın karını oluşturduğuna dikkat çekilerek, bankalar açısından, kredi kartlarının ödemeleri kolaylaştıran bir araç değil, faiz getirisi olan bir gelir kaynağı olduğu görüşüne yer verildi. 
     Kredi kartlarının, tüketim harcamaları içindeki payının Türkiye'de yüzde 12 düzeyinde olduğu bildirilen çalışmada, bu oranın AB ülkelerinde yüzde 17, ABD'de ise yüzde 24 olduğu ifade edildi. 
     Türkiye'de kredi kartının en çok kullanıldığı sektörlerin başında gıda ve giyimin geldiği dile getirilirken, dünyada kredi kartıyla taksitli alışveriş yapılan tek ülkenin Türkiye olduğu kaydedildi. 
     
     GÜVENLİĞİNİZ İÇİN 

     Birden fazla kredi kartı kullanmanın harcamaları kontrol etmeyi zorlaştırıp, gelirin çok üzerinde harcama yapmayı teşvik ettiğine dikkat çekilen çalışmada, fazla kredi kartına sahip olmanın herhangi bir kayıp çalıntı durumunda da tüketicinin işini zorlaştıracağına değiniliyor. 
     Çalışmada, kredi kartı kullanımı ve güvenliği konusunda şu uyarılar yapılıyor 
     -Kartınızın numarasını ve diğer bilgilerini sadece sizin ulaşabileceğiniz bir yerde muhafaza edin. 
     -Kartınızı aldığınız bankanın çağrı merkezi numarasını yanınızda bulundurun, cep telefonunuza kaydedin ve mümkünse ezberlemeye çalışın. Kayıp çalıntı durumunda vakit kaybetmeden bankanızı arayarak kartınızı kullanıma kapattırın. 
     -Kartınızı kaybettikten sonra en yakın karakola giderek tutanak tutturun. Böylece, kartınızdan başkası tarafından yapılabilecek harcamalara karşı ek önlem almış olursunuz. 
     
     ALIŞVERİŞ YAPARKEN 

     -Alışverişlerde kartınızın pos makinesinden mutlaka yanınızda geçirilmesine dikkat edin. Kredi kartlarının manyetik alanlarının kopyalanması genellikle bu yöntemle yapılmaktadır. 
     -İmzaladığınız alışveriş slibindeki tutar ile aldığınız ürünün fiyatının aynı olup olmadığına dikkat edin. 
     -Alışverişiniz sonrasında size verilen slip örneğini ekstreniz elinize ulaşana kadar saklayın. Ekstrenizdeki harcamalar ile sliplerinizi karşılaştırın. Kartınızdan her ay düşük miktarlarda da olsa sizin bilginiz dışında çekilebilecek harcamalara karşı önlem almış olacaksınız. 
     -İnternet üzerinden yapılan alışverişlerde kartınızın tüm güvenlik bilgilerini kullandığınızdan, alışveriş yapacağınız sitelerin güvendiğiniz siteler olmasına özen gösterin. 
     -Site güvenliğinin, internet sitelerinin güvenliğini sağlayan uluslararası kuruluşlar tarafından korunup korunmadığına dikkat edin. 
     -İnternet üzerinden yapacağınız alışverişlerde bankanızın size sağladığı sanal kredi kartı hizmetinden yararlanın. Bankanızın internet şubesinden sanal kredi kartı oluşturabilirsiniz. 
     -Kartınızın numarası, vade tarihi ve arkasında yer alan üç haneli güvenlik numarasını başkalarıyla paylaşmayın, asla telefon üzerinden başkalarına vermeyin. 
     -Eğer internet üzerinden sipariş verdiyseniz, size verilen sipariş takip numarasını kaydedin. 
     
     ÖDEMELER 

     Kredi kartlarının bankalara sağladığı gelirin yüzde 70'ini faiz getirisinin oluşturduğuna dikkat çekilen çalışmada, kredi kartı ödemeleriyle ilgili şu önerilere yer verildi 
     -Eğer ekstrenizin tamamını ödemeyecekseniz, ödemenizi ekstrenizin kesildiği günün hemen ertesinde yapmanız, en azından toplam borca faiz işlemesini durdurmuş olacaktır. 
     -Zorunlu kalmadıkça kredi kartınızdan nakit avans çekmeyin. Çektiğiniz tutara hem günlük faiz işleyecek hem de nakit avans çekim komisyonu ödemek durumunda kalacaksınız. 
     -Kredi kartınıza yaptığınız ödemelerin, borcunuzu kapatma sırası da önemlidir. Ödeme hiyerarşisi bankadan bankaya değişmektedir. Eğer borcunuzun içinde nakit avans borcu da varsa, bazı durumlarda çektiğiniz nakit avansın faizini durdurmak amacıyla yaptığınız kısmi ödeme belki de nakit avans borcunuza sayılmayacak, önce satış harcamalarınıza sayılacaktır. Böylece çektiğiniz nakit avansa günlük faiz işlemeye devam edecektir. 

     
</TEXT>
</DOC>
