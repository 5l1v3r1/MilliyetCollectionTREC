<DOC>
<DOCNO> 306327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/siyaset/siy03.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlıların 'Türk' rahatsızlığı 
</HEADLINE>
<TEXT>


Yunan Danıştayı, 'İskeçe Türk Birliği'nin 'Türk' kelimesinden dolayı kapatılmasına yönelik itirazları reddetti. Batı Trakya'da artık, adında 'Türk' kelimesi olan dernek kurulamayacak 

YORGO KIRBAKİ Atina 


Yunanistan Yüksek Mahkemesi Danıştay , 100 binden fazla Türk'ün yaşadığı Batı Trakya'da içinde "Türk" kelimesi bulunan derneklerin faaliyet gösteremeyeceğine karar vererek, Türklerin yaklaşık 1.5 yıl önce başlayan umutlarını söndürdü. 

Oybirliğiyle reddedildi 
Yüksek Mahkeme Kurulu, Lozan Antlaşması gereğince Batı Trakya'daki azınlığın Müslüman olduğu, dolayısıyla adında "Türk" kelimesinin bulunacağı bir derneğin faaliyet gösteremeyeceği gerekçesiyle, Batı Trakya Türklerinin, "İskeçe Türk Birliği"nin kapatılmasına yönelik Yunan mahkemelerinin daha önceki kararlarını bozması talebini oybirliği ile reddetti. 
Yüksek Mahkeme, "İskeçe Türk Birliği"nin Batı Trakya'da azınlık sorunu yaratmaya çalıştığı, bölge sakinlerinin uyumlu yaşamına yardımcı olmadığı ve Yunanistan'ın aşayiş ile düzenine aykırı olduğunu savunan savcının, "Bu dernek dağıtılmalıdır" talebini kabul etti. 
Yüksek Mahkeme Raportörü Nikolaos Kasavetis, 2003 Eylül'ünde "insanların etnik kimliklerini kendilerinin belirlemeleri hakkı bulunduğunu belirterek, Batı Trakya'da "Türk Birliği" ya da "Batı Trakya Türkleri" gibi ifadelerin kabul edilmesi gerektiği yolunda rapor hazırladı. Bu rapor, Batı Trakya Türklerini umutlandırdı. Yunanistan'da Yüksek Mahkeme genellikle raportörün hazırladığı rapor doğrultusunda karar vermesine rağmen, Batı Trakya Türklerinin talebinde bu durum tekrarlanmadı. 

Dava 1984'te açıldı 
Batı Trakya'da Türk derneklerinin faaliyetine 60 yıl önce izin verildi. 1984'te dönemin İskeçe Valisi Ksanthis Thasos'un "İskeçe Türk Birliği" derneğinin kapatılması için açtığı dava ile başlayan mahkeme süreci 20 yıldan fazla sürdü. Yüksek Mahkeme, Türklerin daha önceki benzer itirazlarını da reddetmişti. 


</TEXT>
</DOC>
