<DOC>
<DOCNO> 336258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur08.html </URL>
<DATE> 2005/04/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ankara'da 23 Nisan törenlerine yağış ertelemesi 
</HEADLINE>
<TEXT>

     23 Nisan Ulusal Egemenlik ve Çocuk Bayramı 
     kutlamaları Meclis Başkanı Bülent Arınç'ın TBMM'deki Atatürk Anıtı'na çelenk koyması ve ardından da Anıtkabir'i ziyaretiyle başladı. Yağış nedeniyle Ankara'da bazı törenler ertelendi. TBMM Başkanı Bülent Arınç vce Başkanlık Divanı üyeleri sabah saat 09.00'da TBMM'deki Atatürk Anıtını'na çelenk koydu. Saygı duruşu ve İstiklal Marşı'nın okunduğu ilk törene, DYP Genel Başkanı Mehmet Ağar ve Halkın Yükselişi Partisi Genel Başkanı Yaşar Nuri Öztürk de katıldı. TBMM Başkanı Arınç başkanlığındaki devlet erkanı daha sonra Anıtkabir'deki törene katıldı. Anıtkabir'deki törende Başbakan Recep Tayyip Erdoğan, CHP Genel Başkanı Deniz Baykal, Genelkurmay Başkanı Orgeneral Hilmi Özkök, kuvvet komutanları, bakanlar ve milletvekilleri bulundu. Atatürk'ün mozolesine çelenk bırakılması, saygı duruşu ve İstiklal Marşı'nın ardından, Arınç Misak'ı Milli Kulesi'nde bulunan Anıtkabir Özel Defteri'ni imzaladı. Arınç deftere şunları yazdı "Büyük Atatürk, Önderliğinizde tarihin şahit olduğu en büyük bağımsızlık mücadelelerinden birini vererek destansı bir zafer kazanan Gazi Meclisimizin kuruluşunun 85. Yılını kutlamak için Türkiye Büyük Millet Meclisi Başkanlık Divanı üyeleri ve milletvekilleriyle birlikte manevi huzurundayız. Milli irade ve halk egemenliğini temel alarak kurduğun Türkiye Büyük Millet Meclisi, bıraktığın mirası hassasiyetle korumaya devam etmektedir. Bayrağın emin ellerde olduğunu bilmeni isterim. Demokrasinin, özgürlüğün ve eşitliğin kalbi olan Yüce Meclisimiz, Türk milletinin iradesinin yegane temsilcisi ve bağımsız varlığımızın sarsılmaz temeli olmayı sürdürecektir. Aziz Atatürk, TBMM'nin Türk milletinin en büyük iftihar kaynağı olduğunun bilincindeyiz. Milli mücadeleyi kazanan ruhun milli irade olduğunu da asla unutmuyoruz. Başlattığın büyük yürüyüş devam ediyor. Bu gurur ve coşku dolu günde aziz hatıran önünde saygıyla eğiliyoruz." 
     
     YAĞIŞ ERTELETTİ 
     Bu arada Ankara'da sabah erken saatlerde başlayan yoğun yağmur nedeniyle Ankara'da açık havada yapılması planlanan birçok tören ertelendi. 
     
</TEXT>
</DOC>
