<DOC>
<DOCNO> 334444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko13.html </URL>
<DATE> 2005/04/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Borsa'da bu hafta hangi konular izlenecek 
</HEADLINE>
<TEXT>

     Borsa yatırımcıları, hafta içinde yapılacak itfa ve Hazine ihalesi, ABD'de açıklanacak enflasyon verileri, petrol fiyatları ile avro-dolar paritesinin seyrini yakından takip edecek. 
     Gedik Yatırım'ın haftalık değerlendirmesinde, geçen hafta IMF anlaşmasının neredeyse kesinlik kazanmış olması ve Dışbank'ın satışıyla ilgili haberlerin piyasayı yukarı yönde etkileyebilecek önemli gelişmeler olmasına rağmen, dış piyasalardan kaynaklanan tedirginlik nedeniyle İMKB'de satışların hakim olduğu belirtilerek, İMKB Ulusal 100 endeksinin haftayı yüzde 7.5 kayıpla 23,8.34 puandan kapattığı kaydedildi. 
     Bu hafta açıklanacak önemli bir makro veri bulunmamakla birlikte, hafta içersinde yapılacak olan itfa ve Hazine ihalesinin piyasalarca izleneceği ifade edilen değerlendirmede, ''Hafta sonunda gerçekleştirilen IMF-Dünya Bankası toplantısından sonra yapılacak açıklamaların piyasada etkili olması beklenebilir. Öte yandan KKTC'de yapılan Cumhurbaşkanlığı seçim sonuçları da Kıbrıs'ta yeniden görüşmelerin başlaması açısından önem taşımaktadır'' denildi. 
     Değerlendirmede, Türkiye'ye doğrudan yabancı sermaye girişinin beklentilerin üzerinde gerçekleşmesinin orta-uzun vade için oldukça ümit verici bulunduğuna işaret edilerek, gerek İMKB ve gerekse İMKB dışındaki şirketlere yönelik bu ilginin süreceği göz önüne alındığında, Türkiye piyasasının avantajlı konumunu sürdüreceği görüşü belirtildi. 
     Değerlendirmede, şunlar kaydedildi 
     ''Ancak kısa vadede dış kaynaklı tedirginliklerin etkisi bir süre daha devam edebilecek gibi görünmektedir. ABD'de açıklanacak enflasyon verileri ve petrol fiyatları ile avro dolar paritesinin seyri piyasalarca izlenmeye devam edecektir. Yurt dışı kaynaklı tedirginlikler olumlu beklentilerin satın alınmasını bir süre daha geciktirebilecektir. Ancak, beklentilerin uzun vade için pozitif olduğu göz önüne alındığında orta-uzun vadeli pozisyonların devamının uygun olduğu yönündeki görüşümüzü yineliyoruz.'' 
     
</TEXT>
</DOC>
