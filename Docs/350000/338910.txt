<DOC>
<DOCNO> 338910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy25.html </URL>
<DATE> 2005/05/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
AKP'den Arınç'a destek... 
</HEADLINE>
<TEXT>

     AK Parti Grup Başkanvekili Eyüp Fatsa, TBMM Başkanı Bülent Arınç’ın sözlerini değerlendirirken, "Sayın Arınç, tartışılan konunun anayasal çerçevesini ortaya koymuştur. 
     İktidar ve hükümet olarak, bizim gündemimizde böyle bir konu yok" dedi. 
     TBMM’de düzenlediği basın toplantısında konuyla ilgili soruları yanıtlayan Fatsa, Bülent Arınç’ın TBMM Başkanı olduğunu, kendi sorumluluk ve yetki alanı içindeki, gündemdeki bir konuyla ilgili görüşlerini açıkladığını kaydetti. Fatsa, "Sayın Arınç’ın ortaya koyduğu, tartışılan konunun Anayasal çerçevesidir. Dolayısıyla Sayın Arınç da Meclis Başkanı olması hasebiyle duyarlılığını ve sorumluluğunu ortaya koymuş ve Meclis iradesinin bu konuya karar vereceğini ifade etmiştir" dedi. 
     Fatsa, "Arınç’ın ortaya koyduğu düşünceler konusunda AK Parti’nin bir girişimi olup olmayacağı" sorusuna, "Bizim gündemimizde böyle bir şey yok. Meclis Başkanımız, TBMM’nin başkanıdır ve tamamen Meclis ile görev ve yetkileriyle alakalı konularda görüş beyan etmesi, düşüncelerini açıklamasından daha tabii bir şey olamaz" karşılığını verdi. 
     Arınç’ın da görüşlerini Anayasa’nın 7. maddesi çerçevesinde ifade ettiğini belirten Fatsa, şunları kaydetti 
     "Yasama yapma yetkisinin tamamen TBMM’ye ait olduğunu, Anayasa’nın değiştirilmesinin teklif edilemez hükümleri dışındaki tüm meselelerinin TBMM’de görüşülebileceği ve bununla ilgili yasal düzenleme yapılabileceğini, yetkinin de TBMM’ye ait olduğunu ifade etmiştir. Sayın Meclis Başkanı, Meclis’in mutlak yasama yetkisini ifade etmiştir." Fatsa, parti ve hükümet olarak gündemlerinde böyle bir konu olmadığını bildirdi ve Arınç’ın, "Meclis’in, Anayasa’nın değiştirilmesinin teklif edilemeyeceği hükümleri dışında, Anayasa Mahkemesi’nin kapatılması dahi tüm meselelerle ilgili tasarrufta bulunma yetkisi olduğunu ifade ettiğini" kaydetti. 
     Fatsa, "TBMM Başkanı Bülent Arınç’ın açıklamalarını Anayasal çerçeve içerisinde değerlendirirsek, bir gerginlik söz konusu değildir" dedi. 
     TBMM’de düzenlediği basın toplantısında soruları yanıtlayan Fatsa, "Anayasa Mahkemesi Başkanı Mustafa Bumin’in açıklamalarının ardından Meclis Başkanı’nın sözlerinin tehdit olarak algılandığının" söylenmesi üzerine, bunu, tehdit veya gözdağı olarak algılamadıklarını söyledi. 
     Anayasa Mahkemesi Başkanı Bumin’in, düşüncelerini "başkalarının talebiyle söylediğini ifade ettiğini" kaydeden Fatsa, "Bumin, bu düşünceleri kendisine dikte ettiren kurumları, iradeyi de açıklamalı. 
     Kamuoyu, bunu kendisinden bekliyor" diye konuştu. 
     Fatsa, gazetecilerin, "Bumin, türbanlı öğrencilerin kendisinden bu konuda açıklama yapmasını istediklerini söyledi" demesi üzerine, türbanlı öğrencilerin konuyla ilgili talebinin yeni olmadığını, konunun da Türkiye gündemine yeni gelmediğini belirtti. Hükümet olarak konuyla ilgili tavırlarının açık ve net olduğunu kaydeden Fatsa, toplumda gerginlik yaratmayacak, sosyal barışı bozmayacak şekilde konuyla ilgili toplumsal mutabakat arama sözlerinin arkasında olduklarını söyledi. 
     "Anayasa Mahkemesi Başkanımız da bu çevreleri kamuoyu ile paylaşmalı" diyen Fatsa, "Sizce bu çevreler kimlerdir " sorusuna, "Biz bu çevreleri bilmiyoruz. Kendisi biliyordur. Bildiğini kamuoyu ile paylaşma sorumluluğu da sayın Başkana düşer" karşılığını verdi. 
     "Arınç’ın açıklamaları toplumda gerginlik yaratmadı mı " sorusu üzerine Fatsa, "Hayır. Sayın Arınç’ın açıklamalarını Anayasal çerçevede değerlendirirsek, bir gerginlik söz konusu değildir. 
     Anayasa’nın 7. maddesi gayet açıktır. Sayın Arınç da TBMM Başkanı’dır. 
     Başkanlık sorumluluğu çerçevesinde Anayasa’nın ilgili maddesini göstererek bir açıklama yapmıştır" dedi. 
     
     "GÜNDEMİMİZDE BÖYLE BİR ÇALIŞMA YOK" 

     Fatsa, "Anayasa Mahkemesi’nin kaldırılması yönünde bir çalışmanız var mı Arınç’ın, ’Avrupa ülkelerinde anayasa mahkemesi yok’ sözlerinden böyle bir çalışma yapıldığı izlenimi ediniliyor" sorusu üzerine, Arınç’ın düşüncesine saygı duyduğunu ancak, gündemlerinde böyle bir şey olmadığını söyledi. 
     Arınç’ın sözlerinin, "Anayasa Mahkemesi’ni kapatırız" anlamında olmadığını kaydeden Fatsa, "Konuşması gayet açıktır. Mutlak anlamda bir kapatmayı mı yoksa bunun Meclis’in yetkisinde mi olduğunu Sayın Arınç’a sorarsanız daha iyi olur" dedi. 
     Fatsa, TBMM’nin anlaşmazlığa düştüğü kurumlarla ilgili yetkisini hatırlatmasının "tehdit anlamına gelip gelmediği" yönündeki soruya, "Hayır. Bu Meclis, birçok Anayasa değişikliği yapmıştır. Dolayısıyla Anayasa’nın verdiği yetkiyi kullanıyor. Bunun, yanlış anlaşılacak, başka yerlere çekilecek bir tarafı yoktur. Anlaşılmayan bir konu varsa, bunu Sayın Meclis Başkanı’na sorun" diye yanıt verdi. 
     Bir gazetecinin, "Arınç’ın görüşlerini paylaşıyor musunuz " sorusu üzerine Fatsa, TBMM Başkanlığı’nın tarafsız bir makam ancak, kendisinin taraf olduğunu belirterek, partisinin ortaya koyduğu görüşlerin arkasında olduğunu söyledi. 
     Fatsa, Arınç’ın, "Avrupa’nın birçok ülkesinde, hatta tamamına yakınında anayasa mahkemesi olmadığını ifade ettiğini" belirterek, Anayasa Mahkemesi’nin kapatılıp kapatılamayacağının, Anayasa’nın değişmez hükümleri içinde yer almadığını söyledi. Fatsa, "Bizim nerelerde değişiklik yapamayacağımızı, hangi konularda Anayasa değişikliğine gidemeyeceğimizi bizzat Anayasa ortaya koymuştur. Biz de Anayasa’ya bağlıyız" dedi. 
     
     "REFERANDUMA GÖTÜRME DÜŞÜNCEMİZ YOK" 

     Bumin’in açıklamalarının ardından türban konusunda referanduma gidilmesinin tartışıldığını belirten Fatsa, "Bizim konuyu referanduma götürme veya bu konuda Anayasal düzenleme yapma gibi gayretimiz yok. 
     Kamuoyu ile paylaştığımız düşünce, toplumsal mutabakattır. Bu toplumu germek, yeni kırılma noktaları oluşturmak istemiyoruz. 
     Yapılabilecekleri toplumsal mutabakatla yapma gibi samimi bir düşüncemiz vardır. Bunun da arkasındayız" diye konuştu. 
     Fatsa, türban konusunda, halkta genel düşünce ve beklentinin ne olduğunu bildiklerini, milletin bir şekilde bu sorunun gündemden düşmesini ve hallolmasını istediğini söyledi. 
     
     "CİDDİYE ALMAMIZ MÜMKÜN DEĞİL" 

     Fatsa, İsviçre’nin, Türk Tarih Kurumu Başkanı Yusuf Halaçoğlu ile ilgili kararı ve bazı Avrupa ülkelerinde "Ermeni soykırımı olmadığını söylemenin suç sayılması" yönünde kararlar alındığının hatırlatılması üzerine, şöyle konuştu 
     "Bize her fırsatta düşünce ve ifade özgürlüğü eleştirilerinde bulunan Avrupa ülkeleri...Bir konuyla ilgili düşüncesini açıklayan Halaçoğlu’nun mahkum edilmesi, kırmızı bültenle aranması, ne düşünce ve fikir özgürlüğü ne de diğer bireysel özgürlükler çerçevesinde kabul edilmesi mümkün olan bir şeydir. Bunu kabul etmemiz ve ciddiye almamız mümkün değil. Çok yanlı, objektif olmayan, sübjektif ve haksız bir yaklaşımdır. Bir ülkenin de demokratik kimliğine yakışmayan bir davranıştır. 
     Elbette bununla ilgili, yetkili makamlar gerekli açıklamayı yapacaklardır." Fatsa, 90 yıllık tarihte ilk kez Türkiye’nin tüm kurum ve kuruluşlarıyla net bir tavır ortaya koyduğunu konunun siyasilerin değil, tarihçilerin meselesi olduğunu arşivlerin, bilgi ve belgelerin açılması iddiasıyla ortaya çıktığını söyledi. 
     Milletin topyekün bu kararın arkasında olduğunu, dünyadan da bu net tavra uygun bir davranış beklediklerini ifade eden Fatsa, yıllarca farklı ülkelerin parlamentolarında iç kamuoyunu yönelik siyasi kararlar alındığını kaydetti. Fatsa, Türkiye’nin, kararlılıkla meselenin arkasında olduğunu belirterek, "Türkiye tüm platformlarda tepkisini ve iddialarını ortaya koymuştur, koyacaktır" dedi. 
     
</TEXT>
</DOC>
