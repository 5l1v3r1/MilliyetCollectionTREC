<DOC>
<DOCNO> 327271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/yazar/cemal.html </URL>
<DATE> 2005/03/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Düşmanla vatansever 
</HEADLINE>
<TEXT>


Anımsıyorum, ne büyük kıyamet kopmuştu kamuoyunda. Yıl 1998, aylardan temmuzdu. 
Kocaeli'nde SEKA'ya ait 16 bin dönümlük arazi, Ford-Koç ortaklığında kurulacak otomotiv fabrikasına, Ford-Otosan'a verilsin mi, verilmesin mi 
Tartışma buydu. 
Ortalık toz dumandı. 
Bir yanda vatanseverler 
Öte yanda sermaye uşakları 
Kapışma büyüktü. 
Erbakan Hoca'nın partisi, Başbakan Yılmaz hakkında gensoru vermişti. Baykal'ın CHP'si ince bir çalım atınca, gensoru gündeme de alınmıştı. 
CHP sözcüleri de Meclis'te yabancı sermaye karşıtlığına çanak tutan tavırlar sergilemişti. 
Öte yandan MHP, Başbakan Yılmaz'la birlikte zamanının Sanayi Bakanı Yalım Erez'i Yüce Divan'a göndermek için harekete geçmişti. 
Bana gelince... 
Yabancı sermaye safındaydım. 
Ve yatırımı savunuyordum. 
Çünkü 700 milyon dolarlık bir yatırım, 1 milyar dolarlık ihracattı gündemde olan. Yan sanayiyle birlikte 8 bin kişiye iş sağlanacaktı. 
Yani 8 bin aileye... 
Rahat 35-40 bin kişiye aş ve iş kapısı açılacaktı. Ayrıca bu yatırımdan dolayı esnafın, çevrenin sağlayacağı toplumsal yarar ve maddi olanaklar söz konusuydu. Eğitim ve sağlık tesisleri kurulacaktı ortaklık tarafından... 
Onun için de 1998'in temmuz ayında ben gerçek vatanseverliğin bu yatırımı savunmaktan geçtiğini yazıp çiziyordum. Ama bu yüzden internette, bazı köşelerde nasıl yerden yere vurulduğumu şimdi anımsıyorum. 
Yedi yıl geçmiş. 
Şimdi bunları yazmanın iki nedeni var. Biri, Koç Grubu Başkanı Mustafa Koç'un Ford-Otosan'la ilgili olarak Mesut Yılmaz'a yazdığı teşekkür mektubu. Diğeri, Anayasa Mahkemesi'nin yabancılara mülk satışını iptal eden kararı. 
Ford-Otosan geçen yıl 7 bin 760 kişiye iş sağlamış. 1 milyar 8 milyon dolarlık ihracat yapmış. 206 bin 600 adetlik üretim gerçekleştirmiş. 
Vatanseverlik neydi 
Bu yatırımı engellemek miydi 
Geçelim. 
Türkiye'nin bugün en büyük sorunu aş ve iştir. İşsizliği yenemeyen, pazarda fileyi dolduramayan, mutfakta tencereyi kaynatamayan bir Türkiye'de hiçbir şey dikiş tutmaz. 
Türkiye'nin her yıl 700 bin kişiye iş yaratması lazım. Kendi kaynaklarıyla bunun ancak yarısını yapabiliyor. Diğer yarısı için yabancı sermaye şart. 
Aksi halde ülkemiz gitgide yaşanmaz hale gelir. Eşitsizliğin, adaletsizliğin, uğursuzluğun kol gezdiği bir diyar olur. 
Gerçek vatanseverlik bu konuyu yerli yerine oturtmaktır. Yabancı sermaye düşmanlığı yapmaktan kaçınmaktır. Anayasa Mahkemesi'nin son talihsiz kararı da maalesef bu çerçeve içinde yer alıyor. 
Dışişleri Bakanı Gül, Referans gazetesinde genç meslektaşım Mustafa Akyol'la yapmış olduğu konuşmada, bu kararın dışarıda şok etkisi yarattığından söz etmiş. 
Şunları eklemiş Gül 
"Türkiye'nin bütün ekonomik performansında belki de en az başarılı olduğu kısım, yabancı sermaye girişi... Bu meselenin çözülmesi lazım. Bazı ülkelerin nasıl büyük oranda yabancı sermaye çektiklerini ve bu sayede nasıl kalkındıklarını açıklamamız lazım. Ayrıca bu konuda daha genel bir zihniyet değişikliği gerekiyor." Referans, Mustafa Akyol, 21-22 Mart 05'te iki günlük Gül mülakatı 
Kısacası 
Yabancı sermaye düşmanlığının günümüzde vatanseverlik tarifi içinde yer aldığını sanmıyorum. Kalkınmak için, aş ve iş sorununu çözmek için dışarıdan sermaye ve doğrudan yatırım çekmek şart. 
Türkiye bunun için de IMF ile daha fazla gecikmeden ekonomik programı yoluna sokmalı, yapısal reformlarını ve AB'ye uyumunu savsaklamadan yoluna devam etmeli. 
Aklın yolu budur. 



</TEXT>
</DOC>
