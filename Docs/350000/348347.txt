<DOC>
<DOCNO> 348347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur41.html </URL>
<DATE> 2005/06/02/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Atatürk Üniversitesi Ağrı Eğitim Fakültesi'nde kavga 
</HEADLINE>
<TEXT>

     Ağrı’da, Atatürk Üniversitesi A.Ü Ağrı Eğitim Fakültesi’nde 2 öğrenci grubu arasında tartışma çıktı. 
     AA muhabirinin edindiği bilgiye göre, A.Ü Ağrı Eğitim Fakültesi’nde henüz belirlenemeyen nedenle 2 öğrenci arasında çıkan tartışma, daha sonra öğrencilerin arkadaşlarının da olaya karışması nedeniyle 2 grup arasında kavgaya dönüştü. 
     Ağrı Emniyet Müdürlüğü ekiplerinin müdahalesiyle, kavga sona erdirildi. 
     Eğitim Fakültesi Dekanı Prof. Dr. Bilge Seyidoğlu, AA muhabirine yaptığı açıklamada, tartışmanın sona ermesiyle birlikte, okuldaki durumun normale döndüğünü ifade etti. Seyidoğlu, ayrıca olaya müdahale eden polis mamurlarından biri tarafından, "tedbir amacıyla" havaya ateş açıldığını iddia etti. 
     Vali Yusuf Yavaşcan da AA muhabirine, okulda 2 öğrenci grubu arasında yaşanan tartışmanın daha sonra kavgaya dönüştüğünü belirterek, olayın, emniyet güçlerinin müdahalesiyle kontrol altına alındığını söyledi. 
     Olayda, yaralanan veya gözaltına alınan öğrenci olmadığını belirten Yavaşcan, olayı yatıştırmak için bir polis memurunun havaya ateş açtığı iddiasının ise yapılacak incelemenin ardından netlik kazanacağını ifade etti. 
     
</TEXT>
</DOC>
