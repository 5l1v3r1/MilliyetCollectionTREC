<DOC>
<DOCNO> 336234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo24.html </URL>
<DATE> 2005/04/23/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Arjantinli 12 yaşındaki Lamela, All-Star'a katıldı, Cordoba'ya gol attı 
</HEADLINE>
<TEXT>

     Dünya futbolunda Maradona'nın veliahdı olarak gösterilen 12 yaşındaki Arjantinli genç futbolcu Erik Lamela, ilköğretim, lise ve üniversiteler arasında düzenlenen ''Futbol Maratonu 2005'' All-Star maçına katıldı. 
     BJK Akatlar Spor ve Kültür Kompleksi'nde düzenlenen organizasyon sırasında seyircilere topla gösteriler yapan Lamela, daha sonra all-star maçında forma giydi. 
     All-star karşılaşmasında Beşiktaş'ın kalecisi Oscar Cordoba da beyaz takımın antrenörlüğünü yaptı. 
     Maç öncesi Cordoba ile Lamela biraraya geldi. Lamela'ya bu sırada 10 numara ve arkasına ismi yazılan Beşiktaş forması hediye edildi. Formayı giyen genç futbolcu Cordoba ile bir süre sohbet etti. 
     Lamela, basın mensuplarının soruları üzerine 4 yaşında halı sahalarda futbola başladığını, 7 yaşında da River Plate kulübüne transfer olduğunu söyledi. 
     Günde 3 saat antrenman yaptığını ve kendisine Maradona'yı örnek aldığını kaydeden Lamela, Türkiye'de Hakan Şükür, Hasan Şaş ve Cordoba'yı tanıdığını söyledi. 
     Bu arada, Lamela sahada Cordoba'ya iki penaltı attı. Genç yıldız iki atışı da gole çevirdi. Cordoba da Lamela'yı kutladı. 
     
</TEXT>
</DOC>
