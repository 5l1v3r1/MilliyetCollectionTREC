<DOC>
<DOCNO> 326137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/spor/spo30.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ŞENES ERZİK 

Futbola disiplin 
İTÜ Beden Eğitimi Bölümü'nde seminer konuğu olan UEFA Asbaşkanı Şenes Erzik, kulüplerin uyması gereken kuralları açıkladı. Futbola disiplin getirmek amacıyla kulüpleri bilgilendirdiklerini vurgulayan Erzik, Türkiye'den sadece Fenerbahçe, Beşiktaş, Trabzonspor ve Gençlerbirliği'nin UEFA kriterlerine uyduğunu söyledi. Şenes Erzik, Arnavutluk ve Gürcistan maçlarından 6 puan alınacağı tahmininde bulundu. 

MUĞLASPOR 

Başkana bravo 
İKİNCİ Lig B Kategorisi A Grubu'nda yer alan Muğlaspor Başkanı Mustafa Hükkamoğlu, Oyak Renault maçında hakemin görmediği bir anda rakibine kasti tekme atan futbolcuları Sami Uğurlu'nun sözleşmesini feshetti. Centilmenlikten taviz vermeyeceklerini söyleyen Hükkamoğlu, aynı karşılaşmada taraftarla tartışan diğer oyuncuları Serdar Meriç'e de bin YTL para cezası verildiğini açıkladı. 

KONYASPOR 

Karatay'dan tesis desteği 
KONYA'YA bağlı Karatay Belediyesi, Konyaspor'un kullanımına sunmak üzere modern bir tesis yapacak. İki çim saha ve 2 katlı binadan oluşacak tesisin projesi tamamlandı. Tesisin 6 ay içerisinde tamamlanması öngörülüyor. Kompleks, sporcular için 24 odalı otel kısmı ile idari ve sosyal işler kısmı olmak üzere 2 ana bölümden oluşacak. 

AKÇAABAT SEBAT 

Anderson şansı 
MENAJERİ Miranda'nın, "Antrenmanlara çıksın, takıma girerse 20 bin dolar verirsiniz, giremezse ödeme yapmazsınız" sözüyle Akçaabat Sebat'a gelen Brezilyalı Domingos Anderson, Teknik Direktör Güvenç Kurtar'ın gözdesi oldu. Tunuslu Amir'in kaçmasıyla yıldızı parlayan Sambacı, Samsunspor maçının en iyileri arasında yer aldı. Kurtar gelinceye kadar Anderson'un gönderilmesi gündemdeydi. 

KOCAELİSPOR 

Muhteşem dönüş 
Bu sezon Kocaelispor'a geri dönen Kaan Dobra, Nuri ve Ahmet Arslaner Yeşil - Siyahlı takımı ateşleyen isimler oldu. Özellikle ligin ikinci yarısında Körfez ekibinin zirve yarışına ortak olmasını sağlayan üç yıldız futbolcu, Süper Lig'e dönüş yolunda hedefe yürüdüklerini iddia ettiler. 

SAKARYASPOR 

Yüzler gülüyor 
Sakaryaspor Teknik Direktör Şaban Yıldırım, Diyarbakırspor galibiyetiyle şeytanın bacağını kırdıklarını dile getirdi. Yıldırım, "Bugüne kadar ortaya koyduğumuz güzel futbolumuzla göz dolduruyorduk ama malasef puan alamıyorduk. Bu sıkıntıyı aştık. Kalan maçlarda fikstür avantajına sahibiz" diye konuştu. 

BURSASPOR 

Gündüz gözüyle 
Bursaspor'un yeni teknik patronu Yalçın Gündüz, Sivasspor galibiyetini değerlendirirken, zafer yolunu futbolcularının onurlu mücadelesinin açtığını belirtti. Gündüz, Yimpaş Yozgatspor maçını da kazanmak istediklerini söyleyerek, "Her maçımız final gibi olacak" diye konuştu. 

FUTBOL 

M.United'da kriz var 
Dünyanın en zengin kulübü Manchester United mali açıdan düşüşe geçti. İngiliz ekibinin 31 Ocak'a kadar olan 6 aylık vergi öncesi karı 12.4 milyon pound olarak açıklandı. Kırmızı Şeytanlar'ın bir önceki yıla göre 26.8 milyon pound daha az kazanç elde ettiği bildirildi. M.United'ın TV geliri ve aşırı transfer harcamaları nedeniyle karında azalma olduğu belirtildi. Bu gelişmenin ardından Genel Direktör Gill'in Teknik Direktör Alex Ferguson'un gönderilebileceği yönündeki açıklaması İskoç çalıştırıcının devrinin sona erdiği yorumlarının yapılmasına yol açtı. 

FUTBOL 

Arango kurtuldu 
Geçtiğimiz hafta sonu Mallorca - Sevilla maçında sakatlanan ve ölümle burun buruna gelen Juan Arango'nun hayati tehlikeyi atlattığı bildirildi. Rakibi Navarro'nun dirseğiyle elmacık kemiği Venezuella'lı oyuncunun durumunun iyiye gittiği açıklandı. Bu arada Mallorca kulübü, Navarro'ya ceza verilmesi için İspanya Futbol Federasyonu'na başvuruda bulundu. 

FUTBOL 

Van Bommel Barça'da 
İspanya Ligi'nde şampiyonluğu büyük oranda garantileyen Barcelona, şimdiden transfer çalışmalarına başladı. Katalan ekibi, PSV Eindhoven'ın yıldız orta saha oyuncusu Van Bommel ile prensip anlaşmasına vardı. PSV ile sezon sonunda sözleşmesi bitecek Hollandalı yıldızın, Barça ile 3 yıllık ön anlaşma imzaladığı ifade edildi. 

ATLETİZM 

Avrupa için son kozlar 
2009 Avrupa Salon Atletizm Şampiyonası'na talip olan Türkiye, 15 Nisan'da yapılacak tanıtım için kolları sıvadı. Dev organizasyonun ev sahipliği için Çek Cumhuriyeti ile yarışacak olan Türkiye, Slovenya'da yapılacak Avrupa Federasyonu toplantısı sırasında stand açacak. Delegelerin kaldığı otelde İstanbul'un tanıtımı, organizasyon hazırlıkları görsel ve yazılı olarak anlatılacak. Öte yandan tanıtımda, 2007'de tamamlanacak Sinan Erdem Spor Salonu'nun inşaatı ile ilgili fotoğrafların ve detaylı bilginin de yer alacağı öğrenildi. 

BİLARDO 

Bayanlar zorlu sınavda 
Avrupa Bayanlar 3 Bant Bilardo Şampiyonası bugün start alıyor. 10 ülkeden 16 sporcunun katılacağı şampiyonada milli takım Gülşen Degener, Gülhan Günal, Sevda Karabulut ile madalya mücadelesi verecek. Manisa Anemon Otel'de gerçekleştirilecek olan müsabakalar üç gün sürecek. 

ATICILIK 

Hedefi vuracaklar 
Geçtiğimiz hafta trap grup müsabakalarının yapıldığı İstinye Atış Poligonu, 25-27 Mart'ta skeet yarışlarına evsahipliği yapacak. İstanbul, İzmir, Bursa ve Manisa'dan sporcuların mücadele edeceği organizasyon 3 gün sürecek. Dereceye girenler ise Avrupa Şampiyonası'na katılacak milli takım aday kadrosunu oluşturacak. 

SUTOPU 

Ataköy'de şölen var 
İstanbul Ataköy Avni Akyol Kapalı Yüzme Havuzu'nda bugün başlayacak olan Uluslararası Ispola Sutopu Turnuvası'nda 6 ülke mücadele edecek. 5 gün sürecek organizasyonda milli takımımız ilk maçını bugün saat 19.30'da Romanya ile oynayacak. Günün diğer maçları ise şöyle 17.00 Moldova - Bulgaristan, 18.15 Fransa - Macaristan. 

OLİMPİYAT 

Efsaneler sohbette 
Olimpiyat Oyunları'na ve spora olan ilgiyi artırmak isteyen Visa, eski şampiyonları gençlerle buluşturuyor. Marmara Üniversitesi'nde bugün konferans düzenleyecek olan Visa, Olimpiyat Şampiyonu güreşçiler Müzahir Sille, Mustafa Dağistanlı ve Tevfik Kış'ı öğrencilerin karşısına çıkaracak. 'Olimpiyat Sohbetleri' adı verilen konferans 12.30'da başlayacak. 


</TEXT>
</DOC>
