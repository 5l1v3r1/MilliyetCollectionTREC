<DOC>
<DOCNO> 334578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur41.html </URL>
<DATE> 2005/04/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Adana'da "başlık parası" cinayeti 
</HEADLINE>
<TEXT>

     Adana'da, imam nikahıyla yaşadığı genç kadının baba evine dönmesi üzerine, verdiği başlık parasını istemeye giden genç pompalı tüfekle öldürüldü. 
     Alınan bilgiye göre, Merkez Seyhan İlçesi Dağlıoğlu Mahallesi 29. Sokak'ta, Dilber K. 22 , yaklaşık 2 ay önce 15 milyar lira başlık parası karşılığında yakınlarının oğlu olan Abdulhalim E. 18 ile imam nikahı kıyılarak Gaziantep'e yerleşti. 
     Genç çiftlerin arasında çıkan tartışma sonucu, Dilber K. baba evine dönünce, Abdulhalim E. de verdiği başlık parasını istemek amacıyla bugün genç kadının babasının oturduğu Dağlıoğlu Mahallesi'ndeki eve gitti. 
     Verdiği başlık parasını alamayınca, Dilber K'nin tekrar kendisiyle gelmesini isteyen Abdulhalim E, çıkan tartışma sonucu genç kadının dayısı Nihat Ç. 28 tarafından pompalı tüfekle vurularak ağır yaralandı. 
     Çevredeki vatandaşlar tarafından hastaneye kaldırılmak istenen Abdulhalim E. yolda yaşamını yitirirken, Nihat Ç'nin yakalanarak gözaltına alındığı bildirildi. 
     
</TEXT>
</DOC>
