<DOC>
<DOCNO> 338343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/spo13.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane 
</HEADLINE>
<TEXT>


KAAN BORA 


Her ne kadar uzun süredir gözlerden uzak olsa da dünya futbolunda önemli bir yer tutan Romario adım adım vedaya hazırlanıyor... Geçen gün Guatamela ile oynanan hazırlık maçında Brezilya Milli Takımı'nın formasını son kez giyen ünlü yıldız yakında da yeşil sahalara 'güle güle' diyecek. Limitleri zorlayıp, ilerleyen yaşına rağmen h l futboldan kopamayan Romario belki zirvede bırakmayacak ama o futbolun bir din olduğu samba diyarında her zaman bir kral olarak kalacak. 
Romario'nun Brezilyalılar için ne kadar büyük anlam ifade ettiğini futbolseverler, 2002 Dünya Kupası öncesinde Teknik Direktör Scolari onu kadroya almadığı zaman ülkede yapılan protesto gösterilerinden anımsayacaktır. Ancak 2002 yılının nisan ayında yaşadığım bir olayla Romario'nun Brezilya için ifade ettiği anlamın farkına vardım. Dünya Kupası'nda aynı grupta bulunmamız nedeniyle sambacıların Lizbon'da Portekiz ile oynayacağı son ciddi hazırlık maçı öncesi 4 gün Brezilya kampında geçirdim. Alvalade Stadı'ndaki bir idmana 10 bin civarında seyirci gelmişti. Yıldızlar soyunma odasından birer birer çıktığında sevgi gösterisi başladı. Ronaldo, Rivaldo, Ronaldinho vs... Ancak Scolari sahaya geldiğinde tribünlerdeki kalabalık, gök gürültüsü şeklinde hep bir ağızdan bağırıyordu "Romario" diye. Bu organize bir tribün hareketi değildi. Brezilya'dan çok uzaklarda olsa da binlerce kişi içlerinden gelen sese kulak verip, haykırıyordu. O hep onların kalbindeydi ve bir efsaneydi. 
Sonuçta Brezilyalı onsuz da Dünya Şampiyonu oldu. Romario hayatında iniş çıkışları olan bir yıldızdı... Ancak futbolculuğu tartışılmazdı. Hele ki, 84 maçta 71 gol sığdırdığı ve aralıklarla da olsa 18 yıl oynadığı Milli Takım bazında. 1987 yılında Brezilya'nın Kuzey İrlanda'ya Dublin'de 1 - 0 kaybettiği karşılaşmada sahaya çıkan o zamanlar bu kimsenin tanımadığı golcü meşhur sarı formaya bir efsane olarak veda etti. 


</TEXT>
</DOC>
