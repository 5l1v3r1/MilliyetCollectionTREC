<DOC>
<DOCNO> 326588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun22.html </URL>
<DATE> 2005/03/24/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Suriye, çekilme takvimini açıklayacak 
</HEADLINE>
<TEXT>

     Mısır Cumhurbaşkanı Hüsnü Mübarek, resmi ziyareti kapsamında Fransa'nın başkenti Paris'te bulunuyor. 
     France 3 televizyonuna demeç veren Mübarek, Suriye Devlet Başkanı Beşşar Esad'ın bir haftaya kadar Lübnan'dan Suriye askerlerinin tamamen çekilmesiyle ilgili bir takvim açıklayacağını söyledi. 
     Mübarek, ''Suriye Devlet Başkanı ile birçok defa görüştüm, son kez de Arap Birliği zirvesinin yapıldığı Cezayir'de dün kendisiyle biraraya geldim. Esad, BM'nin yabancı birliklerin Lübnan'dan çekilmesini öngören 1559 sayılı kararını uyguluyor ve bir haftaya kadar Suriye birliklerinin tamamının çekilmesiyle ilgili takvim açıklayacak'' dedi. 
     Esad, 5 Mart'ta Suriye birliklerini Lübnan'dan 2 aşamada çekeceğini açıklamıştı. Çekilmenin ilk aşaması geçen cuma tamamlanmıştı. 
     Mübarek'in Paris'te Fransa Cumhurbaşkanı Jacques Chirac ile görüşmesi bekleniyor. 
     
</TEXT>
</DOC>
