<DOC>
<DOCNO> 325965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonspo09.html </URL>
<DATE> 2005/03/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Hido, 11 sayı attı ama Magic yine kaybetti 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 5 maçla devam edildi. 
     Doğu Konferansı'nda Play-Off serisine kalma mücadelesi veren Orlando Magic, deplasmanda Charlotte Bobcats'e 102-97 yenildi. 
     Konferans sıralamasında Philadelphia 76ers'ın ardından 9. sırada bulunan Magic'te Hidayet Türkoğlu yedekler arasında başladığı maçta 27 dakika forma giyerek, 11 sayı, 2 ribaunt ve 2 asistle oynadı. Hidayet, 6 kez denediği 2 sayılık atışlarda 3, 8 kez kullandığı serbest atışlarda ise 5 isabet yakalarken, 1 üçlük denemesinde başarılı olamadı. 
     Steve Francis'in bir kameramana vurmasının ardından aldığı 3 maçlık ceza nedeniyle forma giymediği karşılaşmada Grand Hill, 25 sayı ve 9 ribauntla takımının en skoreri oldu. Dwight Howard'ın 21 sayı ve 13 ribauntla ''double double'' yaptığı karşılaşmada Jameer Nelson 18 sayı attı. 
     Ligde çıktığı son 10 maçı kaybeden Charlotte Bobcats'te 5 oyuncu çift haneli rakamlara ulaşırken, Brevin Knight, 19 sayı ve 8 asistle, çaylak oyuncu Emeka Okafor ise 17 sayı ve 13 ribauntla maçı tamamlayarak takımlarının galibiyetinde etkili oldular. 
     
     DUNCAN'SIZ SPURS, NEW YORK KNICKS'E 88-75 YENİLDİ 
     Batı Konferansı'nda Play-Off serisine çıkmayı garantileyen San Antonio Spurs, deplasmanda New York Knicks'e 88-75 yenildi. 
     Spurs'te iki kez ligin en değerli oyuncusu seçilen Tim Duncan, sakatlığı nedeniyle maçta forma giymezken, Devin Brown 22 sayı ve 8 ribauntla takımının en skorer oyuncusu oldu. Fransız oyun kurucu Tony Parker ise 14 sayı atmasına karşın yenilgiyi engelleyemedi. 
     Doğu Konferansı'nda Play-Off'lara kalmak için maçlarını kazanmak zorunda olan New York Knicks'te Stephon Marbury 31 sayı, 10 asist ve 6 ribauntla maçın en skoreriydi. 18 sayıyla maçı tamamlayan Malik Rose ve 14 sayıyla Tim Thomas'ın çabaları galibiyeti getirdi. 
     Ligde alınan diğer sonuçlar şöyle 
     Chicago Bulls-Atlanta Hawks 105-91 . 
     Dallas Mavericks-New Orleans Hornets 103-86 . 
     Los Angeles Clippers-Portland Trail Blazers 96-89. 
     
</TEXT>
</DOC>
