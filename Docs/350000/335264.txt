<DOC>
<DOCNO> 335264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur15.html </URL>
<DATE> 2005/04/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Böbreklerini kaybedince nişanlısı terketti 
</HEADLINE>
<TEXT>

     M. NURİ ŞİRİN KAHRAMANMARAŞ, DHA 

      KAHRAMANMARAŞ'ta, 2 böbreği de işlevini yitiren 24 yaşındaki Bünyamin Edik hastalığını öğrenen nişanlısı 20 yaşındaki Gülay Bodur tarafından terk edilince ikinci kez yıkıldı. 
     Merkez Serintepe Mahallesi'nde, ailesiyle birlikte yaşayan Bünyamin Edik, 2 yıl önce başlayan hastalığının ilerlemesi sonucu geçtiğimiz yılın sonlarına doğru 2 böbreğini de tamamiyle kaybetti. Diyaliz makinesine bağlı yaşamını sürdüren Edik hastalıkla mücadele ederken, durumunu nişanlısı Gülay Bodur'a açtı. Ancak beklemediği bir davranışla karşılaşarak terk edildi. Rahatsızlığının nasıl başladığını bilmediğini söyleyen Bünyamin Edik, "İki yıl önce askerliğimi bitirip memlekete dönerek babamla pazarcılık yapmaya başladım. O zaman hiçbir rahatsızlığım yoktu. Ancak birkaç ay önce yüksek tansiyonla birlikte görme sorunu yaşayınca doktora gittim. Bana 2 böbreğin de görev yapmıyor. Uygun bir böbrek bulup nakil yapılması gerek' dediler, ne yapacağımızı şaşırdım'' dedi. 
     5 ay önce nişanlandığı Gülay Bodur tarafından terkedilmeyi gururuna yediremeyen Bünyamin Edik şöyle devam etti "Askerden döndükten sonra bir tanıdık aracılığıyla görüşmeye başladığım Gülay Bodur ile ailelerimizin onayıyla nişanlandık. İlk başlarda herşey yolunda gidiyordu ve evlilik hazırlıklarını sürdürüyorduk. Ancak nişanlıma hastalığımı söyleyince bana destek olmak yerine, terk etmeyi tercih etti. Demek ki, o beni sevmiyormuş. Ben olsaydım onun tedavisini yaptırır ve evlenirdim. Hatta böbreğimi bile verirdim.'' 
     Her gün 4 saat diyaliz makinesine bağlı kalarak yaşamını sürdüren Edik, nakil için ablasının böbreğinin uygun bulunduğunu ancak maddi olanaksızlıklar nedeniyle yaptıramadıklarını ifade etti. Edik, hayırsever kişilerden bu konuda maddi destek beklediğini vurguladı. 
     
</TEXT>
</DOC>
