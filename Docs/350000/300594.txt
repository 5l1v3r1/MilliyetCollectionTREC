<DOC>
<DOCNO> 300594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy16.html </URL>
<DATE> 2004/12/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
AKP'li Uzun Şehitlerimizi helikopterle gönderseydik hayatta olurlardı 
</HEADLINE>
<TEXT>

     TBMM Genel Kurulu'nda İçişleri ve Dışişleri bakanlıklarının 2005 yılı bütçeleri üzerinde görüşmeler başladı. 
     TBMM Başkanvekili Nevzat Pakdil başkanlığında toplanan Genel Kurul'da, İçişleri ve Dışişleri bakanlıklarının bütçeleri üzerinde AK Parti Grubu adına 5 milletvekili konuştu. 
     AK Parti Sivas Milletvekili Selami Uzun, Musul'da öldürülen 5 güvenlik görevlisinin cenazesinin Türkiye'ye helikopterle getirildiğini anımsattı. Uzun, ''Eğer biz bu güvenlik görevlilerimizi helikopterle oraya göndermeyi de akıl edebilseydik bugün görevlerinin başında olurlardı'' dedi. 
     AK Parti Aksaray Milletvekili Ruhi Açıkgöz, sadece mülki idareden değil, diğer kurumlardan, hatta başarılı özel sektör temsilcilerinden de vali atanması önerisinde bulundu. 
     AK Parti Yalova Milletvekili Şükrü Önder, güvenlik hizmetlerinin ''nefes kadar önemli olduğunu'' ifade etti. ''Türkiye'de meydana gelen olay sayısının diğer ülkelere kıyaslandığında çok az olduğunu'' belirten Önder, bunda da güvenlik görevlilerinin başarısının büyük payı olduğunu söyledi. 30 yıllık bir polis memurunun emekli olduğunda eline 527 milyon lira aylık geçtiğine dikkati çeken Şükür Önder, güvenlik görevlilerinin hem çalışırken hem de emekli olduğunda eline geçecek ücretin iyileştirilmesi gerektiğini belirtti. 
     AK Parti Trabzon Milletvekili Ali Aydın Dumanoğlu, artık tek kutuplu değil çok kutuplu bir dünya bulunduğunu ve AB kapısını da aralayan Türkiye'de vatandaşın bilinçlendirilmesi konusunda daha ciddi çaba harcanması gerektiğini söyledi. Dumanoğlu, etrafı tam anlamıyla kaynayan Türkiye'nin ise bir istikrar adası konumunda olduğunu kaydetti. Dumanoğlu, Kıbrıs sorununun çözümü önündeki engelin Türkiye olmadığının anlaşıldığını da ifade ederken, ''Çok çetin müzakereler olacak. Ama biz barışın tarafı olduğumuz için korkacak hiçbir şey yok'' dedi. 
     AK Parti Aksaray Milletvekili Ali Rıza Alaboyun, 17 Aralık'ta çok kritik bir noktanın başarıyla aşıldığını söyledi. Türkiye'nin tam üyeliğin gerçekleşeceği tarih olarak tahmin edilen 2014 yılından ve 3 Ekim'den önce yapması gereken şeyler bulunduğunu ifade eden Alaboyun, ''Ermeni sorununa'' dikkati çekti. Alaboyun, Türkiye'nin karşısına şu ya da bu biçimde çıkacak olan bu konuda Türkiye'de ve yurtdışında yaşayan Türk toplumunun bilgilendirilmesi ve hazırlanması gerektiğini belirtti. 
     
</TEXT>
</DOC>
