<DOC>
<DOCNO> 320408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo24.html </URL>
<DATE> 2005/03/03/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Denizlispor'un buruk yarı final sevinci... 
</HEADLINE>
<TEXT>

     Türkiye Kupası'nın 39 yıllık tarihinde 2. kez yarı finale yükselen ve 20 Nisan'da Fenerbahçe ile karşılaşacak olan Denizlispor'da buruk bir sevinç var. 
     Teknik direktör Giray Bulak, Konyaspor ile yapılan maçta kırmızı kart gören İbrahim ile sakatlanan Kratochvil'in Diyarbakırspor karşılaşması öncesi önemli bir sorun olduğunu bildirdi. 
     Kratochvil'in durumunun, çekilecek MR'dan sonra kesinlik kazanacağını ifade eden Bulak, ''Keşke tur atlamasaydık da Kratochvil sakatlanmasa ve İbrahim kırmızı kart görmeseydi. Kratochvil'in sakatlığı adale atması ve lif kopması gibi görünüyor. İnşallah daha ağır bir sakatlık söz konusu değildir'' dedi. 
     Lig ve kupa maçlarının programını yapanlara bir uyarısı olduğunu da ifade eden Bulak, şöyle konuştu 
     ''Diyarbakırspor, cumartesi günü lig maçını, salı de günü kupa maçını oynadı. Biz ise pazar günü lig, çarşamba günü kupa maçını oynadık. Gelecek pazar günü de Diyarbakırspor ile karşılaşacağız. 3 günlük süre içinde 1 saatlik dinlemenin bile oyuncular üzerinde katkısı çok büyüktür. Kupa maçını salı günü oynayan rakibimiz, bizden 1 gün fazla dinlenmiş olacak. Eğer bizim yerimize Beşiktaş olsaydı, Galatasaray maçı öncesi kupa karşılaşmasını çarşamba günü oynatırlar mıydı Plan programı yapanların daha dikkatli olması lazım.'' Maçın hakemi Cüneyt Çakır tarafından tribünlere gönderilmesiyle ilgili soruyu da yanıtlayan Bulak, şunları söyledi 
     ''2 kez teknik alanı birer adım geçmişim. Sahaya giriş yok, kötü söz yok, aşağılayıcı laf yok. 4. hakem İsmail Reşat Gül orada biraz bencillik yaptı. Cüneyt Çakır ligin iyi hakemlerinden. Oyuncunun formsuzu olduğu gibi, hakemin de formsuzu olabilir. Ama ipin ucunu kaçırmamak lazım. Bu nedenle ceza verileceğini sanmıyorum.'' 
     
</TEXT>
</DOC>
