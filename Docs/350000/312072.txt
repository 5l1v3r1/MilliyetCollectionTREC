<DOC>
<DOCNO> 312072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo13.html </URL>
<DATE> 2005/02/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kurtköy Otodrom Pisti, motosiklet yarışlarında kullanılamayacak 
</HEADLINE>
<TEXT>

     Motosiklet Federasyonu Başkanı Bekir Yunus Uçar, Formula 1 yarışlarının yapılacağı İstanbul Kurtköy Otodrom Pisti'nde güvenlik kaçış alanlarına asfalt döküldüğü için bu pistte hiçbir motosiklet yarışı organizasyonunun yapılamayacağını söyledi. 
     Uluslararası Motosiklet Federasyonu FIM Pist Mühendisi Claude Danis'in 3 kez Türkiye'ye geldiğini ve pistte inceleme yaptığını belirten Bekir Yunus Uçar, A.A muhabirine yaptığı açıklamada, ''Milyonlarca dolar yatırım yapılan bu pist, yalnızca Formula 1 yarışlarında kullanılacak şekilde düzenleniyor. Emniyet kaçış alanlarının çakıl havuz olması gerekirken, bu alanlara asfalt döküldüğü için, uluslararası federasyondan yarışların yapılabileceği anlamına gelen A lisansını alamıyoruz'' diye konuştu. 
     Pistin projesinde, yarış güzergahı dışında kalan alanların motosiklet pilotlarının can güvenliği için çakıl havuz yapılması biçiminde planlandığını ifade eden Uçar, organizatör şirketin, pistin motosiklet yarışlarına da uygun olması için devletten ayrıca para aldığını, ancak paranın bu amaçla kullanılmadığını savundu. 
     İstanbul Ticaret Odası İTO Yönetim Kurulu Başkanı Mehmet Yıldırım'ın Denizli'de düzenlenen TSYD seminerinde, pistte motosiklet yarışlarının da yapılabilmesi için 12 milyon dolar daha fazla para harcadıklarını söylediğini kaydeden Uçar, ''Ortada henüz hiçbir şey yok. Bu paranın kime, nereye ve nasıl harcandığını merak ediyorum'' dedi. 
     
     ''PİSTİN GELİRLERİ YARI YARIYA AZALACAK'' 
     FIM'den A lisansı alınmadığı takdirde ulusal ve uluslararası hiçbir motosiklet yarışı organizasyonunun Otodrom Pisti'nde yapılamayacağını vurgulayan Uçar, sözlerini şöyle sürdürdü 
     ''İstanbul'da devlet arazisi üzerinde, devlet teminatıyla yapılan pistin Devlet Bakanı ve Başbakan Yardımcısı Mehmet Ali Şahin'e verilen sözün dışına çıkılarak sadece Formula 1 yarışları yapılacakmış gibi düzenlenmesiyle milli servet heba edilmektedir. FIM'e müracaat etmek için hazırlandığı söylenen 3 ayrı proje olmasına rağmen hiçbir resmi başvuru yapılmamıştır. Eğer müdahale edilmezse Kurtköy Pisti de diğer atıl durumdaki tesislerimiz gibi, yılda sadece birkaç gün spora hizmet edecektir. 
     Oysa başka ülkelerde olduğu gibi İstanbul Kurtköy Pisti de hem Formula 1 hem de motosiklet yarışlarının yapılabileceği şekilde düzenlense pistten yıl içinde elde edilecek gelir iki katına çıkacaktır. Şu durumda Türkiye'nin tanıtımı adına yapılacak çalışmaların verimi ve kazanılması planlanan gelir yüzde 50 oranında azaltılmıştır.'' 
     
</TEXT>
</DOC>
