<DOC>
<DOCNO> 322732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/siyaset/siy01.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk polisi aşırı kaba 
</HEADLINE>
<TEXT>


Avrupalı parlamenterler, "Parlamento, Türk polisinin aşırı kabalığını kesinlikle kınar. Kadınlara karşı şiddetin sürmesinden duyduğu endişeyi hatırlatır" dedi 

GÜVEN ÖZALP Brüksel 


Avrupa Parlamentosu AP , İstanbul'da 6 Mart'ta düzenlenen Dünya Kadınlar Günü gösterisinde yaşanan olaylar nedeniyle Türk polisini kınadı. Genel kurulda onaylanan kararda, AB Komisyonu'nun yaşananlar hakkında AP'ye detaylı bir rapor sunması da istendi. Konuya verdikleri önemi göstermek amacıyla sözlü açıklamalarla yetinmeyen ve 4. Dünya Kadınlar Konferansı için hazırladıkları ortak karara Türkiye'deki kadın hakları konusunu da ekleyen Avrupalı parlamenterler, polisin tavrını "aşırı kabalık" olarak niteledi. Türkiye ile ilgili bölümde, "AP, Türk polisinin aşırı kabalığını şiddetle kınar" ifadeleri yer aldı. Türkiye'de kadın hakları konusunda gerçekleştirilen yasal düzenlemelerin memnuniyet verici olduğunun dile getirildiği kararda, "AP, Türkiye'de kadınlara yönelik namus cinayeti ve şiddetin devam etmesinden duyduğu endişeyi bir kez daha hatırlatır" denildi. 
AB Komisyonu ve Konseyi'ne de çağrıda bulunulan kararda, kadın haklarının, Türk yetkililerle işbirliği içinde yakından takip edilmesi istendi. 


</TEXT>
</DOC>
