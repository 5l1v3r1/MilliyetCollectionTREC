<DOC>
<DOCNO> 304384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo10.html </URL>
<DATE> 2005/01/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İbrahim yine oynamadı, Jermaine O'Neal 32 sayı attı, 32 dolar bağış yaptı 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 3 maçla devam edildi. 
     Batı Konferansı Kuzeybatı Grubu'nun lideri Seattle Supersonics, deplasmanda Washington Wizards'a 107-96 yenilerek, ligdeki 8. yenilgisini aldı. 
     Sezon başında Supersonics'e transfer olan ancak fazla forma şansı bulamayan İbrahim Kutluay, bu maçta da yedekler arasında beklemek zorunda kaldı. 
     Supersonics'te Rashard Lewis, 35 sayı ve 11 ribauntla takımının en skorer oyuncusu olurken, 17 sayı ve 6 ribauntluk performans sergileyen Ray Allen'ın yanı sıra 8 sayı ve 10 ribauntla maçı tamamlayan Luke Ridnour da yenilgiyi engelleyemedi. 
     Washington Wizards'ta ise 6 oyuncu çift haneli rakamlara ulaşırken, 27 sayı, 7 ribaunt ve 4 asistle oynayan Gilbert Arenas, 21 sayı ve 8 ribauntla Larry Hughes, 19 sayı ve 9 ribauntla da Antawn Jamison, takımlarına galibiyeti getiren isimler oldu. 
     
     O'NEAL, 32 SAYI ATTI, 32 BİN DOLAR BAĞIŞ YAPTI 
     Doğu Konferansı Merkez Grubu'nun iddialı takımlarından Indiana Pacers'ın, deplasmanda San Antonio Spurs'a 111-98 yenildiği maçta 32 sayı atan Jermaine O'Neal, Güney Asya'daki felaketzedeler için 32 bin dolar bağış yapacak. 
     San Antonio maçında attığı her sayı için Güney Asya'daki deprem ve tsunami felaketinden zarar görenler için 1000 dolar bağış yapacağını söyleyen O'Neal, karşılaşmada 32 sayı atmayı başardı. 
     Pacers'ta Jamaal Tinsley, 18 sayı ve 8 asistlik performans sergilerken, Jeff Foster, karşılaşmayı 12 sayı ve 7 ribauntla tamamladı. 
     Aldığı 16 galibiyet ve 1 yenilgiyle NBA tarihinde kendi sahasında sezona en iyi başlangıç yapan takımı unvanını elde eden San Antonio Spurs'ta ise Tim Duncan, 27 sayı ve 12 ribauntla double-double yaparak gecenin yıldızı oldu. 
     26 sayı, 5 ribaunt ve 6 asistle oynayan Fransız oyun kurucu Tony Parker ile birlikte rakip potaya 18 sayı gönderen Arjantinli Emmanuel Ginobili de galibiyete katkı sağladı. 
     Ligde günün diğer karşılaşmasında Memphis Grizzlies, deplasmanda geçen sezonun şampiyonu Detroit Pistons'ı 101-79 gibi farklı skorla yenmeyi başardı. 
     
</TEXT>
</DOC>
