<DOC>
<DOCNO> 333948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun07.html </URL>
<DATE> 2005/04/16/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Denktaş Yeni Cumhurbaşkanına tavsiyem yeminine sahip çık... 
</HEADLINE>
<TEXT>

     KKTC Cumhurbaşkanı Rauf Denktaş, KKTC'nin yeni Cumhurbaşkanına ilk tavsiyesinin ''yeminine sadık kalması'' olduğunu söyledi. 
     AA muhabirlerinin sorularını yanıtlayan Denktaş, yarın yapılacak seçimlerde ya da ikinci turda seçilecek KKTC'nin 2. Cumhurbaşkanına tavsiyelerinin ne olacağının sorulması üzerine, ilk tavsiyesinin, yemine sadık kalınması olduğunu belirtti. 
     ''Cumhurbaşkanının halkı kucaklaması ve partizanlık yapmaması'' gerektiğini de ifade eden Denktaş, Türkiye ile işbirliği yapılmasının şart olduğunu bildirdi. 
     Kendisine yıllar önce Ulusal Konsey oluşturması önerisinin getirildiğini anlatan Denktaş, ancak böyle bir yapının başkanlık sisteminde olduğuna işaret edip, Parlamento'nun üstünde bir kurum olmaması gerektiğini gerekçe göstererek, bu öneriyi kabul etmediğini belirtti. 
     Başbakan Mehmet Ali Talat'ın cumhurbaşkanı seçilmesi halinde böyle bir düşüncesi olduğunu ifade eden Denktaş, ''Kendisi yapacakmış, yapabilir, iyi de olur. Hiç olmazsa karşı tarafın da görüşünü alarak hareket eder'' diye konuştu. 
     Denktaş, bir sivil olarak ''Milli Kongre'' yapmayı düşündüğünü açıkladı ve bu konudaki çalışmaların sürdüğünü söyledi. 
     
     ''BU EVDE NORMAL HAYATIMIZI YAŞADIK'' 
     22 yıldır Cumhurbaşkanlığı Konutu'nda oturan Denktaş, bu mekanı terk ederken neler hissettiğinin sorulması üzerine, ''Cumhurbaşkanlığı Sarayı'na şahsi yaşama tarzını, zevkini, arzusunu bırakarak girmiş olduğunu'' belirterek, ''Burada sefa sürmüş değilim, cefa çekmişimdir'' diye konuştu. 
     Yıllar boyu ağır sorumluluk altında olduğunu ifade eden ve görevini bir önceki seçimlerde bırakmayı arzu ettiğini anlatan Denktaş, görüşmelerin devam etmesi gerekçesiyle bu isteğinin Türkiye tarafından kabul edilmediğini kaydetti. 
     ''Burada biz kendi normal hayatımızı yaşadık'' diyen Denktaş, öğleden sonra tüm personelin Saray'dan ayrıldığını belirterek, ''Akşam saatlerinde evde hizmetli kalmaz, öğleden kalma bir şey varsa yeriz, yoksa bir salata yapar akşam otururuz, yanımızda kimse kalmaz, buradan çıkarken arkamda bir şeyler kalacak, eksikliğini hissedeceğim diye bir duygum yok'' dedi. 
     Girne'deki evinde oturacağını belirten Denktaş, Lefkoşa'da kalmasını gerektiren günler için bir mekan hazırlanması düşüncesinin de olduğunu söyledi. 
     Devir teslim töreni sırasında milletvekillerine sesleneceğini, onlara ''yeminlerini hatırlatmak istediğini'' ifade eden Denktaş, bugün ya da seçim sonrasında bir basın toplantısı düzenlemeyi planladığını kaydetti. 
     
     ''10 GÜN DİNLENECEĞİM'' 
     Cumhurbaşkanlığı seçimlerinin ardından 10 gün dinlenme kararı aldığını söyleyen Denktaş, bu sürede yeni bürosunun hazırlıklarının da tamamlanacağını kaydetti. 
     Tatil yapmayı bilmediğini, hayatında hiç tatil yapmadığını ifade eden Denktaş, şöyle konuştu 
     ''Köylere çıkarım belki, biraz dolaşır, fotoğraf çekerim. Evde hiç gidip de bakamadığım kuşlarıma bir bakarım. Masaya yeniden mahkum olmadan önce en azından 10 gün biraz değişik hayat isterim.'' 
     
     ''DEĞİŞEN BİR ŞEY YOK'' 
     Milletvekillerine hitabında, onlara ''değişen bir şey olmadığını'' hatırlatmak istediğini belirten Denktaş, ''Rum yönetimi lideri Tasos Papadopulos'un uzlaşmaz olduğu ve yeni gelen liderle uzlaşılabileceği'' anlayışının çok yanlış olduğunu, Papadopulos'un siyasetinin Rum halkının yüzde 75'i tarafından desteklendiğini söyledi. 
     Önceki Rum liderlerin de Papadopulos gibi ''meşru Kıbrıs hükümeti unvanına yapışıp kaldıklarını'' ifade eden Denktaş, şöyle devam etti 
     ''Bunun arkasına saklanarak Kıbrıs'a sahip çıkma eylemini yürütmektedirler. Bunun yegane ilacı ve cevabı, KKTC'nin varlığı ve devamıdır. Bundan siz uzlaşma olabilir diye vazgeçerseniz, Annan planını kabul ederek, sizi o çizgiye indirmiş olur ve o çizgide de ABD'nin Kıbrıs Özel Temsilcisi Thomas Weston'un da dediği gibi bundan böyle devlet, egemenlik ve bağımsızlık isteyemezsiniz. Bu yorumu kabul etmediğimizi söylemekle işe başlamak ve BM Genel Sekreteri ile uzun bir pazarlık dönemine girmek lazım.'' Barış, uzlaşma isteyen ancak Rum siyasetini iyi bilmeyen bazı gençlerin uzlaşma önündeki engel olarak kendini gördüklerini ifade eden Denktaş, Rum kesiminde 2005 yılının ''tüm Kıbrıs için mücadele ettikleri gerekçesiyle'' EOKA yılı ilan edildiğini hatırlatarak, ''EOKA Kıbrıs'ın ENOSİS'e bağlanması için mücadele etti, orasını gizliyorlar'' diye konuştu. 
     Denktaş, Rumların siyasetini bilen kişilerin, onlarla anlaşma yapılacaksa bazı konuların garanti altına alınmasının bir gereklilik olduğunu da bilmesi gerektiğini söyledi. 
     
     ''UMUT POMPALANDI...'' 
     3 Ekim'e kadar adada mevcut tablonun devam edeceğini düşündüğünü bildiren Denktaş, şunları söyledi 
     ''Bizimkiler iyi niyet beyanları yapacaklar. AB şimdiye kadar gelip söylediğini söylemeye devam edecek. Düne kadar 'evet derseniz her şey hallolacak' diyen AB şimdi 'Kıbrıs artık üyemiz oldu, yasalar var, üyemizin olurunu almanız lazım' diyor. 'Olurunu alabilmeniz için yumuşatmak lazım, yumuşatmak için Türk askerini beş bin kadar çekin' diyor. 'Maraş'ı iade edin, Gazimağusa Limanı'nı da AB idaresine verin' diyor. Bunun Türkçesi nedir Bunlara evet dediniz mi KKTC'nin var olmadığını kanıtlamış oluyorsun. 
     Annan planını kabul etmek suretiyle neler kazandık diyorlar. Ne kazandık Bizi görüyorlarmış, beni de görüyorlardı. Ziyaret ediyorlarmış, beni de ziyaret ediyorlardı. Başka ne kazandık Yalancıktan Amerikalı işadamları geldi diye Türk acenteleri getirdiler buraya. Bu yalanlarla halka umut pompalandı, bu çok yanlıştır, ayıptır, günahtır.'' 
     
     ''TALAT, AKILLI ADAMDIR, DERS ALMASI GEREKİR'' 
     Başbakan Mehmet Ali Talat'ın referandumlarda Rum komünist partisi AKEL'in ''evet'' diyeceği varsayımıyla hareket ettiğini belirten Denktaş, ''Halbuki Rum siyasetinin partiler siyaseti olmayıp, müşterek milli bir siyaset olduğunu bilselerdi, sadece AKEL'in sözüyle Rumlar 'evet' diyecek diye büyük bir yanlış yapılmazdı ve bize destek olurlardı'' dedi. 
     Rumların siyasetinin KKTC'de birlikte hareket etmeye engel olduğunu ifade eden Denktaş, ''Biz onların AKEL ile birlikte bu kadar yakın oluşunu gördükçe, tereddüt içinde olduk. Onlar da AKEL ile birleşip Kıbrıs'ı müştereken barışa götürmek hayali peşinde koştular. Hayaldi, çünkü Rum milli davasını şunun bunun hatırı için feda edecek durumda değildi'' diye konuştu. 
     Rum liderlerinin yıllar boyunca nihai amaçları için kendilerini masa başında oyaladıklarını söyleyen Denktaş, Rum siyasetinin iyi bilinmesi ve Kıbrıs sorununun teşhisinin doğru yapılması gerektiğini kaydetti. 
     Denktaş, Kıbrıs sorununun 1974'te başlayan bir sorun değil, 1960'ta kurulan Ortaklık Cumhuriyeti'nin yıkılması olduğunu belirtti. 
     Talat'ın Cumhurbaşkanlığı seçimlerini referandum olarak gördüğü yönündeki açıklamalarını doğru bulmadığını belirten Denktaş, Talat'tan seçildiği takdirde ''Devletin başkanıyım, devlete sahip çıkıyorum'' sözlerini işitmek istediğini söyledi. 
     Denktaş, ''Çünkü yemin edecek, yeminine ihanet edemez, yoksa çok büyük cezası var'' dedi. 
     Talat'ın başbakan olduktan sonra bazı söylemlerinde değişiklik olduğunu, Rumları daha iyi tanıdığını ifade eden Denktaş, ''Hem Rumlar hem de dünya tarafından kandırılmış olmanın öfkesi içindedir. Büyük ders almıştır, akıllı bir adamdır, alması gerekir'' diye konuştu. 
     Seçimlerin ikinci tura kalıp kalmayacağının sorulması üzerine Denktaş, ''Hiç bilemem. Bu halkın hangi rüzgara kapılıp nereye gideceğini tahmin etmek benim için zorlaştı'' diye konuştu. 
     
</TEXT>
</DOC>
