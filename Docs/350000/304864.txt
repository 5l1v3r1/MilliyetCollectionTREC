<DOC>
<DOCNO> 304864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun31.html </URL>
<DATE> 2005/01/09/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Ayrılıkçı Çeçenler, Mashadov'un yakınlarının kaçırıldığını ileri sürdü 
</HEADLINE>
<TEXT>

     Çeçenlerin ayrılıkçı lideri Aslan Mashadov'un bazı yakınlarının, Rus güçleri ya da Moskova yanlısı Çeçen güçleri tarafından kaçırıldığı ileri sürüldü. 
     Rus Moskova'nın Sesi Radyosu ve ayrılıkçı Çeçenlerin internet sitesi Kavtazcenter'ın duyurduğuna göre, Avrupa Parlamentosu'na gönderilen bir mektupta, Mashadov'un iki erkek kardeşi ve bir kız kardeşinin de aralarında bulunduğu bazı yakınlarının geçen hafta Çeçenistan'da kaçırıldığı kaydedildi. 
     Moskova'nın Sesi Radyosu'nda ''ayrılıkçı Çeçenler'' tarafından, internet sitesinde ise ''Çeçen politikacılar'' tarafından gönderildiği duyurulan mektupta, kaçırılan kişilerin 69-76 yaşları arasında olduğu ifade edildi. 
     Çeçenistan'da Rusya yanlısı hükümetin İçişleri Bakanlığı'nın bir sözcüsü de hükümete bağlı polis teşkilatının Mashadov'un hiçbir yakınını gözaltına almadığını ve herhangi bir yakınının kaçırıldığından haberi olmadığını bildirdi. 
     
</TEXT>
</DOC>
