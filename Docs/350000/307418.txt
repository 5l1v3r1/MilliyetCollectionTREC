<DOC>
<DOCNO> 307418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun02.html </URL>
<DATE> 2005/01/18/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
New York Times ABD'den İran'a yardımcı olan 8 firmaya yaptırım 
</HEADLINE>
<TEXT>

     ABD yönetiminin, İran'ın balistik füze geliştirmesine yardımcı olan 8 büyük Çin firmasına yaptırım uygulama kararı aldığı bildirildi. 
     New York Times gazetesinin haberine göre, yaptırım kararı, Beyaz Saray ve Amerikan istihbarat servislerinin İran'ın silah programlarını tespit ve yavaşlatma çabalarının bir parçası olarak alındı. 
     Beyaz Saray'dan bu konuda herhangi bir açıklama yapılmadığını yazan gazetenin haberinde, Çin firmalarının İran'a ne tür teknoloji transferi yaptığının da açıklanmadığı belirtildi. 
     Haberde, ABD Başkanı George Bush'un, Kuzey Kore'nin nükleer çabalarını sona erdirmek için yürütülen çalışmalar sırasında gösterdiği işbirliğinden dolayı defalarca övgülerde bulunduğu Çin'i gücendirmemek için sekiz Çin firmasına yaptırım uygulama kararının kamuoyuna açıklanmadığı ileri sürülürken, 1992 yılından bu yana ABD'nin füze teknolojisini başka ülkelere satmaması konusunda Çin'e uyarılarda bulunduğu hatırlatıldı. 
     Çin şirketlerinden ikisine son 10 yıl içinde defalarca yaptırım uygulandığı, bu şirketlerin Çin ordusu ile yakın ilişki içindeki Çin Seddi Sanayi Şirketi ve ''Norinco'' olarak bilinen Çin Kuzey Sanayi Şirketi olduğu belirtildi. 
     Diğer bir Çin şirketinin ise ''Catic'' olarak bilinen ve ülkenin en büyük askeri uçak üreticisi olan Çin Aero-Teknoloji İthalat ve İhracat şirketi olduğu kaydedildi. 
     Catic'in Amerikan firması McDonnel Douglas'tan aldığı karmaşık teknolojileri askeri amaçlı kullanıma yönlendirmekle de suçlandığı ifade edildi. 
     Çin, 1990'larda da Amerikan nükleer teknolojisini ele geçirmekle, füze ve nükleer uzmanlık bilgilerini Pakistan, İran ve diğer ülkelere ihraç etmekle suçlanmıştı. 
     Şirketlere yönelik yaptırımların, bu şirketlerin Amerikan hükümetiyle iş yapmasının engellenmesini ve Amerikan firmalarından teknoloji ithalatı için izin almalarının yasaklanmasını öngördüğü belirtildi. 
     
</TEXT>
</DOC>
