<DOC>
<DOCNO> 326233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun62.html </URL>
<DATE> 2005/03/23/ </DATE>
<TIME> 21.58 </TIME>
<AUTHOR>  </AUTHOR>
<HEADLINE>
Rusya'da "Porno" Bolşoy'a tepki... 
</HEADLINE>
<TEXT>

     Rusya'nın dünyaca ünlü Bolşoy Tiyatrosu'nun sahneye koyduğu bir opera, eseri ''pornografik'' bulan milletvekilleri ve muhafazakar grupların tepkisine neden oldu. 
     Devlet kurumu Bolşoy'un yeni sahneye koyduğu ''Rosenthal'ın Çocukları'' adlı operanın, pornografik, avam ve böyle değerli bir kurum için uygunsuz olduğunu savunan muhafazakar gruplar hergün sürekli Moskova'daki Bolşoy Tiyatrosu'nun önünde protesto gösterisi düzenliyorlar. 
     Devlet Başkanı Vladimir Putin yanlısı ''Harekete Geçelim'' adlı grup, tiyatronun girişinde bir gösteri düzenlemeye hazırlanırken, operanın dünkü elbiseli provasını izleyen 4 muhafazakar milletvekili de, gösteri sona ermeden dışarı çıkarak eseri protesto ettiler. 
     
     KONUSU 
     ''Rosenthal'ın Çocukları'' adlı eserde Çaykovski, Mozart, Wagner, Mussorgski ve Verdi'yi klonlayan bir bilim adamının öyküsü anlatılıyor. 
     Bilim adamı ölünce klonlanan müzisyenler 1990'lardaki yaşama hazırlıksız bir şekilde kendilerini sokakta buluyorlar. 
     En gençleri Mozart, kendisini satan bir adamla sürekli birlikte olan bir fahişeye aşık oluyor. Operanın sonunda, kadın tellalı beş müzik dahisini zehirleyerek öldürüyor. 
     
</TEXT>
</DOC>
