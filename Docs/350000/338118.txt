<DOC>
<DOCNO> 338118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko50.html </URL>
<DATE> 2005/04/29/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Fitch, Coca Cola İçecek'e YTL cinsinden BBB notunu verdi... 
</HEADLINE>
<TEXT>

     Uluslararası kredi derecelendirme kuruluşu Fitch, Türkiye'deki Coca-Cola faaliyetlerini gerçekleştiren Coca Cola İçecek CCİ şirketine, yerli para YTL cinsinden ''BBB'' notunu verdi. 
     Fitch'ten yapılan açıklamada, CCİ'nin döviz cinsinden kredi notunun ise ''BB-'' olduğu bildirildi. 
     Şirketin aldığı kredi derecelerinde görünüm ise ''durağan'' olarak not edildi. 
     CCİ'nin yüzde 60 civarında ''güçlü ve korunabilir'' bir pazar payına sahip olduğunu kaydeden Fitch, bunun meyve suyu, poşet çay, spor ve enerji içecekleri ile şişe suyu gibi yeni alanlarda büyümenin önünü açtığını vurguladı. 
     Fitch ayrıca, 2003 yılında pazara giren Ülker grubuna ait Cola Turka'yı, ''CCİ için büyük bir tehdit oluşturmaktan ziyade eski rakipler arasına yeni birinin dahil olması'' şeklinde değerlendirdi. 
     CCİ'de The Coco-Cola Inc. şirketinin yüzde 40, Anadolu Grubu'nun ise yüzde 45,6 payı bulunuyor. 
     
</TEXT>
</DOC>
