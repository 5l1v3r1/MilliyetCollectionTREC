<DOC>
<DOCNO> 317342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur31.html </URL>
<DATE> 2005/02/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Özel merkezlere sevki yapılan SSK'lılar bu kurumlarca kabul edilmiyor 
</HEADLINE>
<TEXT>

     SSK hastanelerinin Sağlık Bakanlığı'na devredilmesinin ardından yeni sistem uygulanmaya başlandı. 
     A.A muhabirinin belirlemelerine göre, yeni sistemin uygulanmaya başlandığı ilk iş gününde, Sağlık Bakanlığı Dışkapı Hastanesi, Etlik Polikliniği ve Sağlık Bakanlığı Çocuk Hastalıkları Hastanesi'nde uzun kuyruklar oluştu. 
     Yeni sistem dahilinde hastanelere gelen SSK'lı hastalar, alacakları hizmetin faturalandırılması amacıyla öncelikle bilgisayara kaydediliyor. 
     Bu işlemin ardından muayene fişi almak için ayrı bir işlem yapılması gerekiyor. SSK'lı hastalardan ayrıca, sağlık karnesi ve nüfus cüzdanı fotokopisi isteniyor. Uygulamanın yeni başlaması nedeniyle sistemin nasıl işleyeceğinin tam anlaşılamaması, her işlem merkezi önünde kuyrukların oluşmasına neden oluyor. 
     Celal Uzun adlı vatandaş, oğlunun rahatsızlığı nedeniyle Zonguldak'tan saat 05.00'te hastaneye geldiğini, öğle tatiline kadar muayene olamadıklarını belirtirken, Kars'tan gelen Himmet Özdemir ise saat 07.00'den bu yana kan tahlil sonuçlarını almak için beklediğini söyledi. 
     Muayene fişi kuyruğunda bekleyen Döne Şişman, oğlunun hasta olduğunu, sabah erken saatlerde geldiği hastanede hala kuyrukta beklediğini anlattı. Şişman, ''Tahlil sonucu falan değil, tahlillerim elimde, sadece muayene sırası alıp doktora göstereceğiz. Hala bekliyorum'' diye konuştu. 
     
     İLAÇ VE TIBBİ MALZEME SIKINTISI 
     Hastalar, kuyrukların yanı sıra, tıbbi malzeme ve ilaç bulamadıklarından da şikayet ediyor. 
     Hastasına, ortopedi malzemesi takılması gerektiğini, ancak Perşembe gününden beri beklediklerini ifade eden Durmuş Taşpınar adlı hasta yakını, ''Geçen hafta, sayım yapılıyor bekleyin dediler, şimdi de malzeme yok bekleyin diyorlar'' dedi. 
     Bazı hastalar da hastane içindeki eczanelerin kapanması nedeniyle ilaç alamadıklarından yakındı. Bazı hastalar, serbest eczanelerin, ''SSK'dan parasını alamayız diye hayati önem taşıyan, pahalı ilaçları satmadıklarını'' savundular. 
     
     ŞİKAYETLERİN YÜZDE 80'İ İLAÇ 
     Sağlık Bakanlığı SSK Dışkapı Eğitim ve Araştırma Hastanesi Başhekimi Sami Türkoğlu, AA muhabirine yaptığı açıklamada, kendilerine gelen şikayetlerin yüzde 80'inin ilaçlarla ilgili olduğunu söyledi. 
     Sağlık Bakanlığı'na devredilen hastanelerdeki SSK eczanelerinin kapandığını, zaten eczanelerde, yatan hastalar dışındaki hastalara verecek ilaç bulunmadığını ifade eden Türkoğlu, hastaların ilaçlarını serbest eczanelerden temin etmesi gerektiğini bildirdi. Türkoğlu, ancak bu konuda bazı sıkıntılar yaşandığının hastalar tarafından kendilerine iletildiğini kaydetti. 
     Yaşanan bir başka sorunun sevkler konusunda olduğunu belirten Türkoğlu, üniversite hastaneleri veya özel merkezlere yaptıkları sevklerin geri döndüğünü ifade etti. Türkoğlu, eskiden bu sevklerin üst yazıyla ve daha teferruatlı yazıldığını, yeni sistemle, ad soyad yazıp, başhekim kaşesiyle yazılan sevklerin yeterli olacağının söylendiğini bildirdi. Türkoğlu, ''Yeni sistem bize söylendi, ama galiba SSK'nın anlaşmalı olduğu üniversite hastaneleri veya özel merkezlere iletilmemiş. Sabahtan beri yazdığımız sevkler geri gönderiliyor'' diye konuştu. 
     Türkoğlu, tıbbi malzeme bulunmadığına ilişkin bir şikayet gelmediğini dile getirdi. 
     Hastalardan istenen fotokopiler için Çarşamba günü hastaneye 5-6 fotokopi makinesi konulacağını belirten Türkoğlu, hastaların fotokopilerinin burada ücretsiz çekileceğini söyledi. 
     
     ECZANELER YOĞUNLUKTAN KİLİTLENİYOR 
     Türk Eczacıları Birliği Başkanı Mehmet Domaç da A.A muhabirine yaptığı açıklamada, eczanelerin SSK'lı hastalara, ödemeler nedeniyle bazı pahalı ilaçları vermemelerinin söz konusu olmadığını belirterek, sorunların, provizyon sisteminden kaynaklandığını söyledi. 
     Domaç, şunları kaydetti 
     ''Eczacılar eğer ilaç veremiyorlarsa, bu provizyon sisteminden kaynaklanıyor. Eczacılar sadece sabah 10-15 reçete girebiliyorlar. Daha sonra sistem yoğunluktan kilitleniyor. Saat 10.00 civarında kapanan sistem, saat 16.00-16.30'dan sonra açılıyor. Bu süre içinde hastalara ne pahalı ilaçlar ne de ucuz ilaçlar verilebiliyor. Altyapıda eksiklik var. Bunları SSK yetkililerine daha önce ilettik, ancak bize yeterli sistemi kurduklarını söylediler.'' Domaç, SSK'da çok kısa sürede büyük değişiklikler yapılmaya çalışıldığını belirterek, sorunların zamanla giderilmesini beklediklerini ifade etti. 
     Eczacı İlknur Ecemiş de provizyon sistemindeki yoğunluğu doğrulayarak, ''Geçen hafta pazartesi günü sisteme bağlandık. İlk 3 gün ilaçları verdik. Ancak sonraki günler sistem tıkandı. Sabah saatlerinde sistem kilitleniyor, akşam saatlerinde açılıyor. O saatten sonra da zaten girilecek çok fazla reçete olmuyor. Sistemin kilitlendiği saatlerde 10-20 dakikada ancak bir reçete girebiliyoruz'' diye konuştu. 
     
</TEXT>
</DOC>
