<DOC>
<DOCNO> 337215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/guncel/gun17.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye ambulansı KYB'li taşıyacak 
</HEADLINE>
<TEXT>


DİYARBAKIR DHA 

RAHATSIZLIĞI nedeniyle bir süredir Londra'da tedavi gören Kurdistan Yurtseverler Birliği KYB üst düzey sorumlularından Ali Saeed Muheadein, hayatını kaybetti. KYB Ankara Temsilciliği'nin başvurusu üzerine Dışişleri Bakanlığı, Diyarbakır'a getirilecek ve buradan Kuzey Irak'ın Süleymaniye kentine götürülecek cenazenin taşınmasında gerekli yardımın yapılması için Diyarbakır Büyükşehir Belediyesi ile Şırnak Valiliği'ne birer yazı gönderdi. Yazıda, Muheadein'in cenazesinin, Büyükşehir Belediyesi tarafından teslim alınarak ambulansla Süleymaniye'ye ulaştırılması istendi. Diyarbakır Büyükşehir Belediyesi'ne ait ambulansların daha önce, güvenlik güçleriyle girdikleri çatışmada hayatını kaybeden teröristlerin cenazelerini taşımaları tartışma yaratmıştı. 


</TEXT>
</DOC>
