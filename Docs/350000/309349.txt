<DOC>
<DOCNO> 309349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonyas22.html </URL>
<DATE> 2005/01/25/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Şişmanlar böbreklerine dikkat etsin 
</HEADLINE>
<TEXT>

     Şişmanlıkla böbrek taşı taşıma arasında bağlantı olduğu ileri sürüldü. 
     Amerikan Tıp Derneği Dergisi'nde yayımlanan araştırmada, şişman olmanın ya da normalden daha fazla kilo almanın, böbrek taşı riskini artırdığı belirtildi. 
     Araştırmacılar, normalde erkeklerin böbrek taşı taşıma riskinin kadınlara göre daha fazla olduğunu, ancak şişman ve normalden fazla kilolu kadınlarda riskin erkeklerden fazla olduğunu bildirdi. 
     Boston'daki Horvard Tıp Fakültesi'nde yapılan araştırmaya katılan doktor Eric Taylor, şişman dokuların vücudun insülüne yanıt verme kapasitesini azaltabileceğini, bunun da böbrek taşının büyümesine neden olabileceğini kaydetti. 
     Taylor, varsayımlarının doğrulanması için daha fazla araştırmaya gereksinim olduğunu belirterek, her şeye rağmen yaptıkları araştırmanın, kilo almayla böbrek taşı arasında dramatik bir bağlantı olduğunu gösterdiğini belirtti. Taylor, bundan sonraki aşamanın, kilo vermeyle böbrek taşı taşıma riskinin azalıp azalmadığının ortaya çıkması olduğunu söyledi. 
     Araştırmada, normalden 16 kilo daha fazlası olan gençlerde böbrek taşı taşıma riskinin normal gençlere göre yüzde 40 fazla olduğu, kadınlarda ise bu oranın yüzde 70'e çıktığı kaydedildi. 
     Araştırmada, kalın belli kadınların ince belli kadınlara göre böbrek taşı riskinin yüzde 71 fazla olduğu, bu oranın erkeklerde yüzde 48 olduğu bildirildi. 
     ABD'de erkeklerin yüzde 10'unun kadınlarınsa yüzde 5'inin böbrek taşı sorunu yaşadığı, rahatsızlığın tedavisinin Washington yönetimine maliyetininse 2 milyar dolar civarında olduğu belirtiliyor. 
     
</TEXT>
</DOC>
