<DOC>
<DOCNO> 329491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas24.html </URL>
<DATE> 2005/04/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
1 Nisan şakası değil, BBC'den 'gerçek bir hata' 
</HEADLINE>
<TEXT>

     İngiliz yayın kuruluşu BBC, ölümünden 24 yıl sonra reggea yıldızı Bob Marley ile söyleşi yapmak istedi. 
     BBC yetkilileri, yaptıkları açıklamada, Bob Marley Vakfı'na ''ünlü sanatçıyla söyleşi yapmak istedikleri'' yolunda yanlışlıkla gönderilen bir elektronik postadan dolayı ''çok mahçup olduklarını'' belirttiler. 
     Açıklamada, yapılan hata nedeniyle Vakıf'tan özür dilendiği, elektronik postanın, BBC-3 dijital kanalında yayınlanan, rock grubu Queen ile ilgili ''The Story of Bohemian Rhapsody'' adlı belgeselin yakaladığı başarıdan sonra birçok müzisyene gönderilen ''standart mesajlardan biri'' olduğu kaydedildi. 
     BBC'nin sözcüsü, bu itirafın 1 Nisan şakası olmadığının altını çizerek, ''Bu, gerçek bir hata'' dedi. 
     Bob Marley Vakfı, konuyla ilgili açıklama yapmadı. 
     Jamaicalı reggea yıldızı Bob Marley, 1981 yılında 36 yaşındayken kanserden ölmüştü. Marley'in doğumunun 60. yıldönümü, bu yıl Etiyopya'nın başkenti Addis Ababa'da düzenlenen etkinliklerle kutlanmıştı. 
     
</TEXT>
</DOC>
