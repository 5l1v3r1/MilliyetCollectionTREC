<DOC>
<DOCNO> 332305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur25.html </URL>
<DATE> 2005/04/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Emniyet Müdürü yazdı, polis ve öğrenciler oynadı 
</HEADLINE>
<TEXT>

     Denizli'de, Polis Haftası etkinlikleri çerçevesinde sahnelenen, emniyet müdürünün yazıp yönettiği, polis ve üniversite öğrencilerinin oynadığı ''Bir Kaşık Sevgi'' adlı oyun, ilgiyle izlendi. 
     Pamukkale Üniversitesi PAÜ Kongre ve Kültür Merkezi'nde gösterime sunulan oyunda rol alan 6 polis ve 7 üniversite öğrencisi, 2 aylık çalışmanın ardından tiyatroseverlerin karşısına çıktı. 
     Oyunu yazıp yöneten, Denizli Emniyet Müdürlüğü'nde personel şube müdürü olarak görev yapan 4. sınıf emniyet müdürü Metin Murat Aslan, oyunda dürüstlük ve hakkaniyet gibi değerlerin her zaman var olması gerektiğinin vurgulandığını söyledi. 
     Toplumda zaman zaman suç ve çatışma olduğunu belirten Aslan, ''Bu çatışma ve çelişki dünyasını öğrenciler ve meslektaşlarım izleyenlere sundu. Böylece, polisle öğrencilerin zıt gruplar değil aynı kültürün ve toprağın insanları olduğunu gösterdik. Polis ve üniversite öğrencisinin dayanışmayla çok daha iyi şeyler üretebileceğini ortaya koyduk'' dedi. 
     Oyunda, idealist bir komiser yardımcısının, polis akademisinden mezun olduktan sonra göreve başladığı karakolda başından geçen trajikomik olaylar anlatılıyor. 
     
</TEXT>
</DOC>
