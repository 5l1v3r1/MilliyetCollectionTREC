<DOC>
<DOCNO> 325553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko37.html </URL>
<DATE> 2005/03/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Turkcell'den "EDGE" ile hızlı internet... 
</HEADLINE>
<TEXT>

     Turkcell, hızlı veri aktarımı ve internet ulaşımı sağlayan ''EDGE'' teknolojisini müşterilerinin hizmetine sundu. 
     Turkcell Satış ve Pazarlamadan Sorumlu Genel Müdür Yardımcısı Ali Kesan, düzenlenen tanıtım toplantısında, 28 şubat 1994 tarihinde faaliyete geçen Turkcell'in 23.4 milyon abonesiyle Avrupa'da ilk 5 operatör arasında yer aldığını kaydetti. 
     Turkcell'in, faaliyete geçtiği günden bu yana teknolojiye büyük önem verdiğini anlatan Kesan, 2005 yılı için 500 milyon dolarlık teknoloji yatırımı yapmayı hedeflediklerini kaydetti. 
     Turkcell'in GPRS teknolojisinin ardından hızlı veri aktarımı ve internete ulaşım sağlayan ''EDGE'' teknolojisini de abonelerine sunmaya başladığını belirten Kesan, yeni teknolojinin bireysel ve kurumsal açıdan çok sayıda avantaj sağlayacağını anlattı. 
     Turkcell Kablosuz Genişbant Bölüm Yöneticisi Mustafa Aykut ise EDGE'in, GPRS teknolojisinden yüzde 300 oranında hızlı olduğunu kaydetti. 
     Dünyadaki 600'den fazla cep telefonu operatörünün 131'inin EDGE'i kullanmayı hedeflediğini, bugün bunların sadece 5'inin bu hedefine ulaşabildiğini ifade eden Aykut, Turkcell'in de bu teknolojiyi abonelerine sunan 6. şirket olduğunu söyledi. 
     Verilen bilgiye göre, Turkcell'in abonelerine sunduğu yeni teknoloji EDGE, farklı cep telefonu markalarının birçok modelini destekliyor. Türkiye'de yaklaşık 1 milyon kişinin EDGE uyumlu cep telefonuna sahip olduğu ve bu sayının kısa sürede artacağı tahmin ediliyor. 
     EDGE'li cep telefonu veya EDGE destekli modem kartına sahip Turkcell aboneleri, dizüstü veya cep bilgisayarları ile yine standart GPRSCELL tarifelerini kullanarak EDGE'den faydalanabilecek. 
     Yoğun GPRS trafiği olan bölgelerden başlanarak uyarlanan Turkcell EDGE hizmetinin önümüzdeki dönemde daha geniş bir şekilde yaygınlaştırılması planlanıyor. 
     
</TEXT>
</DOC>
