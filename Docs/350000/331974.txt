<DOC>
<DOCNO> 331974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonsiy17.html </URL>
<DATE> 2005/04/10/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
Aksu "Provokasyonlara alet olmayın" 
</HEADLINE>
<TEXT>

     İçişleri Bakanı Abdülkadir Aksu, Trabzon'da, açıklama yapmak isteyen bir gruba vatandaşların engel olmasını değerlendirirken, "Aziz milletimiz sakin ve sükunetle dursun, tahrik ve provokasyonlara alet olmasın" dedi. 
     Aksu, Türk Polis Teşkilatı'nın 160. kuruluş yıldönümü dolayısıyla Polisevi'nde düzenlenen kokteyle katıldı. 
     Burada gazetecilerin, Trabzon'da bildiri dağıtırken vatandaşlarca dövülen kişileri desteklemek amacıyla bugün basın açıklaması yapmak isteyen TAYAD üyelerine vatandaşların engel olmak istemesini nasıl değerlendirdiğini sorması üzerine, bir kaç gündür katıldığı etkinliklerde halka hep "tahriklere ve provokasyonlara icap etmeme" çağrısında bulunduğunu söyledi. 
     Güvenlik güçlerinin gerçekten görevleri başında olduğunu vurgulayan Aksu, şöyle konuştu 
     "Aziz milletimizin de üzerinde hassasiyetle durduğu konular güvenlik güçlerimizin de çok hassas olduğu konulardır. Yapılacak en küçük bir eyleme karşı, güvenlik güçlerimiz anında müdahale edebilecek güç ve kabiliyettedir." Trabzon Emniyet Müdürü Ramazan Akyürek de Trabzon'da meydana gelen olayların bir daha yaşanmaması için tüm halkın üzerine düşeni yapması gerektiğini söyledi. 
     Akyürek, Atatürk Alanı'nda açıklama yaptıktan sonra çıkan olayların ardından KESK Trabzon Şubesi'ne giren ve buradan çıkmak istemeyen TAYAD üyeleri ile konuşarak, dışarı çıkmalarını sağladı. 
     Dışarı çıkan TAYAD üyeleri, daha sonra polis otomobiliyle olay yerinden uzaklaştırıldı. 
     Akyürek, TAYAD üyelerinin olay yerinden ayrılmasından sonra basın mensuplarına yaptığı açıklamada, "İlimizde böyle bir olayın yaşanmaması için, tüm Trabzon halkı üzerine düşeni yapmalı. Allah bir daha böyle olaylar yaşatmasın" dedi. 
     
</TEXT>
</DOC>
