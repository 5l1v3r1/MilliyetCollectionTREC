<DOC>
<DOCNO> 326373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur07.html </URL>
<DATE> 2005/03/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Batman'da kaybolan silahlar... Dönemin valisi beraat etti 
</HEADLINE>
<TEXT>

     Yargıtay 8. Ceza Dairesi, Batman'da kaybolduğu ileri sürülen silahlarla ilgili açılan davada, dönemin Batman Valisi Salih Şarman ile Vali Yardımcısı Ahmet Mithat Kuşadalı'nın ''zimmet'' suçundan beraatine karar verdi. 
     Yargıtay 8. Ceza Dairesi'ndeki davanın karar duruşmasına, sanık Şarman'ın avukatı Cenk Süleyman Kalem ile Hazine avukatı İclal Kural katıldı. 
     Kararı açıklayan 8. Ceza Dairesi Başkanı Zeki Aslan, sanıklar Şarman ve Kuşadalı'nın ''zimmet'' suçundan beraatlerine karar verildiğini söyledi. 
     Aslan, sanık dönemin vali yardımcısı Ahmet Soley hakkında ''zimmet'' ve 6136 sayılı Ateşli Silahlar Kanunu'na muhalefetten açılan davada, suçun unsurları oluşmadığı için beraatine karar verildiğini belirtti. 
     Sanıklar Şarman ve Kuşadalı hakkında 6136 sayılı yasaya muhalefetten dava açıldığını anımsatan Aslan, sanıkların eyleminin Türk Ceza Kanunu'nun TCK ''görevi ihmal'' suçunu düzenleyen 230. maddesine girdiğine işaret etti. Bu suç için TCK'ya göre zamanaşımının 7.5 yıl olduğunu anımsatan Aslan, dava zamanaşımı süresi dolduğu için bu suçla ilgili kamu davasının da ortadan kaldırılmasının kararlaştırıldığını bildirdi. 
     Aslan, müdahil Hazine'nin hukuk mahkemelerinde dava açmakta serbest olduklarını söyledi. 
     Duruşmanın ardından Hazine avukatı İclal Kural, kararı temyiz edeceklerini belirtti. Şarman'ın avukatı Kalem de TCK'nın 230. maddesi yönünden dava zamanaşımı nedeniyle ortadan kaldırılmış olsa da bu yönden temyiz edeceklerini söyledi. 
     Batman'da kaybolduğu ileri sürülen silahlarla ilgili olarak açılan soruşturmada, yürürlükten kaldırılan Memurun Muhakematı Kanunu'na göre Danıştay 2. Dairesi, Şarman, Soley ve Kuşadalı'nın ''zimmet'' ve 6136 sayılı yasaya muhalefet suçundan yargılanmalarına karar vermiş ve dosya Yargıtay'a gönderilmişti. 
     
</TEXT>
</DOC>
