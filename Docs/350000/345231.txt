<DOC>
<DOCNO> 345231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/spor/axspo03.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'den şok sözler 
</HEADLINE>
<TEXT>


Galatasaray Teknik Direktörü kaçan şampiyonluğun faturasını yönetime kesti. Rumen çalıştırıcı, "Gençlerbirliği maçında iki penaltımız verilmedi ancak idareciler tepki göstermedi. Son 10 günde kimse yüzüme bakmadı" dedi 

ÖZEL RÖPORTAJ BÜNYAMİN OSMAN 


Galatasaray Teknik Direktörü Gheorghe Hagi gemileri yaktı... Rumen çalıştırıcı, Sarı - Kırmızılı yönetim kurulunun takıma ve kendisine gerekli desteği vermediğini iddia ederek şok açıklamalar yaptı. İşte Hagi'nin, yönetimi kızdıracak sözleri 
"Derbi çok heyecanlı geçti. En iyi şekilde mücadele etmeye çalıştık ve maç boyunca net pozisyonlar kaçırdık. İyi bir takım olduğumuzu bir kez daha gösterdik. Zor şartlar altında çalıştığımız biliniyor. Buna rağmen buralara kadar geldik. Sezon başında büyük takımlar arasında transfere en az parayı biz ayırdık. Fakat Fenerbahçe'yi Türkiye Kupası finalinde 5-1 gibi farklı bir skorla yendik. Bildiğim kadarıyla Fenerbahçe bu sezon transfere en az 20 milyon dolar harcadı. Beşiktaş da buna yakın bir parayı transfer için kullandı. Biz ise Bratu'yu göndererek elde ettiğimiz paralarla Conceiçao ve Song'u transfer edebildik. Ribery ise devre arasında kiralık olarak alındı." 

'Kendimi yalnız hissettim' 
"Türkiye Kupası'nı kazandıktan sonra lig şampiyonu olmamız için kulüpte bazı eksikler vardı. Yönetim - takım birlikteliği, güç ve organizasyon gerekliydi. Ancak bunlar bizde yoktu. Son 10 günde değişik bir duygum vardı. Hiç kimse benim yüzümü bile görmek istemiyordu. Bana karşı şüpheli bakışlar gördüm. Bana yaklaşmıyorlardı bile. Galatasaray camiasına karşı yakın olduğumu herkes iyi bilir. Farklı düşünenler varsa bunu bilemem. Galatasaray'da 5 sene futbol oynamış bir kişi olarak bunları söylüyorum. Son 10 gün içinde kulüpte kendimi yalnız hissettim. Yönetim tarafından gönderileceğim şeklinde söylentiler ortalıkta dolaşıyor, fakat kimse benimle konuşmuyor. Bu konuda kafamda soru işaretleri var. Ben sevgi ve içtenlikle Galatasaray'a geldim. İşimi daima iyi yapmaya çalıştım, profesyonelce hareket ettim. Bazı hatalarım da oldu. Yolun başında olan bir teknik adam olarak bunlar normaldir. Geçen sezonla kıyaslarsak bu yıl önemli işler yaptık." 

'Yönetim hakkımızı aramadı' 
"Futbolcular ve taraftarımızı bana karşı soğutmaya çalıştılar. Bugünlere onların desteği ile geldik. Dört sene önce kulüpten ayrıldığımda Galatasaray, Avrupa'da yer alıyordu. Fakat döndüğümde kulüp, Avrupa'da yoktu. Şimdi ise Şampiyonlar Ligi şansımız az olsa da en azından UEFA'ya gideceğiz. Gençlerbirliği'ne sahamızda yenildiğimiz maçtan sonra yönetimden hiç kimse çıkıp da hakkımızı aramadı. İki net penaltımız verilmedi ama kimse bunu açıkça söylemedi. 33 hafta boyunca bütün maçlarımızı bileğimizin hakkıyla kazandık. Bir örnek vermek istiyorum, Fenerbahçe, Gençlerbirliği'ni 3-2 yenerken hakem iki penaltı verdi. Gençlerbirliği 1-0 öne geçtikten sonra iki penaltı kazandılar. Bu penaltıların ikisi de şüpheliydi. Bizim ise Gençlerbirliği maçında dört penaltı pozisyonumuz vardı. İki pozisyon ise çok net bir şekilde penaltıydı. Bugün ligde ortaya çıkan tabloyu da bana göre bu kritik penaltı kararları belirledi." 

'Romanya'ya dönebilirim' 
"Yardımcılarımla sezon başında uzun süre resmi sözleşme yapmadılar. İmza attıktan sonra yöneticileri 1.5 ay boyunca yanımda göremedim. Kimse takımdaki eksikler hakkında benimle görüşmedi. Şimdi yönetimin alacağı kararı bekliyorum. Teknik direktörlerin kaderleri böyle. Romanya'dan teklifler alıyorum. Geri dönebilirim." 

'Hedefimiz UEFA Kupası' 

CNN Türk'e konuk olan Galatasaray Başkanı Özhan Canaydın, "Gelecek sezon büyük ihtimalle UEFA'ya katılacağız. Tüm planlarımızı kupayı kazanabilmek için yapacağız" diye konuştu 

Galatasaray Başkanı Özhan Canaydın taraftarlara umutlu mesajlar gönderdi. Fenerbahçe'ye mağlup olarak ligde son haftaya girilirken ikinci sırayı Trabzonspor'a kaptırdıklarını hatırlatan Başkan Canaydın, Avrupa Şampiyonlar Ligi şansının büyük ölçüde kaçtığını dile getirdi. 
CNN Türk'te yayınlanan "Manşet" programına konuk olarak katılan Sarı - Kırmızılı kulübün patronu, "Önümüzdeki sezon büyük ihtimalle UEFA Kupası'na katılacağız. Yönetim olarak tüm plan ve yatırımlarımızı kupayı almak için yapacağız. Hagi ve futbolcular hakkındaki karar ise Denizlispor maçından sonra verilecek. Ancak Hagi'yi başarılı buluyorum. Kendisi ile mukavelemiz devam ediyor. Her zaman her türlü değişiklik olabilir fakat istikrar en iyisidir. Önümüzdeki günler çok şeyi gösterecek" ifadelerini kullandı. 
Bu sezon en büyük mutluluğu Fenerbahçe'yi 5-1'lik skorla yendikleri maçta yaşadığını vurgulayan Canaydın, kendisini en çok üzen şeyin ise Gençlerbirliği mağlubiyeti olduğunu vurguladı. Galatasaray Başkanı, Fenerbahçe derbisinde kendisine edilen küfürler için de "Bunları tasvip etmiyorum ancak doğal karşılıyorum. İlk maçta da bizim seyircimiz küfür etmişti" yorumunu yaptı. 

Operasyon kapıda 

HALİL ÖZER 

Galatasaray yönetimi, derbinin ardından Florya'da bir araya gelerek önemli kararlar aldı. İlk olarak kaptan Bülent, Hakan Ünsal, Arif ve Hakan Yakın'la yolların ayrılmasına karar verildi. Buna göre Bülent, Hakan Ünsal ve Arif'e jübile teklif edilecek. Kiralık sözleşmesi biten Hakan Yakın ise gönderilecek. Toplantıda Hakan Şükür ile Hasan Şaş'ın durumları da masaya yatırıldı. İdarecilerin, iki yıldız futbolcu hakkındaki kesin kararı lig bittikten sonra vereceği bildirildi. 
İdareciler, dün akşam yapılan toplantıda ise Hagi'nin yerine düşünülen teknik direktör adaylarını görüştü. Zirvede, takımın Konyaspor'dan ayrılma kararı alan Saffet Susiç ile Bülent Ünder'e emanet edilmesi fikri de gündeme geldi. Yabancılardan ise ilk sıraya Marsilya'nın hocası Philippe Troussier alındı. Hertha Berlin'i çalıştıran Falco Götz, Alkmaar'ın hocası Co Adriaanse, boşta olan Otmar Hitzfield ve Lyon'dan ayrılma kararı alan Paul Le Guen de listede yer alıyor. Ancak bazı yönetim kurulu üyelerin, riske girilmemesi için Hagi ile yola devam edilmesi konusunda ısrar etmesi Sarı-Kırmızılılar'ın elini kolunu bağlıyor. 

'Dangalaklar' 

ERHAN TELLİ 

Galatasaray İkinci Başkanı Ergun Gürsoy, Milliyet Taktik'e çarpıcı açıklamalar yaptı. Sarı - Kırmızılı idareci, Fenerbahçe derbisinde saha içinden geçerek şeref tribününe çıktığı için kendisini eleştirilenlere sert tepki gösterdi. Ezeli rakiplerini şampiyonluk için kutlayan Gürsoy, "Florya'dan takımla birlikte stada geldim ve futbolcularımızla içeri girdim. Stat parça parça yapıldığı için tribünler arasında irtibat yok. Şeref tribününe gidebilmek için tek çıkış yolunun sahanın içi olduğunu görevliler söylediler. Ben ise rica ettim ve bir saat orada başka bir yoldan gidilir mi diye bekledim. Sonuçta saha içinden geçerek tribüne çıktık. Ancak buna rağmen bir dangalak Fenerbahçeli spor yazarı ve yine bir dangalak yönetici, benim bu işi proveke ettiğimi yazdı ve söyledi. Ben hiçbir zaman böyle bir şey yapmadım, yapmam da" ifadelerini kullandı. 

PAOK'a pahalı geldi 

Galatasaray Yönetimi'nin sezon sonunda yollarını ayırmayı düşündüğü Teknik Direktör Gheorghe Hagi'nin, Yunanistan'ın PAOK Kulübü ile menajeri Becali aracılığıyla temasa geçtiği ortaya çıktı. PAOK Başkanı Oannis Goumenos'la masaya oturan Becali'nin, "Hagi'yi yeni sezon için buraya getirebilirim" dediği bildirildi. Başkan Goumenos, Hagi'yi takımın başında görmek istemesine rağmen maddi konularda anlaşma sağlanamadı. Goumenos'un, "Hagi'yi beğeniyoruz fakat bize çok pahalı gelir. İstediği parayı kendisine ödeyemeyiz" dediği öğrenildi. Rumen menajer Becali, PAOK Başkanı Goumenos'un bu sözlerinin ardından Yunanistan'dan ayrıldı. Hagi defterini kapatan Yunan ekibinin daha sonra takımın başındaki Nikolaos Karageorgiu ile masaya oturup ve 2 yıllık sözleşmesini uzattığı öğrenildi. Yunanlı teknik adamın yıllık 500 bin doların altında ücret aldığı vurgulandı. 

Ödül tesellisi 

Futbol Plus Dergisi'nin "Yılın Futbol Oscarları"nda "Yılın Teknik Direktörü seçilen Hagi ile "Yılın Yükselen Teknik Direktörü" gösterilen Rıza Çalımbay ödüllerini aldı. Ersun Yanal'a Yunanistan maçı için verilen "Moral Ödülü" Menajer Can Çobanoğlu teslim edildi. 


</TEXT>
</DOC>
