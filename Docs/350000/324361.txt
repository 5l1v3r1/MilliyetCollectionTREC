<DOC>
<DOCNO> 324361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun55.html </URL>
<DATE> 2005/03/17/ </DATE>
<TIME> 21.13 </TIME>
<AUTHOR>  </AUTHOR>
<HEADLINE>
Guatemala'da büyüklüğü belirsiz bir deprem meydana geldi 
</HEADLINE>
<TEXT>

     Orta Amerika ülkelerinden Guatemala'da büyüklüğü belirsiz bir deprem meydana geldiği bildirildi. 
     Guatemala Sismoloji Kurumu, öğle saatlerinde meydana gelen depremin büyüklüğünü Richter ölçeğine göre 4.7 olarak verirken, Amerikan Ulusal Deprem İstihbarat Merkezi, depremin büyüklüğünün 6.2 olduğunu ve Guatemalalı yetkililerin ölçtüğünden 10 kat daha şiddetli olduğunu belirtti. 
     Amerikalı ve Guatemalalı yetkililer, depremin yerin çok derininde ve güçlü olduğunu, merkez üssünün Guatemala kentinin 110 kilometre kuzeybatısındaki Totonicacan şehri olduğunu bildirdi. Amerikalı bilim adamları depremin yerin 191 kilometre altında olduğunu ifade etti. 
     Guatemalalı yetkililer, depremin Totonicacan'da küçük çapta hasara yol açtığını, ölen ya da yaralanan olmadığını söyledi. 
     Deprem, Totonicacan'ın 375 kilometre güneydoğusunda bulunan komşu ülke El Salvador'un başkenti San Salvador'da da hissedildi. 
     El Salvadorlu sismologlar depremin büyüklüğünü 5.9 olarak bildirirken, Meksikalı deprem bilimciler 5.2 olarak ölçtü. 
     
</TEXT>
</DOC>
