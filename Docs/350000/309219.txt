<DOC>
<DOCNO> 309219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy10.html </URL>
<DATE> 2005/01/25/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Pepe Orman vatandaşta olsa daha iyi korur 
</HEADLINE>
<TEXT>

     Çevre ve Orman Bakanı Osman Pepe, ''Benim samimi düşüncem, bir bakan olarak söylüyorum, orman vatandaşta olsa daha iyi korur'' dedi. 
     Pepe, Trabzon Atapark'ta seyyar boyacılara ayakkabılarını boyattırarak boyacılarla bir süre sohbet etti. Bir boyacının Karadeniz Bölgesi'ndeki işsizlik sorununa ilişkin sorusu üzerine Bakan Pepe, şunları söyledi 
     ''Türkiye'nin yıllardan beri süregelen sorunları var. Bunların çözülmesi için ciddi adımlar atılıyor. Ordu, Giresun daha önce Teşvik Yasası kapsamına alınmıştı. Şimdi Rize ve Trabzon da alındı. Türkiye'nin teşebbüs gücü en yüksek olan bölgesinin insanı Rizeliler ve Trabzonlulardır. Bizimkiler doğdukları yeri bayramdan bayrama arıyor, yatırım yapmayı düşünmüyor.'' 
     
     ORMAN SENDE OLSA DAHA İYİ KORURSUN 
     Türkiye'de güzel şeylerin olduğunu dile getiren Bakan Pepe, ''Türkiye'de inşaat sektörü canlanıyor. TOKİ, 100 bin konutun temelini attı'' dedi. 
     Bakan Pepe, bir öğretmenin, ''Ormanlarla ilgili yıllardır sorun var. Bugüne kadar çözüm olmadı. Ormanlarımız elimizden alındı'' şeklindeki sorusunu, şöyle yanıtladı 
     ''Bu konuyla ilgili Anayasa değişikliği olmadan bu sorun çözülmez. Bu sadece Trabzon'un, Rize'nin, Karadeniz'in sorunu değil. Bu, Türkiye'nin dört bir tarafında olan bir sorun. Anayasa'nın 169-170. maddeleri var. 169., 170. maddelerine göre orman alanları daraltılamaz. Orman alanını sana verince orman alanı daraltılmış olur. Benim samimi düşüncem, bir bakan olarak söylüyorum orman sende olsa daha iyi korursun. Çünkü senin baban zamanında kesseydi onu, orman diye bir şey kalmayacaktı. Şimdi bizimkiler da onu orman yazamayacaktı.'' 
     
     2B YASA TASARISI 
     Bakan Pepe, 2B Yasa Tasarısı ile ilgili olarak da şunları söyledi 
     ''Orman vasfını yitirmiş araziler var. Bu araziler üzerinde 450-500 bin bina var, 2.5 milyon insan yaşıyor. Üzerinde evler, okullar, otoyollar yapılmış. Elektriği, suyu gelmiş. 40-50 yıl önce orman vasfını yitirmiş. Bunlar bu alanları beleş kullanıyor. Biz üzerinde yaşayan adamlara diyoruz ki 'gelin bunları satalım, bedelini alalım'. 2B Yasa Tasarısı ile ilgili 368 milletvekili rey verdi. Cumhurbaşkanı Ahmet Necdet Sezer geri gönderdi. İnşallah bunu yeniden getireceğiz. Bu kanunlarla, bu mevzuatlarla vatandaşla devletin kavgasının bitmesi mümkün değil.'' Bu arada, üzerinde bozuk para bulunmayan Bakan Pepe'nin ayakkabı boya ücretini Orman Bölge Müdürü Turgut Balık, ödedi. 
     
</TEXT>
</DOC>
