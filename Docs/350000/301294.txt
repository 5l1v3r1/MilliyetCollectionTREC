<DOC>
<DOCNO> 301294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko41.html </URL>
<DATE> 2004/12/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Vadeli İşlem ve Opsiyon Borsası, 28 Ocak'ta açılacak... 
</HEADLINE>
<TEXT>

     Vadeli İşlem ve Opsiyon Borsası VOB Yönetim Kurulu Başkanı Tuğrul Yemişçi, VOB'un açılmasıyla yatırımcı, sanayici ve tüketicinin daha iyi şartlarda faaliyet göstereceğini söyledi. 
     Yemişçi, Denizli Ticaret Odası'nda DTO düzenlenen tanıtım toplantısında, VOB'un kurulmasıyla ilgili çalışmalara 10 yıl önce başlandığını belirtti. 
     Geçen süreçte, 3 cumhurbaşkanı, 5 başbakan ve 10 ekonomiden sorumlu devlet bakanının değiştiğini, uzun bir uğraştan sonra nihayet gong sesine hazır olunduğunu ifade eden Yemişçi, şöyle konuştu 
     ''VOB, bir özelliği tarımsal ürünlerden petrol ürünlerine, döviz vadeli işlemlerinden her türlü emtiaya kadar vadeli işlem yapılabilecek olmasıdır. VOB, yatırımcının, sanayicinin ve tüketicinin daha iyi şartlarda faaliyet göstermesini sağlayacaktır. 11 tane kuruluş tarafından oluşturulmuş ve en büyük ortağı ise Türkiye Odalar ve Borsalar Birliği'dir. Dünyada 100 yılı aşkın süredir faaliyet gösteren bu borsa, nihayet Türkiye'ye geliyor. Vadeli fiyatların oluşması sağlanarak, herkesin ufku açılacak ve ilerde oluşacak ürün fiyatları hakkında bir nebze belirsizliğin ortadan kalkması sağlanacaktır.'' Devlet eski bakanlarından Işın Çelebi de, VOB'un uzun yıllar Türkiye'deki enflasyonun yüksek düzeyde olması ve ekonomik belirsizlik nedeniyle bir türlü oluşturulamadığını ifade etti. 
     Dünyada yılda 8 milyar adet VOB işlemi yapıldığını ve işlem hacminin 800 trilyon dolara ulaştığına dikkati çeken Çelebi, şunları kaydetti 
     ''Rekabetin etkili olması için VOB şarttır. 100 yılı aşkın süredir Türkiye'De olmaması ise ekonomik istikrar açısından büyük kayıptır. Türkiye'de ekonomik risk ve belirsizliğin ortadan kalmasını istiyorsak, VOB'a sahip çıkmalıyız. Ayrıca AB ile müzakerelere başlamanın eşiğinde piyasamız da bir düzene girecektir. VOB, 28 Ocak'ta gong sesiyle açılacak. Çalacak gong sesi, Türkiye'de yeni bir ufkun başlangıcı olacaktır.'' DTO Başkanı Nail Kalemli de, VOB'un kısa sürede tüm vatandaşlar tarafından benimsenmesi gerektiğini belirtti. 
     Tanıtım toplantısına çok sayıda sanayici ve işadamı ile firma temsilcisi katıldı. 
     
</TEXT>
</DOC>
