<DOC>
<DOCNO> 325070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonsiy10.html </URL>
<DATE> 2005/03/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TÜSİAD Başkanı IMF ile anlaşmayı sonuçlandırın 
</HEADLINE>
<TEXT>

     TUSİAD Başkanı Ömer Sabancı, son haftalarda piyasalarda yaşanan gelişmelere dikkat çekerek hükümete, IMF'yle anlaşmayı artık kesin bir sonuca bağlanasını ve yurt içinde siyasal dalgalanmalara neden olacak gündem sapmalarına izin vermemesini istedi. Sabancı, IMF ile yeni anlaşmanın imzalanmasının gecikmesi, bütçeye yük getirecek bazı alışkanlıkların yeniden canlandığı izleniminin uyandırılması ve dış politikadaki belirsizliklerin, iç ve dış piyasaların tedirgin bakışlarının Türkiye üzerine yönelmesine neden olduğunu bildirdi. 
     Sabancı, OSTİM Sanayici ve İşadamları Derneği'nin OSİAD 14'üncü Genel Kurulu'na katılarak bir konuşma yaptı. 
     
     "RİSKLERE HALA ÇOK AÇIĞIZ" 

     ABD'nin faizlerde yaptığı artışın Türkiye'yi birkaç gün içinde olumsuz etkilemesinden, Türkiye'nin risklere hala ne kadar açık olduğunu herkesin kolaylıkla anlayabileceğini vurgulayan Sabancı, "Faiz artışı nedeniyle ABD Hazine bonolarına yönelen fonların gelişmekte olan ülke piyasalarını terk etmeye başlaması, Türkiye açısından çok dikkatle takip edilmesi gereken bir gelişmedir" dedi. 
     Türkiye'nin gerekli atılımları yapabilmesinin ön koşulunun ekonomide yeniden tesis edilmiş bulunan makro dengelerin ve istikrarın korunmasına bağlı olduğunu belirten Ömer Sabancı şöyle dedi 
     "ABD faiz oranlarıyla ilgili verdiğimiz örnek bu konudaki tek tehdit değil. Bölgesel siyasi dengelerin yaratacağı sıkıntılar, AB ve ABD ilişkilerinde meydana gelebilecek olumsuzluklar, iç siyasette gündem sapmaları diğer önemli risk unsurları olarak dikkatle izlenmek zorunda. Türkiye ekonomisinin ne içerde, ne dışarıda en ufak bir güven kaybına tahammülü yok. Cari açığın bugün ulaştığı boyutlar bu açığın finanse edilmesinde bir kesintiye tahammülümüz olmadığını gösteriyor. 
     Türkiye'nin çok daha güç koşullardan geçtiğini hatırlatan Sabancı, bu güçlükleri aşarken, IMF ile yapılan "stand-by" anlaşmalarının önemli bir pozitif etkisi olduğunu ileri sürdü. IMF'nin büyük çaplı doğrudan kredi sağladığı Türkiye'nin uluslararası piyasalardaki itibarını artırdığı ve belli bir mali disiplin içinde tuttuğunu belirten Sabancı, "Anlaşmanın yeni diliminin de bu işlevlerin devamı için büyük önemi var. İmzanın gecikmesi, bütçeye yük getirecek bazı uygulamalarla siyaset sahnesinin eski alışkanlıklarının yeniden canlandığı izleniminin uyandırılması, dış politikada belirsizliğin egemen olduğu bir dönemden geçiyor olmamız iç ve dış piyasaların tedirgin bakışlarının Türkiye üzerine yönelmesine neden oluyor" uyarısını yaptı. 
     
     GÜNDEM SAPMALARI 

     Hükümetin nisan ayında imzalanacağını ilan ettiği IMF anlaşmasını artık kesin olarak sonuca bağlaması gerektiğini vurgulayan Sabancı, yurt içinde siyasal dalgalanmalara neden olacak gündem sapmalarına da izin verilmemesini istedi. 
     Sabancı, uluslararası camianın bölge ve dünya siyasetindeki konumundan ayrı düşüldüğü izlenimlerine son verecek, güven yaratıcı açık deklarasyonlarda bulunulmasının git gide daha önem kazandığını bildirdi. 
     
     "İSTİKRARI ATILIMA DÖNÜŞTÜRMEK" 

     Ömer Sabancı, Türkiye'nin, yakaladığı nispeten istikrarlı ortamı, bir atılıma dönüştürmek zorunda olduğunu, bunu sağlamak için de mevcut ortam titizlikle korunurken, yapısal eksiklerin tamamlanması ve AB müzakerelerinin bir sanayi stratejisi çerçevesinde yürütülmesi gerektiğini anlattı. 
     Uluslararası gelişmelerin ekonomi üzerindeki olumsuz etkisinin önüne geçilebilmesi için, Türkiye'nin ihtiyaç duyduğu döviz kaynaklarını, "sıcak para" olarak nitelendirilen fonlarla değil, doğrudan yabancı sermaye yatırımları ile karşılaması gerektiğini vurgulayan Sabancı, bunun için de Türkiye'de yatırım yapmanın cazip hale getirilmesi gerektiğini anlattı. 
     
     "MİKRO HÜCRELERE YANSIMADI" 

     Sabancı, makro düzeydeki olumlu gidişatın, ekonominin mikro hücrelerine yeterince yansımadığını belirterek, Türkiye'nin en önemli sorunu olan işsizliğin yeterli ölçüde azalmamasının, yabancı sermaye girişlerinin ve yatırımların gerektiği gibi artmamasının, yapısal bazı eksiklerin devam ettiğini ve politikalara yön verecek bir sanayi stratejisinden yoksun olunduğunu ortaya koyduğunu bildirdi. 
     Türkiye'nin, enflasyon, bütçe açığı, kur, faiz gibi temel ekonomik göstergelerde sağladığı istikrarı, mevcut açığı kapatacak bir yatırım artışına, istihdam artışına dönüştüremediğunu belirten Ömer Sabancı, büyüme rakamlarının çok ciddi bir sıçrama göstermiş olmasına rağmen, bazı sektörlerde büyümenin son derece yavaş kaldığını, bazılarında ise küçülme bile bulunduğunu belirtti. Sabancı, işsizliğin ağır bir sorun olmaya devam ettiğini bildirdi. 
     
</TEXT>
</DOC>
