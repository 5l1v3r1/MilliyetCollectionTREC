<DOC>
<DOCNO> 312976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonyas04.html </URL>
<DATE> 2005/02/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Papaya" isimli meyveyi tanıtmak için internet sitesi kurdu... 
</HEADLINE>
<TEXT>

     Hüseyin Kanber AA 

Alanyalı çiftçi Mehmet Ziya Görgün, yetiştirdiği tropikal meyve ''papaya''yı tanıtmak için internet sitesi kurdu. 
     Alanya'nın Kestel Beldesi'ndeki 100 dönümlük arazisinde 65 çeşit tropikal meyve yetiştiren ve bölge halkı tarafından ''Tropikal Dede'' olarak bilinen çiftçi Mehmet Ziya Görgün, 5 yıldan bu yana bahçesinde denediği tropikal papaya meyvesinden olumlu sonuç aldığını söyledi. 
     Bahçesinin bin metrekarelik bölümüne sera kurarak 230 adet papaya fidanı diktiğini belirten Görgün, burada yetişen papaya meyvesinden beklediğinden daha fazla verim aldığını belirtti. Bilim adamları tarafından yapılan araştırmada papayanın sağlık yönünden önemli yararlarının olduğunun ortaya çıktığını da vurgulayan Görgün, ''Papaya meyvesi demir, kalsiyum, potasyum ve fosfor minarelleri ile A, B1, B2 ve C vitaminleri içeriyor. Yaşlılık tedavisi, mide ülseri ve sindirim sistemine iyi gelen papaya, vücudun karbonhidrat ve yağ dengesini de ayarlıyor. Üstelik bu meyvenin insan vücuduna hiçbir yan etkisi yok'' diye konuştu. 
     Türkiye'de bu meyvenin ''ağaç kavunu'' olarak bilindiğine de dikkati çeken Görgün, ''Meyve, kavun aroması tadında olmakla birlikte yemeği, dolması, salatası, kızartması, ve turşusu yapılabiliyor'' dedi. 
     
     ''DUYARSIZ KALINDI'' 
     Meyvenin tohumlarını kendi imkanları ile Avrupa'dan getirerek bahçesinde denemeye başladığını kaydeden Görgün, şöyle konuştu 
     ''5 yıldan bu yana bu meyvenin Alanya'da yetişip yetişmeyeceğini denedim ve olumlu sonuç aldım. Ancak şu ana kadar Akdeniz Üniversitesi Ziraat Fakültesi'nden birkaç hocanın incelemesinin dışında meyveyle ilgilenen olmadı. 5 yıl boyunca bu meyveyi üretmek ve tanıtmak için mücadele veriyorum. Tarım ve Köyişleri Bakanlığı, Tarım İl Müdürlüğü ve diğer ilgili kurumlardan beklediğim desteği görmedim.'' Papaya'nın sadece Alanya ve civarında yetiştiğini de anlatan Görgün, ''Bu ürün Akdeniz Bölgesine büyük gelir getirecek potansiyele sahip. Meyvenin yurtdışına ihraç edilmesi de mümkün. Şu anda kilosu 6 milyon liradan satılıyor. Bazı otel ve marketlerin dışında bunu bilen yok'' diye konuştu. 
     Meyvenin tanıtımı için internet sitesi kurduğunu da anlatan Görgün, ''Tanıtım konusunda yetkililerden destek alamayınca Avrupa'da bir numara olan meyveyi tanıtmak için ben de ''www.sulun-ciftligi.com'' adı altında internet sitesi oluşturdum. Site aracılığıyla meyvenin tanıtımını yaparak vatandaşlara meyve ile ilgili daha çok bilgi verme imkanı buldum'' dedi. 
     
</TEXT>
</DOC>
