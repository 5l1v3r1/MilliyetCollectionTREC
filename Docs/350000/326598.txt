<DOC>
<DOCNO> 326598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun32.html </URL>
<DATE> 2005/03/24/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Skandalda yeni perde... Annan, 'Cotecna' ile 3 kez görüşmüş 
</HEADLINE>
<TEXT>

     BM Genel Sekreteri Kofi Annan'ın, oğlunu istihdam eden ve adı ''petrol karşılığı gıda'' yolsuzluğuna bulaşan İsviçre şirketi Cotecna yöneticileriyle 3 kez görüştüğü ortaya çıktı. 
     İngiliz Financial Times ve İtalyan İl Sole 24 gazetelerinin dün, Kofi Annan'ın oğlu Kojo Annan'a işten ayrıldıktan sonra Cotecna şirketince 300 bin dolar tutarında ödeme yapıldığını yazmalarının ardından, Kofi Annan'ın özel kalem müdürü bir açıklama yaptı. 
     Mark Malloch Brown, Annan'ın, Cotecna şirketine Irak ile ilgili ihalenin verilmesinden önce ve sonra olmak üzere 3 kez bu şirketin başkanı ve oğlu ile bir araya geldiğini belirtti. 
     Bu görüşmelerin son derece kısa olduğunu bildiren Brown, görüşmelerde şirketle imzalanan sözleşme veya Kojo Annan'a yapılan ödemelerin konuşulmadığını kaydetti. 
     Genel Sekreter'in özel kalem müdürü, ''Oğlu ne yaparsa yapsın, Kofi Annan'ın 1998'de İsviçre firmasına Irak'a ithal edilen malların mali denetimi konusunda verilen ihale ile ilgili suçlamalardan temize çıkacağına inandığını'' söyledi. 
     BM'nin 64 milyar dolar tutarındaki ''petrol karşılığı gıda'' programındaki yolsuzluğu soruşturmakla görevli bağımsız komisyonun Salı günü raporunu açıklaması ve 60 milyon dolar tutarındaki sözleşmenin Cotecna şirketine verilmesinde Kojo Annan'ın aile bağlarını kullanıp kullanmadığına ışık tutması bekleniyor. 
     İngiliz ve İtalyan gazetelerinin haberlerinin ardından, BM'nin milyarlarca dolarlık yolsuzluk yapılan ''petrol karşılığı gıda'' programında adı geçen İsviçre şirketi Cotecna, eski çalışanı BM Genel Sekreteri Kofi Annan'ın oğlu Kojo Annan'a yapılan ödeme miktarını açıklamayı reddetmişti. 
     Merkezi Cenevre'de bulunan ve Irak ile ilgili 1992'den bu yana birçok ihale alan Cotecna, ''petrol karşılığı gıda'' programı kapsamında 1999 ve 2003 yılları arasında Irak'a ithal edilen malların mali denetimi ve soruşturmasıyla görevliydi. 
     Kojo Annan'ın istihdamının tamamen yasal olduğunu belirten Cotecna şirketi, Kofi Annan'ın oğlunun 1995'te işe alındıktan sonra hiçbir zaman Irak ihaleleriyle ilgili bir görev almadığını savunuyor. Ancak şirketin Kojo Annan'a şirketten ayrıldıktan sonra 5 yıl boyunca ödeme yapmaya devam etmesi şüphe yaratıyor. 
     Suudi Arabistan'ın eski Petrol Bakanı Zeki Yamani'nin oğlu Hani Yamani'nin program kapsamında Irak'tan petrol satın alabilmesi için Kojo Annan'ın yardımcı olduğu da ileri sürülüyor. 
     BM'nin bağımsız soruşturma komisyonu, oğlu Kojo Annan'ı istihdam eden Cotecna lehine nüfuzunu kullanıp kullanmadığını tespit etmek için BM Genel Sekreteri Annan'ın e-posta ve telefon kayıtlarını da incelemeye almıştı. 
     
</TEXT>
</DOC>
