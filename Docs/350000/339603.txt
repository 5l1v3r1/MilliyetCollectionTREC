<DOC>
<DOCNO> 339603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo14.html </URL>
<DATE> 2005/05/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ribery Rakip savunmalar beni daha fazla tanımaya başladı... 
</HEADLINE>
<TEXT>

     Galatasaray’ın Fransız futbolcusu Franck Ribery, rakiplerinin her geçen hafta kendisini daha iyi tanıdığını, bunun işini zorlaştırdığını, ancak takımına katkı sağlamak için elinden geleni yaptığını söyledi. 
     Işık Sigorta tarafından Kalyon Oteli’nde düzenlenen "Ayın Altın Adamı" yarışmasına katılarak, mart ayı ödülünü alan Fransız futbolcu, jürinin sorularını da yanıtladı. 
     Devre arasında sarı-kırmızılı takıma katılan ve ilk maçlardaki performansıyla dikkat çeken Ribery, daha sonraki duraklamasıyla ilgili soruya, "Sanırım her geçen hafta rakip savunmalar beni daha fazla tanımaya başladı" diye yanıt verdi. 
     Türkiye ve Galatasaray’da bulunmaktan dolayı çok mutlu olduğunu vurgulayan Ribery, "Burada çok keyifli bir hayat yaşıyorum, mutluyum" dedi. 
     Devre arasında takıma katıldığında bütün takım arkadaşlarından çok yakın ilgi gördüğünü anlatan Ribery, takımda Fransızca bilen oyuncular ve kulüp yöneticilerinin fazla olması nedeniyle zorluk yaşamadığını kaydetti. 

     
</TEXT>
</DOC>
