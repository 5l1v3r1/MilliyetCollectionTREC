<DOC>
<DOCNO> 318091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/spor/aspo.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol dansı 
</HEADLINE>
<TEXT>


Real Zaragoza, 20 yıl sonra yağan kar ve ardından gelen buzlu hava yüzünden paniğe kapıldı, maçı erteletmek amacıyla, stadı Fenerbahçe'ye vermek istemedi. Ancak temsilcimiz sahaya baskın yaptı, yarım sahada zorla çalıştı 

YUSUF KOBAL 


UEFA'yı da kandırdı 
FENERBAHÇE ile Zaragoza bugünkü randevu öncesi büyük gerilim yaşadı. Zaragoza Kulübü, bir gün önce şehre 10 santimetreyi bulan kar düşmesi üzerine, stadı temizlemedi. İspanyol yöneticiler, Fenerbahçe kafilesi gelmeden önce UEFA gözlemcisini stada götürerek, zeminin temizlenmesi halinde sahanın buz tutacağını, bu nedenle bugün çalışma yapılamayacağı konusunda ikna etti. UEFA'ya kendilerinin de idman yapamadığını belirten Zaragoza'nın bu planı önce tuttu. Ancak Sarı - Lacivertli temsilcimiz, İspanya'ya geldikten sonra, sahada çalışmak için ısrarlı bir tutum içine girince ortam gerildi. 

Yönetim çok kızdı 
UEFA gözlemcisi Avusturyalı Heinz Fahnler, kar temizleme çalışmaları nedeniyle Fenerbahçe'ye saha izni vermeyeceğini bildirince gerilim arttı. Sarı - Lacivertli yöneticilerle, Daum olağanüstü toplantı yaparak, durumu değerlendirdiler. Bu arada salonda idman yapmak için lobiye indirilen futbolcular da odalarına çıkarıldı. Asbaşkan Murat Özaydınlı, gözlemci Heinz Fahnler ile bir araya gelerek, kafile halinde stada gitmek istediklerini bildirdi. Özaydınlı, oyuncuların en azından stadı görmeleri gerektiğini, ışıklara uyum sağlamaları için izin verilmesinin şart olduğunu ifade etti. 

Kar erimişti 
AVUSTURYALI gözlemci, direnmesine rağmen, Sarı - Lacivertli futbolcular ve yöneticilerle birlikte La Romareda Stadı'nın yolunu tuttu. Fenerbahçe, adeta baskın yaptığı stattan içeri girdiğinde, sahanın yarısının temizlendiğini, diğer yarısında ise çalışmaların yapıldığını gördü. Bunun üzerine gözlemci Heinz Fahnler'in itirazlarına rağmen Daum takımı sahaya çıkardı ve idmanını yaptırdı. Ayrıca çimin üzerindeki karın büyük ölçüde eridiği gözlendi. Zaragoza'nın, stat krizi çıkarmasının altında, bugün oynanacak maçta havanın eksi değerlerde seyredecek olmasının yattığı da ortaya çıktı. 

"Acemiyiz" 
İSPANYA gibi sıcak iklime sahip bir ülkede ender olarak görülen kar yağışı ve buzlanmadan, futbolcularının fazla etkileneceğini düşünen Zaragoza Yönetimi'nin, maçın ertelenmesi için bu yola başvurduğu öğrenildi. UEFA gözlemcisini de yakın markaja alan İspanyollar'ın bu oyunu, Fenerbahçe'nin ısrarcı tutumuyla sonuca ulaşmadı. Zaragozalı bir yönetici, "Bize İstanbul'da çok iyi davrandılar. Biz de onlara burada aynı misafirperverliği göstermek için çabalıyoruz. 20 yıldır ilk defa kar yağdı. Elimizden geleni yapmaya çalışıyoruz. Bu konuda acemiyiz" açıklamasını yaptı. 

Daum köpürdü 

'Eşit şartlar yok' 
FENERBAHÇE Teknik Direktörü Daum, Real Zaragoza'nın, takımının son antrenmanını yapması için La Romareda Stadı'nı hazırlamamasına tepki gösterdi. Alman çalıştırıcı, rakiplerinin kendilerine eşit mücadele edecek şartları sunmadığından yakındı. Zaragoza'nın her imkanı kendi lehine çevirmek için çalıştığını belirterek, "Kendilerini ancak maçtan sonra tebrik edeceğiz" ifadesini kullandı. 

'Türkiye'de olmaz' 
DAUM, "İstanbul'da hava ve zemin şartları bundan çok daha ağırdı. Biz onlar için tüm imkanlarımızı seferber ettik. Türkiye'de böyle şeyler olmaz" dedi. Alman hoca "İspanyolların problemi sizinle mi " şeklindeki bir soruya, "İspanyollarla her zaman iyi diyaloglar içinde oldum. Benimle sorunları olduğunu düşünmüyorum, ama eğer Türkiye ile sorunları varsa benimle de sorunları var sayılır" yanıtını verdi. 

REAL ZARAGOZA - FENERBAHÇE 

Nasıl tur atlarlar 
ŞÜKRÜ Saracoğlu Stadı'nda Real Zaragoza'ya 1-0 mağlup olan Fenerbahçe'nin, 1-0 dışındaki her türlü galibiyeti, tur için yeterli olacak. 1-0'da karşılaşma uzayacak, beraberliklerin tümü de İspanyollar'a yarayacak. Zaragoza'nın Fenerbahçe'yi ikinci kez yenmesi de, Sarı - Lacivertliler'i Avrupa dışına itecek. 

REAL ZARAGOZA 
Luis Garcia 
Ponzio 
Alvaro 
Milito 
Aranzabal 
Zabater 
Galletti 
Genereb 
Soriano 
Savio 
Villa 

FENERBAHÇE 
Rüştü 
Önder 
Luciano 
Servet 
Deniz 
Anelka 
Aurelio 
Ümit 
Alex 
Tuncay 
Nobre 

AVRUPA KUPALARI'NDA FENERBAHÇE Kupa O G B M A Y ŞKK 57 16 7 34 50 106 KGK 9 3 1 5 11 11 UEFA 45 15 7 23 56 79 Toplam 111 34 15 62 117 196 


</TEXT>
</DOC>
