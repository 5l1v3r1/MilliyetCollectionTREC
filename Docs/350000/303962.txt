<DOC>
<DOCNO> 303962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun18.html </URL>
<DATE> 2005/01/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
AP Başkanı Borrell 2004 gelişme ve Türkiye yılı oldu 
</HEADLINE>
<TEXT>

     Avrupa Parlamentosu Başkanı Josep Borrell, 2004 yılının AB'nin genişlemesi ve Türkiye ile müzakere kararı yılı olduğunu belirterek AB'nin Türkiye'nin AB üyeliğine ilişkin tartışmayı kanıksaması gerektiğini belirterek "Bu, iki dünyayı yaklaştırma yeteneğinin testi olacak" yorumunu yaptı. 
     Josep Borrell, Fransız Le Figaro gazetesinde yayınladığı makalede AB'nin 2005 yılında atması gereken adımları değerlendirirken 2004 yılının, AB'nin 10 yeni üyeyi alacak biçimde genişlediği ve Türkiye ile üyelik müzakereleri kararını aldığı yıl olduğunu belirtti. 
     AB'nin genişlemeyi bir başarı yapabildiğini ispatlaması gerektiğini, bunun için de yeterli finansman kaynaklarının sağlanmasının önemini vurgulayan Borrel, AB'nin bu kaynaklara kavuşmasının AB ülkeleri için bir dayanışma testi oluşturacağının altını çizdi. 
     Borrell, AB'nin 2005 yılında başarılı bir biçimde yapması gerekenlerin arasında Lizbon Stratejisini canlandırmak, Avrupa Anayasasını onaylamak ve Türkiye'nin üyeliğini benimsemek olarak saydı. Borrell şöyle dedi 
     "Türkiye'nin nihai katılımı konusunda sık sık tutkulu olan tartışmayı kanıksamak lazım. Bu AB'nin iki dünyayı yaklaştırmak yeteneğinin testi olacak. Yanlış anlamalarını gidermek ve klişeleri silmek için pedagojik bir çalışma bizi bekliyor" diye yazdı. 
     AB'nin genişlemesinin şimdiden bir başarı olduğunu ifade eden Borrell, siyasi olarak AB'nin genişlemeden kazançlı çıktığını da belirtti. Borrell, Türkiye konusunda "uzun ve açık" bir sürecin kararlaştırıldığını belirterek şöyle dedi 
     "Avrupa Parlamentosu'nun da lehinde görüş belirttiği müzakerelerin açılması, otomatik bir katılım anlamına gelmiyor. 
     Türkiye'nin müzakerelerin paralelinde siyasi reformları sürdürmesı ve hızlandırması gerekecek. Sonuç ne olursa olsun, katılım olursa olmasın, Türkiye, AB ve dünyanın artık aynı olmayacağını bilmeliyiz." 
     
</TEXT>
</DOC>
