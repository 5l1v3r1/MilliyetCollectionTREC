<DOC>
<DOCNO> 336408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun24.html </URL>
<DATE> 2005/04/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Talat, yemin etti 
</HEADLINE>
<TEXT>

     KKTC'de 17 Nisan Pazar günü yapılan seçimde Cumhurbaşkanı seçilen Mehmet Ali Talat, Cumhuriyet Meclisi'nde yemin etti. 
     Talat'ın yemin töreni için Cumhuriyet Meclisi olağanüstü toplandı. Törene Türk hükümetini temsilen Dışişleri Bakanı ve Başbakan Yardımcısı Abdullah Gül, Türk Silahlı Kuvvetlerini temsilen de Harp Akademileri Komutanı Orgeneral Faruk Cömert katıldı. 
     Meclise gelişinde, Cumhuriyet Meclisi Başkanı Fatma Ekenoğlu tarafından karşılanan Talat, tören kıtasını selamladı. Yemin töreni İstiklal Marşı'nın okunmasıyla başladı, Cumhurbaşkanlığı forsu Meclis özel gönderine çekildi. Talat, daha sonra Meclis Genel Kurulu'nda cumhurbaşkanlığı yemini etti. 
     Talat'ın, Cumhuriyet Meclisi'ne ettiği yemin şöyle 
     ''Devletin varlığını ve bağımsızlığını, yurdun ve halkın bölünmez bütünlüğünü, halkın kayıtsız ve şartsız egemenliğini koruyacağıma hukukun üstünlüğüne demokratik, laik ve sosyal hukuk devleti ve Atatürk ilkelerine bağlı kalacağıma halkımın refah ve mutluluğu için çalışacağıma her yurttaşın insan haklarından ve temel hak ve özgürlüklerinden yararlanması ülküsünden ve Anayasa ve yasalara bağlılıktan ayrılmayacağıma Kuzey Kıbrıs Türk Cumhuriyeti'ni yüceltmek ve üzerime aldığım görevi tarafsızlıkla yerine getirmek için bütün gücümle çalışacağıma namusum ve şerefim üzerine ant içerim.'' Talat'ın ant içmeyi tamamlamasının ardından 101 pare top atışı yapıldı. 
     Mehmet Ali Talat, Cumhuriyet Meclisi'ndeki yemin töreninin ardından, sırasıyla, Atatürk Anıtı'nı ve Dr. Fazıl Küçük'ün Anıt Tepe'deki kabrini ziyaret ederek çelenk koydu ve saygı duruşunda bulundu. 
     Talat, Cumhurbaşkanlığı'nda düzenlenecek törenle de görevi Cumhurbaşkanı Rauf Denktaş'tan devralacak. 
     
</TEXT>
</DOC>
