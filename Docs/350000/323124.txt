<DOC>
<DOCNO> 323124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/yazar/altan.html </URL>
<DATE> 2005/03/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Beyinsel buzlanmalara karşı, 'değişim'in güneşi... 
</HEADLINE>
<TEXT>


KÖYCEĞİZ'de havalar bir gün güneşli, bir gün kapalı ve yağmurlu olsa da, leylekler gelmeye başladılar. 
Binlerce kilometre uzaklardan, yüzlerce ormanla korunun üzerinden uçarak gelen ve eski yuvalarını hemen bulan kocaman beyaz kanatlarının uçları siyah, gözlerinin kıyıları hafif sürmeli, uzun pembemsi bacaklı leylekler... 
Leyleklerde beyinsel bir buzlanma yoktur. Yüzlerce yıl önce de martın ortalarına doğru geliyor, ağustosun sonlarına doğru gidiyorlardı eski yuvalarını hiç şaşırmadan... 

İnsanoğlu ise, sadece niteliği değişen, sürekli beyinsel bir buzlanma açmazıyla gelip geçer yeryüzünden... 
Beyinsel buzlanmalar... 
Beyinsel buzlanmaları kullanarak ve yeni buzlanmalar yaratarak, liderliklere ve saltanatlı bir yaşama kanca atmaya kalkanlar... 
Peki, insanoğlunun gövdesi, ne kadar kulak asar beyinsel bir buzlanmaya 
Müslüman da olsan, Hıristiyan da olsan, Budist, yahut Yahudi de olsan Şarklı, yahut Avrupalı, yahut Afrikalı, yahut Amerikalı da olsan zengin, yahut yoksul da olsan gövde dili şu 3 noktada bir ortaklık gösterir 
1- Mutlaka uykun gelir... 
2- Mutlaka karnın acıkır... 
3- Mutlaka cinselliğin arzulanır... 

Madem insanoğlunun gövde dilinde bir ortaklık var bu ortak dilin gereksinmeleri nasıl karşılanmada 
Kimler nerelerde uyumada, kimler nasıl karın doyurmada, kimler cinsel ilişkilerini nasıl düzenlemede 
Heheheyt, geldik işte çağımızın üstüne projektörler tutmaya başladığı ekonomik platforma... 

Türkiye'de başbakan, bakan, müsteşar, genel müdür, diplomat, vali, general mi olmak istersiniz yoksa terzi, marangoz, elektrik teknisyeni, mühendis, diş doktoru, avukat, lokanta sahibi, garson, şoför, sahne sanatçısı, k ğıthelvası satıcısı mı 
Soru şöyle de sorulabilir 
Yönetici mi olmak isterdiniz, yoksa yönetilen mi 

Yönetici olmanın saltanatı, elbet çok daha mıknatıslı... 
Öyle olmasa, yerel seçimlerde 5 milyon aday adayı mı çıkar, 50'yi aşkın siyasal parti mi kurulurdu 

Siyasal ve bürokratik yöneticiler, beyinsel buzlanmaları nasıl kullanır ve ne tür beyinsel buzlanmalar yaratırlar 
Özellikle beyinsel bir buzlanmadan uzantılı, hamasetçiliği kullanırlar ve "yöneten", "yönetilen" ayırımını "Türk devleti, Türk milleti" etiketi arkasında, gözlerden saklanmaya çalışırlar. 
Sahte rakı içmekten 30 "yönetilen" öleceğine 30 "yöneten", yani 3 bakan, 5 milletvekili, 10 vali, 12 general ölseydi de görseydiniz siz, "yöneten-yönetilen" ayırımı arasındaki farkın ne olduğunu... 

Başbakan Tayyip Bey de sonunda, "Türk Devleti" ve "Avrupa Birliği" ayırımına çıpa atarak medyada coplanan kadın göstericilerin ön plana çıkartılmasını, "Avrupa Birliği"ne, "Türk Devleti"nin jurnal edilmesi olarak değerlendirdi ve bu davranışın "milliyetçilik"le bağdaşmayacağını tekrarladı durdu. 
Oysa "Türk Devleti" de her devlet gibi, "yönetenler" ve "yönetilenler"den oluşmada... 
Yönetilenlerden yana olmak yönetilenlerin hakkını, iktidarın kaba kuvvetine karşı savunmak, "Türk Devleti"ne karşı mı olmak demektir 

Tek parti iktidarı döneminde yaratılan beyinsel buzlanma yönetilen bireylerin haklarını hiçe saymak ve "devlet"in tapılası kutsallığı önünde, -bir başka deyimle "yöneticiler" önünde-, cümle "yönetilenler"in secdeye varması üstüneydi. 
Kopenhag kriterleri, özde "insan hakları"nı, Hazine'den geçinmeli yöneticilerin demir ökçelerine karşı koruma prensiplerinden mayalanmada... 
İktidarlar, vatandaşlarına karşı, gaddar bir kaba kuvvet kullandığında vatandaşları savunmada... 
"Biz-onlar" ayrımına göre biçimlenmiş beyinsel bir buzlanma, insan haklarını savunma bütünleşmesini algılayamadığında hem AB üyesi olmak ister, hem de milliyetçilik kalkanına sığınır AB'ye karşı 
- İtalya iktidarının kaba kuvvetine karşı daha hoşgörülü davrandın, bizim iktidarın kaba kuvvetine karşı daha hoşgörüsüz Türk ve Müslüman düşmanlığı yapma... 
Gibi... 

Bendeniz nasıl olduğunu tam anlayamadım ama, Başbakan Tayyip Bey'in barometresi birden eksiye doğru kaymaya başladı... 
Bir iktidar liderinin barometresi, eksiye doğru kaymaya başladığında, erken bir genel seçim sürprizi de çalabilir kapıyı... 
Her zaman bir olasılıktır erken seçim Tayyip Bey şimdilik düşünmese bile... 

İktidardaki siyasal bir parti lideri, kendisi hiç istemese de, böyle bir olasılığı hiç mi aklından geçirmez 
Bal gibi geçirir... 
Bir yanda yüzyıllardan bu yana süre gelen halk yığınlarındaki beyinsel buzlanmalar bir yanda çağın ileri atılımı olan Kopenhag kriterleri... 
Kopenhag kriterlerini pratikte de bir an önce uygulamaya sokmak halk yığınlarında da önceleri, birtakım yadırgamalara neden olacağına göre... 
AB üyeliği konusundaki gerekli reformların pratiğe geçirilmesinde, şimdilik biraz ağırdan almak, daha basiretli olmaz mı 
Dış baskılar arttıkça da, içeride milliyetçiliğe sığınmak tek cankurtaran simidi... 

Değişimin güneşi biraz daha yoğun vursaydı beyinsel buzlanmalara ve saydamlık, biraz daha derinleşip yaygınlaşsaydı birtakım varsayımlara dayalı yorumlara da gerek kalmayacaktı. 
Ne yapmalı ki, "Üçüncü Dünya" ülkelerinde, iktidarın rantı çok göz kamaştırıcı ve biraz da kör edici... 
Leyleklerin ise umurunda değil, ne beyinsel buzlanma, ne AB üyeliği... 



</TEXT>
</DOC>
