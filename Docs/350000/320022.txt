<DOC>
<DOCNO> 320022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy37.html </URL>
<DATE> 2005/03/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
TBMM'de "dokunulmazlık" tartışıldı... 
</HEADLINE>
<TEXT>

     CHP'nin, AK Parti İstanbul Milletvekili İdris Naim Şahin'in dokunulmazlık dosyasının TBMM Genel Kurulu gündeminin ön sıralarına alınmasıyla ilgili önerisi reddedildi. Önerinin görüşmeleri, ''dokunulmazlık'' tartışmasına yol açtı. 
     CHP Grup Başkanvekili Haluk Koç, öneri üzerinde yaptığı konuşmada, konunun ''arkası yarın'' programlarına dönüştüğünü belirterek, ''Dokunulmazlık konusundaki ısrarımız, Parlamento'nun saygınlığı açısından çok önemli... Belki sizi sıkıyoruz ama bu konudaki ısrarımız, bu iş gerçekleşinceye kadar sürecek'' diye konuştu. 
     Şahin'in ''savunma hakkını istiyorum'' demesini beklediklerini vurgulayan Koç, ''Gözümüz, Şahin'in üzerinde olacak'' dedi. 
     AK Parti'nin, dokunulmazlık konusundaki sınırlamaya karşı çıkmasını ''oynamamak için yerim dar diyen geline'' benzeten Koç, Parlamento'nun saygınlığının yüceltilmesi gerektiğini savundu. Koç ''Hiçbir milletvekilinin, milletvekili sıfatını kullanarak benim sırtımdan kurtulmasına razı değilim'' görüşünü ifade etti. 
     AK Parti Grup Başkanvekili Sadullah Ergin, önerinin aleyhine yaptığı konuşmada, dokunulmazlık müessesesinin AK Parti tarafından icat edilmediğini belirterek, ''Parlamento'nun saygınlığının yüceltilmesi'' ifadesini kabul etmeyeceğini, Parlamento'nun zaten saygın olduğunu söyledi. Ergin, ''Eğer öyleyse, 1924-1949 yılları arasında tek parti iktidarı olan CHP, Meclis'i niye yüceltmedi '' diye sordu. 
     Dokunulmazlığın sadece milletvekilleri için düzenlenmediğini, yargıya da görevinin gereği olarak benzer bir farklılık getirildiğini anlatan Ergin, sadece yasama organı için böyle bir düzenleme istenmesini ''haksızlık'' olarak değerlendirdi. 
     
     ''KAMUYU 146 TRİLYON LİRA ZARARA UĞRATTIĞI İDDİASI'' 
     CHP Konya Milletvekili Atilla Kart, öneri üzerinde görüşlerini dile getirirken, Şahin hakkındaki dosyalarda, ''İstanbul Büyükşehir Belediyesi'ndeki görevi sırasında kamuyu 146 trilyon lira zarara uğratma'' iddiasının bulunduğunu belirterek, Hükümet ve İçişleri Bakanlığı'ın bunun gereğini yapmamakta ısrarlı davrandığını ileri sürdü. 
     ''Sınırlı ve dar bir siyasi kadronun yolsuzluk batağını kurutması mümkün değil'' diyen Kart, Şahin hakkında enerji operasyonu konusunda da iddiaların bulunduğunu savunarak, Hükümet'in ve AK Parti'nin 2 haftada ortaya koyduğu tavrın ''yolsuzlukla mücadelede samimi olmadığının'' göstergesi olduğunu söyledi. Kart, ''1924 ve sonrasında, hiçbir başbakan ya da bakan hakkında sahtecilik ya da kamuyu zarara uğratma iddiaları sözkonusu olmamıştı. Ürgüplü olayında ise dokunulmazlık zırhına bürünmeye tenezzül etmeden yargıya gittiler'' dedi. 
     
     ''ŞIRACININ ŞAHİDİ BOZACI...'' 
     AK Parti İstanbul Milletvekili İdris Naim Şahin, CHP'nin, ''olayların gerisinde kalmaya devam ettiğini'' belirterek, ''Kürsüyü yine içi boş ve anlamsız sözlerle meşgul ettiniz'' dedi. 
     Üç ayrı dosyadan yargılanan arkadaşlarının beraat ettiğini, kendisinin ise bu dosyalar için ifade verdiğini anlatan Şahin, CHP Grup Başkanvekili Ali Topuz ve bazı milletvekillerinin, ''siz de gidip beraat edin'' demesi üzerine, ''Merak etmeyin ben de gidip beraat edeceğim. Ama gazete haberlerine dayanarak birtakım ithamlarda bulunuyorsunuz. Şıracının şahidi bozacı anlayışından kurtulan bir parti olursa sizin için de iyi olur'' diye konuştu. 
     Dokunulmazlığın kendisinin şahsi müessesesi olmadığını, bunun AK Parti tarafından da getirilmediğini belirten Şahin, en az CHP kadar Cumhuriyet değerlerine sahip çıktıklarını, CHP'nin dokunulmazlık müessesesini harcamak istediğini ileri sürdü. İdris Naim Şahin, dokunulmazlık müessesesinin 25 Avrupa ülkesinde de olduğunu kaydetti. 
     Şahin'in CHP'lilere, ''3 beraat kararına karşı abesle iştigal ettiğinizin farkında mısınız '' demesi, Genel Kurul'da gerginliğe neden oldu. Bazı CHP milletvekillerinin yerlerinden kalkarak tepki göstermesi üzerine Şahin, geçmişten miras kalan dokunulmazlık müessesesinin CHP istiyor diye kaldırılmasına karşı olduğunu söyledi. Şahin, CHP'li Koç'un ''namuslu milletvekilleri'' ifadesine karşı çıkarak, her dönemde her milletvekilinin namuslu olduğunu vurguladı. 
     Konuşmaların ardından yapılan oylamada, CHP'nin önerisi AK Parti milletvekilleri tarafından reddedildi. 
     
     ''BERAAT EDİN GELİN'' 
     Birleşimi yöneten Başkanvekili Nevzat Pakdil, önerinin reddedilmesinin ardından birleşime ara verdi. 
     Birleşimin açılmasının ardından yeniden söz alan CHP'li Koç, Şahin'i, Genel Kurul'u mahkeme salonu gibi kullanmakla suçladı. Koç, ''Beraat kararını alın öyle gelin buraya... Biz size bu kolaylığı gösteriyoruz. Hakkınızda müfettiş raporları var. Telaş içindesiniz. Ne CHP'nin Genel Başkanı ne de medya, bozacıdır'' dedi. 
     AK Parti Grup Başkanvekili Eyüp Fatsa da Koç'un kürsüde kendisini yargının yerine koyduğunu ve siyasiler için asıl yargının millet tarafından yapılacağını söyledi. Fatsa, ''Biz milletin vicdanında ve mahkemelerde beraat ederek geldik. Asıl milletin vicdanında beraat etmeyenler kendilerini gözden geçirsinler'' diye konuştu. 
     
</TEXT>
</DOC>
