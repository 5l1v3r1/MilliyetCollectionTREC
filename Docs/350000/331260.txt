<DOC>
<DOCNO> 331260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonyas16.html </URL>
<DATE> 2005/04/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yabancıların evlerine gamalı haç çizen kişi yakalandı... 
</HEADLINE>
<TEXT>

     Hollanda'da yabancıların oturduğu evlerin duvarına gamalı haç çizen ve yabancı aleyhtarı yazılar yazan 22 yaşındaki bir Hollandalı gözaltına alındı. 
     Polis, kuzeydeki Berlikum kasabasında gözaltına alınan şüphelinin, çoğunlukla Polonyalı işçilerin kaldığı konut ve pansiyonların duvarlarına gamalı haçlar çizdiğini belirtti. 
     Zanlının suçunu itiraf ettiği kaydedildi. 
     Polis, zanlının, aşırı sağcı ve yabancı düşmanı olarak bilinen ''Beyaz Güç'' adlı hareketin slogan ve işaretlerini de duvarlara yazdığını, ancak neden özelikle Polonyalıları hedef aldığının anlaşılamadığını bildirdi. 
     Polis, zanlıya yardımcı olan kişilerin de olduğunun tahmin edildiğini, bu nedenle başka kişilerin de gözaltına alınabileceğini kaydetti. 
     Zanlının, Venray'da geçen hafta sonunda Türk camisine saldıran dazlaklarla aynı marka elbise giydiği belirtildi. 
     Öte yandan Venray kasabasında Türk camisine yapılan saldırı ile ilgili hazırlanan bir televizyon programına katılarak, Neo-Nazi görüşleri savunan ve kıyafetinin üzerinde gamalı haç bulunan 19 yaşındaki bir Hollandalı dün gözaltına alındı. 
     Polis, gencin Salı günü katıldığı programda yabancı düşmanlığını kışkırtıcı açıklamaları ve ayırımcılık içeren görüşleri dolayısıyla gözaltına alındığını bildirdi. 
     Venray'da gözaltına alındığı açıklanan zanlı, ifadesinin alınması ve savcılığa suç duyurusunda bulunulmasının ardından serbest bırakıldı. 
     
</TEXT>
</DOC>
