<DOC>
<DOCNO> 315100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/soneko38.html </URL>
<DATE> 2005/02/14/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
ABD'li eski bakan yardımcısı Irak'ın toprak bütünlüğü korunmalı 
</HEADLINE>
<TEXT>

     ABD Dışişleri eski Bakan Yardımcısı ve Brookings Enstitüsü Başkanı Strobe Talbott, Irak'ın toprak bütünlüğünün korunması gerektiğini söyledi. 
     Türkiye Odalar ve Borsalar Birliği TOBB Başkanı Rifat Hisarcıklıoğlu ile düzenlediği ortak basın toplantısında Talbott, Washington'da seçimlerin ardından yönetim değişikliğiyle pek çok şeyin değiştiğini belirterek ''Değişmeyen bir şey vardır o da Türkiye ile ABD arasındaki ilişkinin önemidir'' dedi. 
     ABD Dışişleri Bakanı Condoleezza Rice'ın kısa bir süre önce Ankara'ya yaptığı ziyaret sırasında dile getirdiği düşüncenin, Türkiye ile ABD arasındaki ikili ilişkilerin üzerinde durduğu güçlü temenniler olduğunu ifade eden Tablott, Dışişleri Bakanı Abdullah Gül ile yaptığı görüşmede de Gül'ün, Rice'ın bu yönde görüşlerini teyit eder nitelikte konuştuğunu söyledi. 
     Talbott, ABD'nin en eski düşünce kuruluşlarından Brookings Enstitisü'nün, ABD-Türkiye ilişkilerini çeşitli alanlarda daha da geliştirilmesi yönünde katkılarına devam ettireceğine inandığını söyledi. Talbott, bu amaçla enstitü bünyesinde Ömer Taşpınar'ın başkanlığında ''Türkiye programı'' başlattıklarını bu programın enstitünün AB merkezi çevresinde gerçekleştiğini ifade ederek, ''Bu ayrıntıda müttefikimiz Türkiye'ye, AB'nin bir parçası olarak baktığımızın bir göstergesidir'' dedi. 
     
     TÜRKİYE, İRAN ÜZERİDEKİ ETKİSİNİ KULLANMALI 
     Strobe Talbott bir soru üzerine, 30 yılı aşkın bir zamandır Türkiye'ye gidip geldiğini ama son gelişinde 24 saat Türkiye'de bulunmasına karşın kısa bir zaman içinde aralarında İran'ın da olduğu bazı Türkçe sözcükleri öğrendiğini söyledi. 
     Bölge olarak burada önemli konu başlıklarından birinin İran olduğunu vurgulayan Talbott, şöyle devam etti 
     ''Nitekim bu sabah Dışişleri Bakanı Gül ile yaptığım görüşmede bu konuyu ele aldık. Rice'ın Türkiye ziyareti sırasında ele alınan konulardan birinin de o olduğunu biliyorum. Türkiye ile İran arasındaki ikili ilişki dünyanın en eski ilişkilerinden biridir. Türkiye ile İran arasında sınır ABD'nin devlet olarak varlığından daha eski tarihlere gidiyor. Dolaysıyla Türkiye, İran üzerindeki etki sahibi ülkelerden biridir, Türkiye, Tahran ile mevcut etkisinden yararlanarak, şu anda İran ile AB'nin önemli 3 ülkesi arasında devam ettirilen müzakerelerin olumlu ve başarılı şekilde sonuçlanmasında bu etkisini kullanarak sonuçlandırmaya çalışacağına inanıyorum.'' 
     
     IRAK'IN TOPRAK BÜTÜNLÜĞÜ 
     Gazetecilerin Irak'ta seçim sonrasında ortaya çıkan durumla ilgili değerlendirme istemeleri üzerine Talbott, önemli olanın Irak'ın toprak bütünlüğünün korunması olduğunu söyleyerek, şunları kaydetti 
     ''Burada önemli olan şu an Irak'ta demokratik seçimler yapıldığına göre Iraklıların ve Irak'ın müttefiki ve dostu olan herkesin ellerinden gelen her şeyi yaparak Irak'ın bütünlük ve tek bir devlet olarak kalmasını temin etmek için çalışmaları gerekir. ABD'de de akıllı olduklarını düşünen ancak aptalca bir takım fikirler ortaya koyan insanlar da var. Irak'ın 3 ayrı devlet olması fikrini ortaya koyanlar buna bir örnek. Bu benim bugüne kadar duyduğum en kötü fikir. Başkan Bush idaresi son derece net bir şekilde Irak'ın toprak bütünlüğünün korunması yönünde bir kararlılık gösteriyor. Ankara da hem Gül ile hem de Ankara Büyükelçisi Eric Edelman ile yaptığım görüşmelerden edindiğim izlenim, Rice ile Gül'ün yaptıkları kapsamlı görüşmelerde Rice'ın, Irak'ın toprak bütünlüğünün korunması yönündeki teyidini ortaya koyduğudur. Gül de, Rice'ın bu teyidinden memnun oldu.'' Talbott, TOBB Ekonomi ve Teknoloji Üniversitesi'nde basına kapalı olarak gerçekleştirilecek ''Türkiye, ABD ve Rusya Yeni Dönemde Neler Bekleyebiliriz '' konulu panele katılacak. 
     
</TEXT>
</DOC>
