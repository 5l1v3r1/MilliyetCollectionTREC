<DOC>
<DOCNO> 337376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko38.html </URL>
<DATE> 2005/04/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Babacan Yatırım Danışma Konseyi'ne 19 çokuluslu şirket katılacak 
</HEADLINE>
<TEXT>

     Devlet Bakanı Ali Babacan, 29 Nisan 2005 tarihinde İstanbul'da yapılacak Yatırım Danışma Konseyi'ne 19 çokuluslu şirketin üst düzey temsilcilerinin katılacağını belirterek, bu şirketlerin, 11 ülke ve 12 değişik sektörden geldiğini bildirdi. 
     Devlet Bakanı Babacan, Yatırım Danışma Konseyi'ne ilişkin düzenlediği basın toplantısında, geçen yıl 15 Mart tarihinde yapılan toplantıda, Konsey'in yılda bir defa bir araya gelerek, Türkiye'nin yatırım ortamı konusunda karşılıklı görüş alışverişinde bulunmasının kararlaştırıldığını hatırlattı. 
     Babacan, ilk toplantıya, 19 çokuluslu şirketin üst düzey yöneticileri ile Dünya Bankası Başkanı James Wolfensohn, IMF Avrupa Direktörü Michael Deppler ile özel sektör temsilcisi sivil toplum örgütlerinin başkanlarının katıldığını kaydetti. 
     
     RATO VE MAYSTADT GELİYOR 
     Yatırım Danışma Konseyi'nin ikinci toplantısının 29 Nisan 2005 tarihinde, Başbakan Recep Tayyip Erdoğan başkanlığında İstanbul'da gerçekleştirileceğini kaydeden Babacan, ikinci toplantıya uluslararası kuruluşları temsil etmek üzere, IMF Başkanı Rodrigo de Rato, Dünya Bankası Başkan Yardımcısı Shengman Zhang ve Avrupa Yatırım Bankası Başkanı Philippe Maystadt'ın katılımlarının teyit edildiğini açıkladı. 
     Toplantıya 19 çokuluslu şirketin üst düzey temsilcilerinin katılacağını anlatan Babacan, ''Bu 19 şirket, 11 ülke ve 12 değişik sektörden gelmektedir. Şirketlerin 2004 yılı sonu itibariyle dünya genelindeki ciroları toplamı yaklaşık 900 milyar Avro düzeyindedir. Dünya genelinde yaklaşık 3 milyon kişiye istihdam sağlayan bu şirketlerin toplam sermayeleri yaklaşık 456 milyar Avro'dur'' diye konuştu. 
     
     ''BİR YILDA ÖNEMLİ İLERLEMELER SAĞLANDI'' 
     Yatırım Danışma Konseyi'nin geçen yıl ki toplantısı sonunda yayımlanan Sonuç Bildirisi'nde yatırımların artmasına engel teşkil ettiği düşünülen ve bir sonraki toplantıya kadar öncelikle üzerinde yoğunlaşılmasında fayda görülen hususların 13 başlıkla ifade edildiğini hatırlatan Babacan, bildirgede belirlenen öncelikler ve gündeme getirilen tavsiyeler konusunda, geçtiğimiz bir yıl içinde önemli ilerlemeler sağlandığını vurguladı. 
     Sürdürülebilir büyüme, güçlü bir ekonomik yapı, refah düzeyinin artması gibi hedeflerin gerçekleşmesinde yatırımların özel bir öneme sahip olduğunu da vurgulayan Babacan, ''Bu amaçla uygulamakta olduğumuz politikalar, yatırım ortamının iyileştirilmesine yönelik kararlılığımızın somut bir göstergesidir'' dedi. 
     
     TÜRKİYE'NİN HEDEFİ 
     Hedeflerinin, Türkiye'yi uluslararası yatırımcıların tereddütsüz tercih ettikleri bir yatırım yeri haline getirmek olduğunu söyleyen Babacan, şöyle devam etti 
     ''Bu anlamda, Yatırım Danışma Konseyi'nin uluslararası bir perspektiftle politikalarımıza sağladığı katkının değeri büyüktür. Nitekim son dönemde gerek yerli, gerekse yabancı yatırımlardaki gözle görülür artış, yatırım ortamının iyileştirilmesi konusunda aldığımız tedbirlerin ve doğru politikaları tespit etmede kullandığımız araçların etkinliğini onaylar niteliktedir.'' Özel sektör yatırımlarının 2003 yılında yüzde 30, 2004'te de yüzde 49.3 arttığını ve 60.6 katrilyon seviyesine ulaştığını kaydeden Babacan, ''Uluslararası yatırımlar açısından da son dönemde Türkiye'nin performansındaki artış, tüm çevrelerce kabul edilir hale gelmiştir'' diye konuştu. 
     Babacan, Doğrudan Yabancı Yatırımlar Kanunu'nun yürürlüğe girdiği 17 Haziran 2003 tarihinden 2004 yılı Aralık sonuna kadar toplam 3 bin 95 adet yabancı sermayeli şirket kurulduğunu, Haziran 2003 öncesindeki on yılda, bazı istisnalar dışında 1 milyar dolar seviyesini aşamayan doğrudan uluslararası sermaye miktarının, 2003 yılı sonunda 1 milyar 694 milyon dolar, 2004 yılı sonunda ise 2 milyar 568 milyon dolar seviyesine ulaştığını anlattı. 
     
     EKONOMİK VE SİYASİ İSTİKRAR ÖNEMLİ 
     Yerli ve yabancı yatırımların artmasında siyasi ve ekonomik istikrarın önemine dikkat çeken Bakan Babacan, şöyle devam etti 
     ''Sadece yatırımlar konusunda değil, Türkiye'nin tüm ekonomik sorunlarının çözümünde siyasi ve ekonomik istikrar hayati rol oynamaktadır. Nitekim hükümetimizin gerek yatırımların artmasında, gerekse diğer ekonomik göstergelerde elde ettiği başarılarda da oluşturduğumuz istikrar ve güven ortamının birinci derecede etkisi olduğu açıkça bilinmektedir. 
     Türkiye gündemi uluslararası yatırımcılar ve finans çevreleri tarafından çok yakından izlenmektedir. Dolayısıyla oluşturulan yapay gündemler, gereksiz tartışmalar ve yersiz gerilimler ülkemizi izleyen yatırımcılarda ister istemez soru işaretlerine yol açmaktadır. Türkiye'nin geleceği için hayalleri, umutları ve özlemleri olan bütün çevrelerin istikrar ve güven ortamı konusunda hassas olmaları son derece önemlidir. Türkiye çok güçlü bir rüzgar yakalamış, çok kararlı adımlarla ekonomideki kronik sorunlarını çözüm yoluna koymuştur. Türkiye de yakaladığımız bu olumlu ortama zarar verecek her türlü tutumdan dikkatle uzak durmak her şeyden önce bir vatandaşlık görevidir inancındayım.'' 
     
     TOPLANTININ GÜNDEMİ 
     Yatırım Danışma Konseyi'nin ikinci toplantısında gündemlerinin, üyelerin uluslararası iş dünyasındaki değerli birikimlerinden daha fazla faydalanmak olacağını da ifade eden Babacan, bu amaçla, son bir yılda yatırım ortamının iyileştirilmesi konusunda Türkiye'nin gösterdiği performansın değerlendirilmesi ve önümüzdeki bir yıl içinde bu alanda Türkiye'nin ulaşması gereken somut hedeflerin belirlenmesi üzerinde yoğunlaşılacağını açıkladı. 
     
     KİMLER KATILACAK 
     Bu arada, Başbakan Recep Tayyip Erdoğan'ın başkanlığındaki toplantıya, IMF Başkanı Rato, Dünya Bankası Başkan Yardımcısı Zhang ve Avrupa Yatırım Bankası Başkanı Maystad katılıyor. 
     Toplantıda, Ford Motor Company Avrupa Başkanı Lewis Booth, Citigroup Küresel Yatırım Bankacılığı Grubu CEO'su Michael Klein, Newmont Mining Group Başkanı Pierre Lassonde, Metro AG CEO'su Hans-Joachim Korber, Siemens AG Başkan Yardımcısı Johannes Feldmayer, BNP Paribas Yönetim Kurulu Başkanı Danışmanı Jacques de Larosiere, Arcelor Başkan Yardımcısı Paul Matthys, Hyundai Başkan Yardımcısı Heung-Soo Lhemm, Unilever NV K. Afrika, Ortadoğu ve Türkiye Başkanı Doug Baillie, ISCAR Yönetim Kurulu Başkanı Stef Wertheimer, Merloni CEO'su Marco Milani, Fiat SpA CEO'su Sergio Marchionne, Telecom Italia SpA ve Pirelli SpA Başkanı Marco Tronchetti Provera, Toyota Avrupa Başkan ve CEO'su Shinichi Sasaki, Nortel Networks Corp. Avrupa, Ortadoğu ve Afrika Başkanı Darrly Edwards, Corusm Group CEO'su Philippe Varin, Mitsui Co. Ltd. Avrupa Başkan Yardımcısı ve CEO Yasua Hayashi, Unicredit CEO'su Alessandro Profumo'nun yer alması planlanıyor. 
     Türk özel sektöründen ise TOBB Başkanı Rifat Hisarcıklıoğlu, TÜSİAD Başkanı Ömer Sabancı, TİM Başkanı Oğuz Satıcı ve YASED Başkanı Şaban Erdikler toplantıda yer alacak. 
     
</TEXT>
</DOC>
