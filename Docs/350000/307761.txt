<DOC>
<DOCNO> 307761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun22.html </URL>
<DATE> 2005/01/19/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
'TV'de çocuklara seks filmi izletin' Bakanın şakası skandala dönüştü 
</HEADLINE>
<TEXT>

     Bulgaristan İçişleri Bakanı Georgi Petkanov'un yaptığı sözlü bir şaka siyasi skandala dönüştü. 
     Petkanov, Bulgaristan'ın güney bölgesindeki Smolya kentinde özürlü çocukların eğitim gördüğü bir okulu ziyaretinde televizyon hediye etti. Hediye töreninin ardından öğretmenler odasında bölge temsilcileri, okul yöneticileri ve gazetecilerle sohbet eden Petkanov, okul müdürü Maria Semercieva'ya ''Hediye ettiğim bu televizyonla çocuklara seks filmi seyrettirin'' diye şaka yaptı. 
     Yerel bir televizyon kanalının kamerasının kayıtta olduğu sırada bakanın ağzından çıkan bu sözler önce soğuk bir hava estirdi ardından da kahkahalara neden oldu. 
     Ancak bakanın yaptığı bu şaka önce yerel televizyon kanalında daha sonra da ülkede en fazla seyredilen gazeteci Georgi Koritarov'un ''Koritarov life'' adlı programında ekranlara gelince ortalık karıştı. 
     Yaptığı şakanın amacını aştığını kabul eden İçişleri Bakanı Petkanov, ''Ama ortada bu kadar büyütülecek bir şey yok. Ben bu şakayı çocukların önünde değil yetişkinlerin arasında yaptım. Olayın televizyonda yayınlanmasıysa tam bir komplodur'' diye konuştu. 
     Petkanov ayrıca, yerel televizyon kanalının sahibinin bir şakayı skandal haline dönüştürmesinin arkasında siyasi oyunlar bulunduğu öne sürdü. 
     Bir süre önce bölgede yapılan bir polis operasyonu sırasında, ''Rodopi Sat Plus'' adlı yerel televizyonun sahibi işadamı Peter Helvaciev'in çok sayıda adamının gözaltına alındığını belirten Petkanov, ''Bu kişi benden bu şekilde intikam almaya çalışıyor'' dedi. 
     Petkanov, olayın arkasında bir süre önce görevden aldığı Smolyan bölge emniyet müdürü albay Aleksandar Savov'un da bulunduğunu iddia etti. 
     İçişleri Bakanı Petkanov'a muhalefet partilerindense sert eleştiriler geldi. Muhalefet partileri temsilcileri, bir bakanın resmi bir törende böyle bir şaka yapmasının affedilmemesi gereken bir hata olduğu görüşünü savundu. 
     
</TEXT>
</DOC>
