<DOC>
<DOCNO> 314111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko19.html </URL>
<DATE> 2005/02/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
FT Rusya'dan kaçan yatırımcı Türkiye'ye geliyor 
</HEADLINE>
<TEXT>

     Doğu Avrupa Yatırım Fonu'nun, Rusya'daki yatırımlarını kısarken, Türkiye'deki yatırımlarını arttırmaya yöneldiği belirtildi. 
     İngiliz Financial Times gazetesinin haberine göre, Doğu Avrupa Yatırım Fonu Rusya'daki belirsizlik nedeniyle bu ülkedeki yatırımlarını kısıyor ve Türkiye'nin yatırım içindeki payını arttırıyor. Orta ve Doğu Avrupa ile eski Sovyetler Birliği ülkelerindeki sermaye artışını desteklemek amacıyla ayrılan 100 milyon sterlin tutarındaki fonun yaklaşık yüzde 20'lik bir kısmının Türkiye'de bulunduğuna dikkat çekildi. Gazetede, Fon'un yöneticilerinden John-Paul Smith'in "İki yıl boyunca Türkiye, yükselen piyasalar evreninde çok düşük fiyatlı bir görüntü verdi. 
     Enflasyon ve faiz oranları etkileyici bir biçimde aşağı düştü" sözlerine dikkat çekildi. 
     Türk Ulusal 100 endeksinin, Türkiye'ye AB ile müzakerelere başlama tarihi verilen 17 Aralık 2004 ve 7 Şubat 2005 arasında yüzde 17'den fazla artış gösterdiğine işaret edilen haberde, bu süreçte en fazla kazananlardan birinin Garanti Bankası olduğu kaydedildi. 
     Öte yandan, Fon yönetiminin Türk Hava Yolları THY için yatırım yaptığına işaret edilen haberde, THY'nin, 8.7 yıllık ortalama ile, Avrupa'nın en genç uçak filolarından birine sahip olduğuna dikkat çekildi. 
     Portföyünün yüzde 42'sini Rusya'ya ayıran Fon'un, 2004 Kasım ayı sonunda bu oranı yüzde 40'a indirdiği belirtilirken, Smith ve yardımcısı Agne Zitkute, Rusya Devlet Başkanı Vladimir Putin'in geleceğe ilişkin gündeminin belirsizliği nedeniyle, Rus piyasalarının kenara itileceği yorumunda bulundular. 

     
</TEXT>
</DOC>
