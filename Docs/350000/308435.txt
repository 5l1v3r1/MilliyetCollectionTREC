<DOC>
<DOCNO> 308435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun24.html </URL>
<DATE> 2005/01/22/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Hille'de bombalı araç infilak etti 9 yaralı 
</HEADLINE>
<TEXT>

     Irak'ın başkenti Bağdat'ın güneyindeki Hille kentinin girişinde, bomba yüklü bir aracın infilak etmesi sonucu 9 Iraklı askerle bir sivilin yaralandığı bildirildi. 
     Çok uluslu güçten yapılan açıklamada, bugün öğleden sonra kentin kuzey girişinde bombalı aracın infilak ettiği, olayın Polonyalı askerlere ait üssün 500 metre yakınında meydana geldiği ve patlamanın ektisiyle 3 aracın zarar gördüğü belirtildi. 
     
     ''KİMYASAL ALİ HALEPÇE'DE YARGILANACAK'' 
     Öte yandan, Irak Başbakan Yardımcısı Berham Salih, Halepçe katliamında yakınları ölen Iraklı Kürt ailelere, devrik Saddam Hüseyin rejiminin eski sorumlularından ''Kimyasal Ali'' lakaplı Ali Hasan El Mecid'in Halepçe'de yargılanacağı sözünü verdi. 
     Halepçe'de yakınları ölenleri ziyaret eden Salih, burada yaptığı açıklamada, ''Katliam kurbanlarının ailelerinin önünde yargılanabilmesi için size Kimyasal Ali'yi getireceğiz. Halepçe katliamının kurbanlarının temsilcileri, gelecekte kurulacak hükümetten, halkın kimyasal silahla düzenlenen bombardımanın izlerini silebilmesi amacıyla kentin yeniden inşası için bütçeden pay istemeli'' ifadesini kullandı. 
     Salih, ''Gelecek hükümette Kürt ağırlığını garantilemek için'' Halepçelilerin 30 Ocaktaki genel seçime katılmaları çağrısında da bulundu ve ''Bu seçim, Irak'ta eşi benzeri görülmemiş bir seçim, Irak halkının hiçbir müdahaleye maruz kalmaksızın kendi hükümetini tam bir özgürlük içinde seçmesi önemli. Seçim sonuçlarına her türlü dış müdahale ya da etki reddedilmektedir'' dedi. 
     16 Mart 1988'de Saddam Hüseyin'in ordusu Halepçe kentini kimyasal silahla bombalamış, birkaç dakika içinde 5 bin kişi ölmüş, on binlercesi yaralanmıştı. Kimyasal Ali, Iraklı Kürtlere kimyasal silahlı bombardıman emrini vermekte suçlanıyor. 
     
</TEXT>
</DOC>
