<DOC>
<DOCNO> 322554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy11.html </URL>
<DATE> 2005/03/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Denktaş Kıbrıs Rum'u tek başına Türkiye'yi veto edecek durumda değil 
</HEADLINE>
<TEXT>

     KKTC Cumhurbaşkanı Rauf Denktaş, 1. Ordu Komutanı Orgeneral Hurşit Tolon'u ziyaret etti. 
     Denktaş, Selimiye'deki 1. Ordu Komutanlığı'na gelişinde Orgeneral Tolon tarafından törenle karşılandı. Tören kıtasını selamlayan Denktaş, daha sonra şeref defterini imzaladı. 
     Orgeneral Tolon ile makamında görüşen KKTC Cumhurbaşkanı Denktaş, asker ocağında bulunmanın kendileri için bir huzur ve güven vesilesi olduğunu ifade ederek, Orgeneral Tolon'un şahsında 1. Ordu'yu selamladığını söyledi. 
     Denktaş, 1. Ordu'nun vatan müdafaasında gösterdiği hassasiyetin kendilerine güven vermekte olduğunu belirterek, Kıbrıs'tan sevgi ve saygı getirdiğini kaydetti. 
     Milletçe milli bir davanın peşinde olduklarını ve bu dava için ellerinden geleni yaptıklarını anlatan Denktaş, ''İnşallah bu milli davamız gün gelecek selamete erecek diye uğraşıyoruz, düşünüyoruz'' dedi. 
     1. Ordu Komutanı Orgeneral Hurşit Tolon da, ''1. Ordu Komutanlığı olarak, Kıbrıs davasının eşsiz ve müstesna lideri olarak zatialinizin ordu karargahında bulunmanız bizi son derece gururlandırdı'' diye konuştu. 
     Orgeneral Tolon, daha sonra ziyaret anısına Denktaş'a Selimiye Kışlası'nın kabartma tablosunu hediye etti. 
     
     GÜMRÜK BİRLİĞİ'NİN GENİŞLETİLMESİ 
     Ziyarette bir gazetecinin ''Türkiye'nin 3 Ekim'e kadar imzalaması gereken Gümrük Birliği'nin Genişletilmesi Anlaşması ile ilgili gelişmeler nelerdir '' şeklindeki sorusunu da yanıtlayan KKTC Cumhurbaşkanı Rauf Denktaş, bu meselenin hukuki ve siyasi olmak üzere 2 cephesi bulunduğunu ifade ederek, şunları söyledi 
     ''Uluslararası hukuk açısından tanıma niyeti olmayan bir eylem, tanımayı getirmez. 
     Türk Hükümeti, 'Ben Kıbrıs ile müşterek bir kabul edilebilir yeni ortaklık hükümeti kurulmadığı sürece Rum idaresini meşru Kıbrıs hükümeti olarak tanımayacağım' niyetini ihsar ediyor. Türkiye 'KKTC'yi tanıyacağım, tanımaya ve desteklemeye devam edeceğim' diyor. Herhalde yapılacak anlaşmada böyle bir şerh olacaktır ya da böyle bir beyanda bulunulacaktır. 
     Uluslararası hukuka göre niyet meselesidir. Tanıma niyeti olmadıkça, uluslararası arenada yapılacak temaslar veya karşılıklı muameleler tanımayı gerektirmez. Ama bunun sınırları vardır. Nereye kadar, neler kabul edilebilir Bu, detay meselesidir. Ve herhalde hükümet bunlar üzerinde uğraşmaktadır.'' 
     
     ''TÜRK HÜKÜMETİ NİYETİNİ DEVAMLI AÇIKLAMAKTADIR'' 
     Denktaş, kendilerini özellikle KKTC'yi tanıyan, tanımaya ve desteklemeye devam edeceğini bildiren Türk Hükümeti karşısında Rum idaresinin ne yapacağı konusunun ilgilendirdiğini dile getirerek, şunları kaydetti 
     ''Veto kullanacağım diyerek haksızca ve kanunsuzca üye olduğu AB'yi kullanarak, Türkiye'den taviz koparmaya yeltenirse, bunun arkasında başkaları da vardır demektir. Kıbrıs Rum'u tek başına Türkiye'yi veto edecek durumda değildir. Veto etmeye kalkışırsa başkaları kendisini kullanıyor demektir ve Türkiye bunu iyice değerlendirmelidir. Çünkü bunun işareti, 'istenmiyorsun işareti' olacaktır. Nasıl ki yıllarca, Türkiye Kıbrıs meselesini yaratan taraf olmadığı halde, Rum idaresine 'meseleyi halletmeden giremezsin' diyeceklerine, Türkiye'ye bunu söylemişlerdir ve nihayet Annan Planı ile bir baskı halinde Türkiye'yi bir duruma sokmuşlardır. 
     Bunun ötesinde biraz evvel söylediğim gibi niyet meseledir. Türk Hükümeti de niyetini devamlı suretle açıklamaktadır.'' 
     
</TEXT>
</DOC>
