<DOC>
<DOCNO> 310422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/siyaset/axsiy02.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
...Ve çekildiler 
</HEADLINE>
<TEXT>


Genel başkan adaylığı için yeterli delege desteği bulamayan Livaneli ve Güneş, "kimseyi desteklemediklerini" vurgulayarak yarıştan çekildi... 

ANKARA Milliyet 


Yeniden CHP Hareketi Sözcüsü Hurşit Güneş, dün genel merkezde düzenlediği basın toplantısında, genel başkan adaylığından çekildiğini açıkladı. Güneş, kurultayın Deniz Baykal ile Mustafa Sarıgül arasında, "tasfiye ve karalama toplantısına" dönüştüğünü söyledi. CHP'nin sorununun genel başkanlık değil yenilenme olduğunu belirten ve yarışa katılması durumunda "Adaylardan harcamaların kaynağını sorardım" diyen Güneş, kimseyi desteklemediğini ifade etti. 

'Başarılar' 
CHP İstanbul Milletvekili Zülfü Livaneli de, seçim bürosundaki basın toplantısında, CHP'deki kavga ve bölünmenin parçası olmak istemediği için aday olmayacağını öne sürdü. Livaneli, "Değişim için tek aday formülünü gerçekleştirmeye çalıştık. Ama adaylık açıklamaları, barış alternatifini ortadan kaldırdı. Onaylamadığımız gergin kurultaydan çıkacak sonucu etkileyerek kaybeden blok tarafından haksız suçlamalara hedef olmak da istemiyoruz" dedi. Livaneli, çekilmesine ilişkin olarak dün aralarında Kemal Derviş'in de bulunduğu 21 milletvekilinin imzasının yer aldığı bir açıklama metnini dağıttı. Açıklamada, "Taraf tutmadan, adaylara başarılar diliyoruz" ifadesi yer aldı. 
Baykal'a karşı tek aday çıkarmak için muhalif grupların "ağabey formülünde" adı geçen İstanbul Milletvekili Hasan Fehmi Güneş'in de aday olmayacağı kesinleşti. 


</TEXT>
</DOC>
