<DOC>
<DOCNO> 312483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur26.html </URL>
<DATE> 2005/02/04/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Er Uyuşturucuyla mücadelede 2004 zirve noktası oldu 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, uyuşturucu kaçakçılığıyla mücadelede emniyet birimlerinin başarılarının son yıllarda arttığını belirterek, ''Bu başarı 2004 yılında zirve noktayı bulmuştur. 2004 yılında polis tarafından ele geçirilen afyon türevi miktarı, geçen yıla göre yüzde 149 artarak 11 tona ulaşmıştır'' dedi. 
     Ramazan Er, Emniyet Genel Müdürlüğü'nde düzenlediği haftalık bilgilendirme toplantısında, uyuşturucuyla mücadele çalışmaları hakkında bilgi verdi. 
     Madde teminin engellenmesinin maddeyi bireyden, talebin azaltılmasının ise bireyi maddeden uzak tutmak olduğunu vurgulayan Er, ''Ülkemiz, madde kullanımı ve bağımlılığı ile mücadele konusunda arz ve talebin birbirinden ayrı düşünülemeyeceği, her iki mücadelede de eşgüdümlü ve eşzamanlı hareket edilerek, tedavi ve rehabilitasyon sürecinin de bu mücadeleye dahil edilmesi gerektiği ve bu sayede topluma kazandırma olayının gerçekleşeceği inancıyla her üç yöndeki mücadeleye aynı oranlarda ağırlık vermektedir'' diye konuştu. 
     Ramazan Er, Türkiye'de ''ciddi boyutlarda madde kullanımının'' söz konusu olmadığını belirterek, risk gruplarına yönelecek tehlikeleri önleyip, kullanım sorununu kontrol altında tutmaya ve ortadan kaldırmaya çalışıldığını kaydederek, şöyle devam etti 
     ''Uyuşturucu madde kaçakçılığıyla mücadele faaliyetleri çerçevesinde son yıllarda birimlerimizin başarı grafiğinde bir yükselme görülmektedir. Bu başarı, 2004 yılında zirve noktayı bulmuştur. 2004 yılında polis tarafından ele geçirilen afyon türevi eroin, baz morfin ve afyon toplamı miktarı geçen yıla göre yüzde 149 artarak 11 ton 58 kilograma ulaşmıştır. Ayrıca yine geçen yıla göre kokain yakalamaları da yaklaşık 41 kat artarak 125 kilograma ulaşmıştır.'' Er, sentetik haplar konusunun da öncelikli mücadele konusu olmaya devam ettiğini vurguladı. 
     Geçen yıl ele geçirilen sentetik hap sayısının bir önceki yıla oranla yüzde 203 artarak 8 milyon 414 bin 986 adete ulaştığını bildiren Er, uyuşturucu madde ile mücadelede temel amacın, organizasyonların, liderinden üyesine kadar bütünüyle çökertilmesi olduğunu vurguladı. 
     Er, geçen yıl yakalanan sanık sayısında bir önceki yıla göre yüzde 40, olay sayısında ise yine bir önceki yıla göre yüzde 38 artış olduğunu belirtti. 
     Er, ülke genelinde meydana gelen 72 ölümlü trafik kazasında, 94 kişinin öldüğünü, 159 kişinin de yaralandığını bildirdi. 
     Geçen hafta içinde polis sorumluluk bölgesinde 131 asayiş olayı meydana geldiğini ve 74 vatandaşın öldüğünü, 166 kişinin de yaralandığını belirten Er, olaylarla ilgili olarak 39 zanlının yakalandığını ifade etti. 
     Ülke genelinde gerçekleştirilen 68 toplantı ve gösteri yürüyüşüne yaklaşık 21 bin kişinin katıldığını bildiren Er, 15 terör olayının meydana geldiğini ve terör örgütleriyle bağlantılı 21 kişinin yakalandığını belirtti. 
     Er, geçen hafta ülke genelinde 171 mali suçla ilgili olarak 302 şüpheli şahıs hakkında işlem yapıldığını ifade etti. 
     Uyuşturucu madde suçlarıyla ilgili 56 olay olduğunu, olaylarla ilgili 123 kişinin yakalandığını belirten Er, 2 organize suçla ilgili 31 kişinin de yakalandığını kaydetti. 
     
</TEXT>
</DOC>
