<DOC>
<DOCNO> 346547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/ekonomi/eko01.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın uçağının fiyatı sır 
</HEADLINE>
<TEXT>


Başbakan Erdoğan için THY tarafından İtalya'dan satın alınan VIP uçağının fiyatını sadece 'gizlilik belgesi' imzalayan milletvekilleri öğrenebilecek 

GÜNSELİ ÖNAL Ankara 

Türk Hava Yolları'nın THY İtalya'dan satın aldığı Airbus ACJ 320 tipi VIP uçağının fiyatı sır olmaya devam ediyor. THY Genel Müdürü Temel Kotil, Başbakan Recep Tayyip Erdoğan'a İtalya'dan alınan VIP uçağının fiyatını soran TBMM KİT Komisyonu Üyesi, CHP Balıkesir Milletvekili Orhan Sür'e, "Rekabetten dolayı hiçbir uçağın alım fiyatı açıklanamaz, gizlidir" yanıtını verdi. 
THY 'nin 2002 - 2003 hesaplarının görüşüldüğü KİT Komisyonu'nda kurumun 2004 cirosunun 2.2 milyar dolar olmasının hedeflendiğini kaydeden Kotil, Sür'ün, "Alt Komisyon'da da sorduk, VIP uçağının ne kadara alındığını 'gizlidir" diye açıklamadınız. Hiç olmazsa bu uçağın liste fiyatını söyleyin. Bu uçağın fiyatını sizler biliyorsunuz ama komisyon üyesi olarak biz bilmiyoruz" dedi. 
Sür, VIP uçağının satın alınması konusunda Erdoğan tarafından kuruma baskı yapılıp yapılmadığını sorması üzerine Canikli, "Soruyu Başbakan'a gönderelim o zaman" diye espri yaptı. Kotil, THY'nin son aldığı uçakların fiyatlarının açıklanmasının firmalarla yapılan sözleşmelere aykırı olduğunu belirterek, "Uçak alımında yüzde 40'lara kadar varan indirimler almak mümkün. Biz de çok güzel indirimler aldık. Rekabetten dolayı hiçbir uçağın alım fiyatı açıklanamaz. Ben uçağın fiyatını biliyorum ama imzaladığım anlaşma gereği bunu size açıklayamam. Bu bilgiyi sizinle paylaşabilmem için aynı belgeyi size de imzalatmak zorundayız. Ama gerçekten güzel indirimler aldık. Hak korunmuştur" dedi. 

AKP'li kadınların arasındaki THY'li THY Yönetim Kurulu Başkanı Candan Karlıtekin, Sür'ün, AKP Kadın Kolları 'nın yurtdışı gezisinde, Devlet Bakanı Güldal Akşit'in de bulunduğu grubun yemek ücretini THY personeli Server Aydın'ın kredi kartı ile ödediği yönündeki haberi okuyarak, THY görevlisinin AKP'li kadınların arasında ne işi olduğunu sorması üzerine şu yanıtı verdi 
"Server Aydın Stockholm'de görevli. Hesabı kendi cebinden ödeyerek belki nahoş bir durumu önlemek istemiş olabilir. Ama parayı THY'den isterse bu mümkün değil." 


</TEXT>
</DOC>
