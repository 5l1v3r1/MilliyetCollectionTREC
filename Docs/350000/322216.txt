<DOC>
<DOCNO> 322216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy07.html </URL>
<DATE> 2005/03/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Zeugma'ya Başbakan ilgisi... 
</HEADLINE>
<TEXT>

     Başbakan Recep Tayyip Erdoğan'ın Zeugma Antik kentinde yürütülen kazı çalışmalarına hız verilmesi için Kültür ve Turizm Bakanlığı'na talimat verdiği bildirildi. 
     Ak Parti Gaziantep Milletvekili Ahmet Uzer, Gaziantep'in Nizip İlçesi yakınlarında bulunan Zeugma Antik Kenti'nde, kurtarma kazılarının 10 yıl önce başladığını, Birecik Barajı'nda su tutulmaya başlanması ile birlikte de son yıllarda kurtarma kazılarına hız verildiğini belirtti. 
     Zeugma Antik Kenti'nde yapılan kazılarda görev alan çeşitli ülkelerden yaklaşık 40 kişilik ekibin, her yıl ödeneklerden doğan sıkıntılarla ancak yılda 3 ay çalışabildiklerini anlatan Uzer, şunları söyledi 
     ''Zegma Antik Kenti'ndeki kazı çalışmaları, halen baraj gölü kenarında devam ediyor. Göl içerisinde yer alan bölgede kazı yapmak için ise maddi sıkıntılardan dolayı henüz çalışmalara başlanamadı. Zeugma Antik Kentinde yer alan mozaiklerin tamamen gün yüzüne çıkarılması için yıl içinde en az 10 ay kazı yapılması gerekiyor. Bilim adamları bu şartlarda çalışılması halinde mozaiklerin ancak 33 yılda tamamen ortaya çıkarılabileceğini belirtiyor. Ancak, bilim adamları bugünkü çalışma temposuyla kazı çalışmaları devam ederse, bu eserlerin ortaya çıkartılmasının 300 yıllık bir zamanda gerçekleşebileceğini belirtiyorlar.'' Uzer, kazı çalışmalarının uzun süreli olup, geniş katılımlı olmasının gerekli olduğuna işaret ederek, ''Halen, yabancı kazı ekipleri yılda sadece 1 ay çalışıyorlar. Türk kazı ekipleri ise yılda 3 ay çalışıyor. Bir yılın 12 ay, gün ışığına çıkartılması gereken binlerce kültür varlığının ise toprak altında olduğu düşünülürse, fiilen çalışma süresinin ne kadar yetersiz olduğu anlaşılıyor. İlk yapılması gereken, yerli ve yabancı ekiplerin kazı çalışma sürelerini arttırmak zorundayız. Bu süre de yılda en az 10 ay olmalı'' dedi. 
     Kazı ekiplerinde yer alan kişilerin sayılarının da yetersiz olduğuna işaret eden Uzer, ''Ekiplerin sayısının artırılıp, ekipman olarak da güçlendirilmesi gerekiyor. Bu arada, çalışmalara katılacak ekipte, kazılarda çıkarılan eserlerin restorasyonunu yapacak uzmanların da yer alması gerekir. Bir taraftan kazı, bir taraftan da restorasyon çalışmalarının birbirine paralel olarak sürdürülmesi gerekir'' diye konuştu. 
     
     BAŞBAKAN ERDOĞAN'IN TALİMATI 
     Zeugma Antik Kenti'nin, tamamen ortaya çıkartılması için Başbakan Recep Tayyip Erdoğan'ın da konu ile yakından ilgilendiğine dikkati çeken Uzer, ''Başbakan Erdoğan, Bakan Koç'a, Zeugma'nın tamamının gün yüzüne çıkartılması için kesin talimat verdi. Bu konuda Sayın Başbakan ne gerekiyorsa onun yapılmasını, işlemlerin bir an önce hızlanmasını istedi. Bu konuda çok kararlı olan Başbakan bilgi değil, sonuç istedi'' ifadesini kullandı. 
     Uzer, önümüzdeki günlerde Kültür ve Turizm Bakanı Koç'un Gaziantep'i ziyaret ederek Zeugma Antik Kenti'nde incelemelerde bulunacağını kaydetti. 
     
</TEXT>
</DOC>
