<DOC>
<DOCNO> 333617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun21.html </URL>
<DATE> 2005/04/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kırgızistan'da Akayev'in kızının ülkeye dönmesine göstercilerden tepki 
</HEADLINE>
<TEXT>

     Kırgızistan'da devrik lider Askar Akayev'in milletvekili kızı Bermet Akayeva'nın beklenmedik bir şekilde dün ülkeye dönerek meclis oturumuna katılmasını protesto eden göstericiler, yarın milletvekillerini meclise sokmama kararı aldı. 
     Ellerinde ''Akayev'in kızı defol'', ''Meclis Başkanı istifa'', ''Bermet, ailenin yanına dön'', ''Akayevlere Kırgızistan'da yer yok'', ''Bermet Akayeva'ya mecliste yer yok'' gibi pankartlar bulunan yaklaşık 500 gösterici, sabah saatlerinde iki kez meclis başkanıyla görüşmeye çalıştı. 
     Göstericilerin bu girişimi, polis ve askerlerin müdahalesiyle engellendi. Bu sırada çıkan arbedede bir güvenlik görevlisi başından yaralandı. 
     Protestocular, ''Bugün Akayev'in kızı Bermet döndü, yarın oğlu Aydar dönecek. Bunlar yeniden bizi yönetmeye kalkacak. Biz devrimi niye yaptık'' diyerek, Akayev ailesinin ülkeye dönüşüne izin verilmemesini istiyor. 
     Daha sonra Meclis Başkanı Ömürbek Tekebayev ile görüşmek üzere heyet oluşturan göstericiler, bu heyetle birlikte kendileriyle görüşmek üzere dışarı çıkan Tekebayev'i kovdu. 
     Göstericiler, devrik lider Askar Akayev'in kızı Bermet'in milletvekili mazbatasını iade etmesini, milletvekilliğinin devam etmesi halinde, başta Tekebayev olmak üzere tüm milletvekillerinin istifa etmesini, Yüksek Mahkeme Başkanı Kurmanbek Osmonov'un görevden alınmasını talep ediyor. 
     Sabahın erken saatlerinden beri meclisin önünde toplanan göstericiler, ''milletvekillerini meclise sokmayarak oturumu engellemek üzere yarın sabah meclisi kuşatma'' kararı aldı. 
     Göstericiler, bu kararın ardından yaklaşık beş saat süren eylemlerini sona erdirdi. 
     
</TEXT>
</DOC>
