<DOC>
<DOCNO> 334207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun32.html </URL>
<DATE> 2005/04/17/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Irak'ta 3'ü güvenlik görevlisi 8 kişi öldürüldü... 
</HEADLINE>
<TEXT>

     Irak'ta bugünkü şiddet olaylarında 3'ü güvenlik görevlisi 8 kişi öldürüldü. 
     Polis ve hastane kaynaklarına göre, başkent Bağdat'ın 370 km kuzeyindeki Musul'da bir polis görevlisi, evinden çıkarken uğradığı silahlı saldırıda hayatını kaybetti. 
     Başkent Bağdat ile Musul yakınlarındaki Telafer'de de saldırıya uğrayan 2 polis öldürüldü. 
     Musul hastanesi yetkilileri, kentin 150 km batısındaki Zamar'da bir bombanın patlaması sonucu 4 Iraklının öldüğünü söylediler. 
     Bağdat'ın kuzeyindeki Bakuba'da da belediye meclisi üyelerinden Hüseyin Nadir, silahlı kişilerce öldürüldü. 
     Öte yandan, ABD'nin yaklaşık 6 bin tutukluyla Irak'taki en büyük gözaltı kampı olduğu bildirilen Bucca'dan dün kaçan 11 kişiden sonuncusunun da dün geç saatlerde yakalandığı açıklandı. 
     Amerikalı bir askeri sözcü, dün karanlıkta kampı çevreleyen tel örgüde delik açarak kaçan 11 kişinin tamamının yakalandığını bildirdi. Irak güvenlik güçlerinin kaçanlardan 10'unu dün yakaladığı kaydedilmişti. 
     Bucca kampının yaklaşık 15 kilometre kuzeybatısındaki alanda yakalanan 11 kişinin de tesise geri getirildiği belirtildi. 
     Haklarında yasadışı silah bulunmaktan terör saldırıları düzenlemeye kadar bir dizi suçlama bulunduğu belirtilen bu kişilerin, ne kadar süredir gözaltı kampında tutulduğu ise açıklanmadı. 
     Kamptan kaçanlardan bir kişi dün AP ajasına yaptığı açıklamada, hapishanedeki kötü muamele ve adli soruşturmalardaki gecikme nedeniyle kaçtıklarını söylemişti. 
     Bir Amerikalı askeri sözcü, kampta tutuklulara kötü muamele yapıldığını reddetmişti. 
     
</TEXT>
</DOC>
