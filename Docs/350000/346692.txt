<DOC>
<DOCNO> 346692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/soneko11.html </URL>
<DATE> 2005/05/28/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
ATO İslami Holding hortumu 15 milyar euro... 
</HEADLINE>
<TEXT>

     Ankara Ticaret Odası ATO Başkanı Sinan Aygün holding şapkası giymiş dolandırıcıların, "faizsiz kazanç" temasıyla dini referaslar kullanarak gurbetçilerden 15 milyar euro hortumladığını bildirdi. Bu yolla yapılan hortumlamanın bankaların hortumlanmasından sonraki en büyük finans soygunu olduğunu savunan Aygün, devletin "yeşil hortumcuların" yakasına yapışması gerektiğini belirtti. 
     Aygün yaptığı açıklamada, holding adı altında faaliyet gösteren şirketlerin gurbetçilerden topladığı paralar ve mağdurların sayısının çığ gibi büyüdüğünü bildirdi. 
     Sayıları 74 olarak ifade edilen bu holdinglerin, topladıkları paraların en az 15 milyar euroyu bulduğunu, mağdurların sayısının da 300 bini aştığını ifade eden Aygün, konuyla ilgili olarak her gün artan sayıda şikayet aldığını açıkladı. 
     Sinan Aygün, çok sayıda vatandaşı ilgilendiren soygunun "Holding şapkası giymiş, İslam maskesi takmış dolandırıcılar" tarafından "faizsiz kazanç" temasıyla dini referaslar kullanarak gerçekleştirildiğini söyledi. Bunun Türkiye tarihinde, bankaların hortumlanmasından sonraki en büyük finans soygunu olduğunu belirten Aygün şunları söyledi 
     
     "’FAİZSİZ HELAL KAZANÇ’ DİYEREK KANDIRDILAR" 
     "Erken kalkan Holding kurdu. Bu holdingler reklam kampanyaları ile halkı inandırıp, halkın tasarruflarını topladı. Faizsiz helal kazanç diyerek halkı kandırdılar. 
     Yurt dışındaki halkımızın yıllardır biriktirdiği alınterlerine ipotek koyup, hortumladılar. Bu şekilde faaliyet gösteren 74 şirket hakkında SPK tarafından 107 suç duyurusu yapılmasına, birçok idari tedbir ve yargı sürecinin işlemesine rağmen, bahse konu holdinglerin, defter kayıtlarına, gerçek ortak sayısı ve paylarına, taşıdıkları mali risklere, para toplayan aracıların kimliklerine ulaşılamadı. Şimdi ortaklar mağdur durumda. Mağdurlardan toplanan paraların 15 milyar euroyu bulduğu, mağdur sayısının da 300 bini aştığı söyleniyor. Buna göre her mağdurdan ortalama 90 milyar lira toplanmış. Bu yıkım değil de nedir " 
     
     "HÜKÜMETLER SES ÇIKARAMADI" 
     Aygün, bu paraların 1990 yılından beri toplanmasına rağmen hükümetlerin hiç sesi çıkmadığını ifade ederek, "Nihayet bu hükümet döneminde Meclis’te bir araştırma komisyonu kuruldu. Karanlıkta kalan konular aralanacak. 
     Komisyon benim de görüşüme baş vurmak istemiş. Salı günü komisyona bilgi vereceğim. Paraların nasıl toplandığı, nereye gittiği sonuna kadar takip edilecek" dedi. 
     İzinsiz halka arz yapan tabela holdinglerinin yaptıkları faaliyetlerin denetimsiz kalmasından yakınan Aygün, mağdurların zararlarını karşılayacak bir fonun bulunmadığına, bu nedenle holding ortaklarının mağduriyetlerinin kaçınılmaz olduğuna dikkat çekti. 
     
     "YEŞİL HORTUMCULAR" 
     Bu kuruluşlara ortak olan tasarruf sahiplerinin ellerinde, çoğu kez makbuz verilmesi nedeniyle ortak olduklarını belgeleyecekleri yasal bir belgenin de bulunmadığına dikkat çeken Aygün, buna ek olarak bu kuruluşların çoğu kez yeni ortaklarını pay defterine kaydetmedikleri ve mevcut ortakları özel kayıtlarda izlediklerini söyledi. Bu durumda herhangi bir uyuşmazlıkta kişilerin ortak olduğunun ispatında zorluklar yaşadığını kaydeden Aygün, "Her şey hayali. Ortaklık hayali, kar hayali. Şirket de hayalet gibi ortadan kayboluyor, olan vatandaşa oluyor. Devlet yeşil hortumcuların yakasına yapışmalı" dedi. 

ANKA 
     
</TEXT>
</DOC>
