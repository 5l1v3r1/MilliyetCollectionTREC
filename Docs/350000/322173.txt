<DOC>
<DOCNO> 322173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko26.html </URL>
<DATE> 2005/03/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Merkez Bankası Deflasyondan henüz uzaktayız... 
</HEADLINE>
<TEXT>

     Merkez Bankası, TÜFE eğilimi ve özel kapsamlı TÜFE göstergeleri incelendiğinde, kamuoyunda yer alan bazı yorumların aksine 'deflasyondan henüz uzak olunduğunun' ortada olduğunu bildirdi. 
     Banka'nın konuya ilişkin değerlendirmesinde, ''dahası ekonomideki reformlar kesintisiz devam ettiği sürece, orta vadede de böyle bir risk görülmemektedir'' denildi. 
     Merkez Bankası tarafından yapılan açıklamada, ''Şubat ayı enflasyonu ve görünümü'' değerlendirildi. 
     Açıklamada, ''deflasyon tehlikesi'' değerlendirmelerinin yanlışlığına işaret edilirken, deflasyonun 'genel fiyat düzeyinde süreklilik kazanan bir düşüş' anlamına geldiği ifade edildi. 
     Son dönemde bir kaç ay enflasyonun düşük çıkmasının, fiyatların genel düzeyinde süreklilik kazanan bir düşme eğilimi olarak algılanmaması gerektiği kaydedilen açıklamada, şöyle denildi 
     ''TÜFE eğilimi ve özel kapsamlı TÜFE göstergeleri incelendiğinde, kamuoyunda yer alan bazı yorumların aksine, deflasyondan henüz uzak olduğumuz da ortadadır. Dahası, ekonomideki reformlar kesintisiz devam ettiği sürece, orta vadede de böyle bir risk görülmemektedir. 
     Zira, ekonomimizin Avrupa Birliği'ne uyum sağlaması sürecinde, dış ticarete konu olan sektörlerdeki verimlilik artışları bir süre sonra reel ücret artışları yaratacak ve bu da hizmet sektöründeki ücret artışlarına yansıyarak ekonominin genelinde fiyatlar üzerinde baskı yaratmaya devam edecektir.'' Balassa-Samuelson etkisi olarak da adlandırılan bu durumun gelişmiş ülkelere yakınsama sürecinde olan ekonomilerde sıkça görülen bir durum olduğu kaydedilen açıklamada, bu nedenle deflasyon bir yana, yakınsama süreci devam ederken, enflasyon rakamlarının ''AB ortalamasının üzerinde'' kalmaya devam etmesinin, neredeyse kaçınılmaz bir durum olarak ortaya çıkabileceği bildirildi. 
     Açıklamada, ''kuşkusuz bu öngörüler, yapısal düzenlemelerin devam ettiği ve yatırım ile üretimin önündeki bürokratik engellerin kaldırıldığı bir ana senaryo etrafında oluşturulmuştur'' denildi. 
     
     ''ENFLASYONDA AŞAĞI YÖNLÜ HAREKET GÖZLENDİ'' 

     Açıklamanın ''Görünüm'' bölümünde, enflasyon gelişmeleri ele alınırken, 2004 yılının sonlarına doğru maliyet artışlarının yavaşlamasıyla beraber, enflasyon eğiliminde tekrar aşağı yönlü bir hareketin gözlendiği, Şubat ayı rakamlarının enflasyondaki olumlu görünümü desteklediği belirtildi. 
     Açıklamaya göre, yılın ilk iki ayındaki birikimli enflasyon rakamlarının tarihsel olarak düşük düzeylerde kalmasının, enflasyon bekleyişlerini aşağı doğru çekeceği tahmin edildi. 
     Bu durumun, enflasyondaki ataletin, özellikle hizmet sektörü fiyatlarının yarattığı katılığın zayıflamasına katkıda bulunacağı kaydedildi. 
     Enflasyondaki gelişmelerin doğru değerlendirilebilmesi açısından, TÜFE'nin bir takım dışsal değişkenlerin etkisinden arındırılmasının faydalı olabildiği belirtilen açıklamada şöyle denildi 
     ''Örneğin, dünyadaki ham madde fiyatları, doğa koşullarına duyarlı fiyatlar veya kamu tarafından etkilenen fiyatlardaki beklenmedik değişimler, endeks üzerinde etkili olabilmekte ve ana enflasyon eğiliminin tam olarak algılanamamasına yol açabilmektedir. 
     Ayrıca, mali disiplinin kalitesinin tam olarak tesis edilememiş olması ve ekonominin yapısal bir dönüşüm içerisinde bulunması da vergilerde sık ayarlamaların meydana gelmesine yol açmaktadır. Enflasyonun bu tür dışsal faktörlerden arındırılması amacıyla türetilen özel kapsamlı TÜFE göstergelerindeki F ve G düşüş eğilimi 2004 Ekim ayından bu yana sürmektedir. Dolayısıyla, enflasyonun ana eğiliminin aşağı yönde olduğunu söylemek mümkündür.'' 
     
     OLUMLU SİNYALLER 

     Açıklamada diğer yandan, üretici fiyatları alt kalemlerindeki gelişmelerin, gelecek dönem enflasyonu hakkında olumlu sinyaller verdiği, ayrıca yeni endeksle beraber ÜFE'nin vergiden arındırılmış olarak açıklanmaya başlanmasının, üretici fiyatlarının tüketici fiyatlarına ilişkin içerdiği bilgiyi zayıflattığı ifade edildi. 
     Yine de ÜFE'nin yılın iki ayında kümülatif olarak düşüş göstermesinin, maliyet kanalıyla tüketici fiyat artışlarını sınırlayacağı kaydedilen açıklamada, ''Sonuç olarak, 2005 yılının ilk iki ayına ait enflasyon rakamları, olumlu bir görünüm arz etmektedir'' denildi. 
     
     ''ORTA VADELİ GÖRÜNÜMÜ DEĞERLENDİRMEKTE'' 

     Merkez Bankası'nın enflasyon analizini yaparken orta vadeli görünümü değerlendirmekte, geçmiş enflasyon rakamlarını ancak geleceğe dönük içerdiği bilgi bağlamında yorumladığı hatırlatılan açıklamada, şöyle denildi 
     ''Enflasyon rakamlarının herhangi bir ay içerisinde düşük yüksek çıkması genel eğilimin aşağı yukarı yönlü olduğu anlamına gelmeyebilir. Dolayısıyla bu konuda yapılan analizlerin, kısa vadeli bir bakış açısından arınmış olması kritik önem taşımaktadır. Zira mevsimsel koşullar, kamu fiyat ayarlamaları, vergi oranlarındaki değişiklikler veya petrol fiyatlarındaki hareketler herhangi bir ay içinde beklenenden yüksek düşük enflasyona yol açabilmektedir. 
     Örneğin geçtiğimiz yılın Ağustos ayında enflasyon rakamları dönemsel olarak yüksek çıkmış, ancak Merkez Bankası bu rakamların geleceğe yönelik içerdiği bilgiyi doğru okuyarak, 'Enflasyon ve Görünüm' raporlarında gelecek dönem enflasyon eğiliminin aşağı yönlü olduğunu vurgulamış ve faizleri indirmiştir. Nitekim sonrasında enflasyondaki olumlu görünümün devam ettiği de görülmüştür.'' 
     
     ALTI ÇİZELMESİ GEREKEN HUSUS 

     ''Altı özenle çizilmesi gereken husus şudur'' denilen açıklamada, Merkez Bankası'nın gelecek dönem enflasyonuna ilişkin saptamaları ne denli doğru takip edilirse, ''Merkez Bankası'nın kararlarının da o denli doğru anlaşılabileceği ve para politikasının kredibilitesini olumsuz olarak etkileyebilecek yorumlardan uzak durulabileceği'' kaydedildi. 
     
     ''ENFLASYONDAKİ OLUMLU GELİŞMELERİN ORTA VADEDE DEVAM EDİP ETMEYECEĞİ, MAKROEKONOMİK DEĞİŞKENLERİN ORTA VADEDEKİ SEYRİNE BAĞLI OLACAK'' 

     Merkez Bankası, enflasyondaki olumlu gelişmelerin orta vadede devam edip etmeyeceğinin, enflasyonu etkileyen makroekonomik değişkenlerin orta vadedeki seyrine bağlı olacağını bildirdi. 
     Merkez Bankası tarafından yapılan açıklamada, Şubat ayı enflasyonu ve görünümü değerlendirildi. 
     Açıklamada, Merkez Bankası'nın, faiz indirimine gittiği 2004 Eylül ayındaki görünüm raporunda para talebinde, kredilerde, otomobil satışlarında ve likiditedeki gelişmelere işaret edilerek, büyüme ve iç talepte yavaşlamanın olacağına dikkat çekildiği hatırlatıldı ve nitekim, 2004 yılının son çeyreğinde sanayi üretim artışının yavaşladığının görüldüğü bildirildi. 
     2004 yılının ikinci yarısında başlayan talep artış hızındaki göreli yavaşlamanın 2005 yılının ilk ayı itibarıyla da devam ettiğine işaret edilen açıklamada, diğer yandan, reel kesim güven endeksindeki yükselişe bağlı olarak, yatırımların yılın ikinci çeyreğinden itibaren tekrar canlanmaya başlayacağının tahmin edildiği vurgulandı. 
     Son dönemde ara malları ithalatındaki artışların devam ettiği ve İktisadi Yönelim Anketinde yer alan gelecek üç aylık döneme ilişkin iç piyasadan alınan yeni siparişlerde belirgin artışlar görüldüğü belirtilen açıklamada, ayrıca, aynı anketin, finansman maliyetlerine ilişkin bekleyişlerin olumlu olduğuna işaret ettiğine dikkat çekildi. 
     Açıklamada, Ocak ayı sanayi üretim verileri de üretimdeki artışların program projeksiyonlarına yakınsamaya başladığını gösterdiği ifade edilerek, tüm bu bilgiler ışığında, üretim eğilimindeki canlılığın sürdüğü ve yılın ilk çeyreğiyle beraber bir önceki çeyreğe oranla ekonomik aktivitede mevsimsellikten arındırılmış olarak göreli bir canlanma olacağının öngörüldüğü bildirildi. 
     
     İSTİHDAM 

     Açıklamada 2004 yılının son çeyreğine ilişkin işgücü piyasası gelişmelerinin, toplam istihdamdaki artış eğiliminin sürdüğünü gösterdiği belirtildi. 
     Son döneme ilişkin istihdam ve üretim gelişmelerinin birlikte değerlendirildiğinde, daha önceki raporlardaki öngörülerle tutarlı olarak, işgücü verimliliğindeki artışların yavaşladığı sonucunun ortaya çıktığı ifade edilen açıklamada, şöyle denildi 
     ''Bu durum, reel ücretlerdeki artış eğiliminin sürdüğü de göz önüne alındığında, reel birim ücretlerin maliyet koşullarına önceki dönemlerde olduğu ölçüde katkı yapmayacağı öngörümüzü de desteklemektedir. Diğer yandan, son dönemde Yeni Türk Lirası'nın yabancı para birimleri karşısında gerek nominal gerekse reel bazda değer kazanması birim maliyetleri olumlu etkileyen bir unsur olarak ortaya çıkmaktadır. 
     Sonuç olarak, arz ve talep gelişmeleri bir arada değerlendirildiğinde, iç talebin ekonomideki potansiyel üretim düzeyini zorlayacak bir düzeyde olmadığı düşünülmektedir.'' 
     
     İÇ TALEP 

     Tüketici güven endeksinin 2004 yılının Ağustos ayından bu yana yavaş bir biçimde toparlanmasının ve kapasite kullanım oranlarının henüz fiyatlar üzerinde baskı oluşturacak bir düzeyde bulunmamasının bu düşünceyi destekler nitelikte olduğu ifade edilen açıklamada, ayrıca, uygulanmakta olan gelirler politikasının bir sonucu olarak tüketim kompozisyonunun enflasyondaki düşüş sürecini destekleyen mevcut yapısını sürdürmesinin beklendiği bildirildi. 
     Ancak, son dönemde faiz oranlarındaki düşüş beklentisi ve taksitli satışların yaygınlaşmasına paralel olarak, tüketimin finansmanında kredi kullanımının arttığının gözlendiği belirtilen açıklamada, ''Bu durum, gerek iç talep gerekse finansal istikrar bağlamında yakından takip edilmektedir. Kredi kartı kullanımına ilişkin yasal düzenlemelerin gündemde olması, bu yönden gelebilecek potansiyel riskleri azaltabilecek bir gelişme olarak değerlendirilmektedir'' denildi. 
     
     ''ARZ-TALEP KOŞULLARI OLUMLU SEYREDİYOR'' 

     Kısaca, fiyatlar üzerindeki doğrudan ve dolaylı etkileri bağlamında, arz-talep koşullarının olumlu seyrettiği bildirilen açıklamada, artan tüketici ve üretici güveni ile istikrarlı ihracat performansının da desteğiyle yılın ikinci yarısından itibaren büyüme hızının program projeksiyonlarına yakınsayacağının öngörüldüğü belirtildi. 
     Ancak 2005 yılına ilişkin tahminlerin, söz konusu büyümenin enflasyondaki düşüş sürecini tehdit edecek bir düzeyde olmayacağını gösterdiği ifade edilen açıklamada, ''Sonuç olarak, kısa vadede iç talepteki gelişmelerin kontrollü olmaya devam edeceği ve işgücü verimliliği artışlarının yavaşlayarak da olsa süreceği öngörülmektedir'' denildi. 
     Yukarıdaki analizin kısa vadedeki öngörüleri kapsadığı anlatılan açıklamada, şunlar kaydedildi 
     ''Enflasyondaki olumlu gelişmelerin orta vadede devam edip etmeyeceği ise enflasyonu etkileyen makroekonomik değişkenlerin orta vadedeki seyrine bağlı olacaktır. 
     Bu konuda öne çıkan başlıca unsurlar, verimlilik gelişmeleri ve arz-talep dengesidir. Verimlilik ve genel dengenin görünümü ise dışsal faktörler ile uygulanan ve uygulanacak olan makro iktisat politikalarına bağlıdır.'' 
     
     UYGULANAN EKONOMİK POLİTİKALAR 

     Bu noktada uygulanmakta olan ekonomi politikalarının enflasyondaki düşüşe verdiği desteğin bir kez daha hatırlatılmasında fayda bulunduğu kaydedilen açıklamada, son üç yıldır büyük ölçüde tavizsiz olarak uygulanmakta olan disiplinli maliye politikası ve enflasyona odaklı para politikasının, iç talebin sürdürülebilir büyüme hızlarının üzerine çıkmasını engelleyerek enflasyonist baskıları kontrol altında tuttuğu vurgulandı Açıklamada, şöyle denildi 
     ''Bu unsurlara ek olarak, ekonomideki verimsizlikleri azaltan bir dizi yapısal düzenlemenin ve Merkez Bankası bağımsızlığı alanında atılan adımların da katkısıyla, bekleyiş yönetimi ve iktisat politikalarının güvenilirliği konusunda önemli mesafeler alınmış ve buna bağlı olarak enflasyondaki düşüş süreci ile yüksek büyüme hızları aynı anda sürdürülebilmiştir. Uygulanan yapısal reformlar, dışa açıklığın artması, iç talebin kontrol altında tutulması ve dalgalı kur rejimi gibi faktörler de iç pazardaki rekabeti artırmış ve verimlilik artışlarını kaçınılmaz hale getirmiştir.'' 
     
</TEXT>
</DOC>
