<DOC>
<DOCNO> 304180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonyas17.html </URL>
<DATE> 2005/01/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İngilizlerin yarısı uykusuz geceler geçiriyor 
</HEADLINE>
<TEXT>

     İngiltere'de nüfusun yarısına yakınının, iş ve gelecek kaygısıyla uykusuz geceler geçirdiği belirtildi. 
     Yapılan araştırmanın sonuçları, yüzde 40'ın üzerinde yetişkinin gelecekten korktuğunu, yüzde 49'luk bir bölümün ise, iş hayatında başarısız olma ve işini kaybetme kaygısıyla uykularından uyandığını ortaya koydu. 
     Her sekiz kişiden birinin sık sık ya da her gün uykusuz kaldığına dikkat çeken uzmanlar, bunun da yaklaşık 6 milyon kişi olduğunu kaydetti. 
     Liverpool Üniversitesi bilim adamlarından Prof. Simon Capewell, toplumun üzerinde büyük bir güvensizlik bulunduğunu ve gelecek kaygısının her geçen gün daha da büyüdüğünü bildirdi. 
     Uykusuz gecelerin kişinin enerjisini azalttığını, akıl ve ruh sağlığını olumsuz etkilediğini belirten Prof. Capewell, uykusuzluk problemi çekenlerin mutlaka bir hekime başvurup çare araması gerektiğini vurguladı. 
     
</TEXT>
</DOC>
