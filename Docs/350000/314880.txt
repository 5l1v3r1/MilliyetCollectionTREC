<DOC>
<DOCNO> 314880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/soneko08.html </URL>
<DATE> 2005/02/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Fırtına balık fiyatlarını yükseltti... 
</HEADLINE>
<TEXT>

     Adana'da, fırtına nedeniyle piyasaya balık arzının azalmasının fiyatlarda yükselmeye, bunun da zaten yetersiz olan satışların iyice azalmasına neden olduğu bildirildi. 
     Adana Balıkçılar Çarşısı'nda esnaf, geçen yılın fiyatlarıyla satış yapmalarına rağmen, sezon başından buyana istedikleri satış rakamına ulaşamadıklarını belirttiler. 
     Balıkçı esnafından Cumali Elmas, AA muhabirine yaptığı açıklamada, geçen haftalarda Karadeniz'den bol miktarda gelen ve kilosu 1,5 YTL ile 2 YTL arasıda olan hamsi sayesinde yüzlerinin güldüğünü ancak, bunun çok kısa sürdüğünü söyledi. 
     Fırtına nedeniyle Karadeniz'den gelen balık miktarı azalınca hamsinin kilosunu 4 YTL'ye çıktığını ifade eden Cumali Elmas, bu yüzden zaten yetersiz olan satışlarının iyice azaldığını kaydetti. 
     Elmas, Karadeniz'in yanı sıra yöre sahilleri Yumurtalık ve Karataş'ta da fırtına nedeniyle balıkçıların denize açılamamasının çarşıya gelen balık miktarında azalmaya, bunun da fiyatların bir miktar yükselmesine neden olduğunu anlattı. 
     Balıkçı esnafının, bir an önce fırtınanın dinmesini özellikle de halkın büyük bir bölümünün tercihi olan hamsinin Karadeniz'den bol miktarda gelmesini beklediğini bildirdi. 
     
</TEXT>
</DOC>
