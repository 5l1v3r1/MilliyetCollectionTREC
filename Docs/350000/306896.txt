<DOC>
<DOCNO> 306896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/spor/ykocaomer.html </URL>
<DATE> 2005/01/16/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Bedensel Engelliler Spor Federasyonu 
</HEADLINE>
<TEXT>



11 Aralık da yapılan federasyon başkanları seçiminde Demirhan Şerefhan yeniden Bedensel Engelliler Spor Federasyonu Başkanı oldu. Seçimler sırasındaki en büyük rakibi Hatay İl Müdürlüğü'nde görevli Bülent Yağar idi. 95 oy alarak iyi bir çalışma yapan Bülent Yağar, seçim öncesi gezdiği illerde yapacakları ile ilgili programlarını anlattı, taahhütlerde bulundu ve kazanamadı. 
Ancak Bedensel engelliler sporu, ülkemizde tekerlekli sandalye basketbolu dışında henüz işin çok başında olduğundan, böyle 4 senede bir federasyon başkanları seçiminde aday olanların, daha sonra kazanamadıkları halde bu işin peşini bırakması anlamına gelmemelidir. Gerçekten bu spora gönül verenler, ister başkan olsunlar, ister olmasınlar ellerindeki her türlü olanağı bu sporların gelişmesi için kullanmak zorunda olmalıdırlar. Bu bağlamda , bedensel engelliler spor camiası başkan adayı Bülent Yağar'ın bu sporlar için neler yapacağını merakla beklemektedir. 
Öte yandan Bedensel Engelliler Spor Federasyonu'da, spor kulüpleri ile daha yakından ilgilenmeli, rakip iki adayın toplam yüzün üzerinde oy alınmasının kendileri için bir ikaz olması gerektiği sonucunu çıkarmalıdırlar. Her ne kadar böyle seçimlerde spor dışı etkenler, özellikle ülkemizde siyaset de önemli bir rol oynasa da, kaybedilen yüzün üzerinde oy küçümsenmemelidir. Birleştirici olmak hem Bedensel Engelliler Spor Federasyonu'nun, hem seçimi kaybeden Faruk Bilgili ve Bülent Yağar'ın, hem de TESYEV Türkiye Engelliler Spor Yardım ve Eğitim Vakfı'nın ana görevi olmalıdır. Pekin 2008 Paralimpiklerine hazırlık çalışmaları için hemen harekete geçilmelidir. Federasyon özerk olma yolundaki çalışmalara hemen başlamalıdır. Kulüplerimiz de her şeyi Devletten, Federasyondan bekleme alışkanlığından vazgeçmelidir. 
Bedensel Engelliler Spor Federasyonunun ana görevinin kulüplere forma, top, sandalye dağıtmak olmadığı unutulmamalıdır. Bazı kulüp yöneticileri kişisel çıkarlarını bir kenara bırakarak , spora ve kulüplerine hizmet etmeğe çalışmalıdır. Bedensel engelliler sporları ülkemizde ancak böyle gelişir. Lafla, dedikodu ile değil 



</TEXT>
</DOC>
