<DOC>
<DOCNO> 326328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy35.html </URL>
<DATE> 2005/03/23/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Ağar, Bizim dağda başettiğimiz eşkiya ile düzde başedemiyorlar 
</HEADLINE>
<TEXT>

     DYP Genel Başkanı Mehmet Ağar, ''Bizim dağda başettiğimiz eşkıya ile bugün düzde başedemeyen bir hükümet var'' dedi. 
     DYP Genel Başkanı Ağar, Antalya'da 3 gün sürecek gezisi kapsamında bugün Elmalı, Kumluca, Finike ve Demre ilçelerine ve bazı beldelere ziyaretlerde bulundu. 
     Ziyaretleri sırasında vatandaşlara hitap eden Ağar, hükümetin özellikle tarım ve dış politika konularında büyük hatalar yaptığını savundu. 
     Ağar, Elmalı Belediyesi Kültür Salonu'ndaki konuşmasını bölen bir vatandaşın ''Polisin yetkilerini sınırladılar. Polis Kıbrıs'ta bayrak yakanları vurmuştu. Mersin'de müdahale edemediler. Bu hükümet polisin silahını da alsın'' sözü üzerine şunları söyledi 
     ''Türkiye'nin en zor, en dar zamanında milletin gücüyle, milletin desteğiyle bizim dağda başettiğimiz eşkıya ile düzde başedemeyen bir hükümet var. Bizim elimize güç geçtiği vakit, millet bize bu yetkiyi verdiği vakit ne Türkiye içinde ne de Türkiye dışında Türkiye'yi rendice edecek, küçük düşürecek hiç kimse buna cesaret edemez. Bizim iktidar olduğumuz Türkiye'de hiç kimse devlete, millete, bayrağa karşı suç işleme cesareti dahi gösteremeyecektir.'' Aynı vatandaşın ''İçişleri bakanı PKK ile konuşuyor'' sözleri üzerine Ağar, ''Yok o kadar da değil. Yapma. Sende çok terssin'' diye tepki gösterdi. 
     Mehmet Ağar, Demre ilçesinde vatandaşlara seslenirken, köylünün Tarım ve Orman Bakanı ile Başbakan tarafından değişik ortamlarda azarlandığını öne sürdü. 
     Kendisini dinleyen bir vatandaşın futbol hakemi Erman Toroğlu'nun sebzede hormon bulunduğu iddiasını hatırlatması üzerine Ağar, ''O futbolu iyi biliyor. Bu işi bıraksın'' diye konuştu. 
     
     DEMRE'DEKİ TARTIŞMALI HEYKEL 
     Demre'de yaptığı konuşmanın ardından gazetecilerin kent meydanındaki Aziz Nikolaus Heykeli'nin kaldırılmasına ilişkin sorularını yanıtlayan Ağar, ''Ona benim bulduğum formül gayet iyi olmuş. O heykeli kilisenin bahçesine alıyorlar. Yerine çok sevimli bir heykel konulmuş. Böylelikle mesele çözülmüş oldu'' şeklinde konuştu. 
     Demokratik ülkelerde basının önemini de vurgulayan Ağar, yeni TCK'nın bu yönüyle kabul edilemez olduğunu sözlerine ekledi. 
     Mehmet Ağar yarın Manavgat, Alanya ve Gazipaşa ilçelerini ziyaret edecek. 
     
</TEXT>
</DOC>
