<DOC>
<DOCNO> 323614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun25.html </URL>
<DATE> 2005/03/14/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Liberation Mashadov fotoğrafları mizansen 
</HEADLINE>
<TEXT>

     PARİS, DHA 

      FRANSA'nın önde gelen gazetelerinden Liberation, Çeçen lider Aslan Mashadov'un 8 Mart'ta öldürülmesinden sonra Rus ve dünya medyasında yayımlanan fotoğrafların mizansen olduğunu ileri sürdü. 
     Fotoğraflarda Aslan Mashadov'un öldürüldüğü yerde bulunan içki şişeleri ve şırıngaların Rus Gizli Servisi FSB tarafından fotoğraf karesine yerleştirildiğini savunan Liberation, FSB'nin bu fotoğraflarla Mashadov'un uyuşturucu kullandığı ve alkolik olduğu yönünde bir izlenim yaratarak, Çeçen halkı arasında Mashadov'un itibarını zedelemeyi hedeflediğini yazdı. Gazete bu propagandanın herhangi bir etki yaratmayacağını ve Mashadov'un birileri tarafından 'haydut', diğerleri için 'kahraman' olarak anılmaya devam edeceği yorumunda da bulundu. 
     Liberation ayrıca Mashadov'un cesedinin, Rus yetkililer tarafından 1996'daki hastane baskınından sorumlu tutulan ve 2002 yılında hapiste ölen Salman Raduyev gibi bilinmeyen bir yere gömüleceğini de kaydetti. 
     
</TEXT>
</DOC>
