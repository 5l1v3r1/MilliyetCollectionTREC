<DOC>
<DOCNO> 332957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy02.html </URL>
<DATE> 2005/04/13/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Vekil imam kadrosu kanun tasarısı kabul edildi 
</HEADLINE>
<TEXT>

     TBMM Plan ve Bütçe Komisyonu, AK Parti Grup başkanvekilleri Salih Kapusuz ve Sadullah Ergin'in, vekil imamların Kamu Personeli Seçme Sınavı'nda KPSS Diyanet İşleri Başkanlığı'nca belirlenecek yeterli puanı almaları koşuluyla aday imam-hatip olarak atanmalarına imkan veren kanun teklifini kabul etti. 
     Teklif sahibi olarak Komisyona bilgi veren AK Parti Grup Başkanvekili Kapusuz, teklifin yasalaşmasıyla vekil imam-hatip olarak görev yapan 9 bin 102 personelin kadroya atanacağını söyledi. Bu kişilerin devlet memurları için aranan bütün şartları yerine getirdiklerini ve ilgili sınavlarda başarılı olduklarını ifade eden Kapusuz, ''Bu personelin kadroya alınmasıyla yıllık ilave 12 trilyon lira bir ek yük gelecek. Bu rakam da mali disiplini bozmaz'' dedi. 
     Kapusuz, Diyanet İşleri Başkanlığı'nın 13 bin 942 imam-hatip kadrosunun boş bulunduğunu 23 bin 2 camide de dini hizmet verilemediğini belirtti. Vekil imamların izin kullanamadığını, askerlik hizmetine gidenlerin de görevlerine dönemediğini ifade eden Kapusuz, bu kişilerin mağdur olmaması için yasal düzenleme yaptıklarını söyledi. 
     CHP Trabzon Milletvekili Akif Hamzaçebi, Diyanet'in boş bulunan kadrolarına sınav kazananlar arasından neden atama yapılmadığını sordu ve ''bu kişilerin kadroya atanması için yasaya gerek olmadığını'' söyledi. 
     Devlet Bakanı Mehmet Aydın, Bütçe Kanunu ile açıktan atamaların sınırlandırıldığını hatırlatarak, ''Bir bakan için zor ama... Milli Eğitim Bakanlığı'na 40 bin, Sağlık Bakanlığı'na 20 bin, bana ise sadece 500 kadro atama yetkisi verildi'' dedi. 
     
     ''ÖZEL İLGİ...'' 
     CHP İstanbul Milletvekili Ali Kemal Kumkumoğlu, din işleriyle uğraşan personelin ''kutsal işlerle uğraşıyorlar'' anlayışıyla özel ilgi gördüğünü iddia ederek, devlette çalışan bütün personele eşit statü sağlanmasını istedi. Kumkumoğlu, ''150 bin vekil personel arasından 9 bin imam seçiliyor... Maliyede çalışıp hırsızlık yapan memur varsa, hırsızlık yapan imam da olur. Üstelik onların bazıları dışarıya çıktıklarında bahşiş alırlar'' diye konuştu. 
     
     ANKET 
     CHP Antalya Milletvekili Osman Kaptan, AK Parti Antalya İl Başkanı'nın bir anket yaptırarak, ''Başbakan Recep Tayyip Erdoğan'ı 'en başarılı başbakan', Cumhurbaşkanı Ahmet Necdet Sezer'i ise 'en başarısız cumhurbaşkanı' gibi gösterdiğini'' söyledi. 
     AK Parti Samsun Milletvekili Musa Uzunkaya, ''Gönderdiğimiz her iki kanundan birisi geri geliyor. Bana göre, Cumhurbaşkanı'na haksızlık yapılmış. Başbakan'a ilginin artması ise sizin Genel Başkanınız ile beraber CHP Antalya milletvekillerinin yeterince çalışmadığını gösterir'' dedi. 
     CHP Mersin Milletvekili Mustafa Özyürek, Uzunkaya'ya ''Latifeye latif gerek. Bu sözleri sizin zekanızdan beklemezdim'' diyerek tepki gösterdi. 
     
     BAKAN'IN CEVABI 
     Devlet Bakanı Mehmet Aydın, görev yapan 9 bin vekil imam-hatibin 54 bin kişi içinden sınavla seçildiklerini ve yaklaşık 7 bininin üniversite mezunu olduğunu söyledi. 
     Devlet memurlarının ''kutsal olan-olmayan'' diye ayrılamayacağını belirten Aydın, siyasi iktidarların bazı meslek gruplarının atanmasına öncelik vermesinin normal olduğunu ifade etti. İnsanların evlerinde namaz kılabileceklerini ancak, bir kadına ''git evinde doğur'' denilemeyeceğini söyleyen eden Aydın, acil ihtiyaç bulunan meslek gruplarına atamada öncelik verilmesinin kendisinin de tercihi olduğunu bildirdi. 
     ''İslam dininde kutsallığın çok az kullanıldığını'' ifade eden Bakan Aydın, ''Eğer din ile ilgili bir konuyu politikaya taşırsam siz de hesap sorun, Tanrı da hesap sorsun. Diyanetle ilgili bir konuyu siyasete karıştırmayı aklımın köşesinden bile geçirmedim. Bunu yapmak ülkeye, her şeyden önce dine haksızlıktır'' diye konuştu. 
     
     SENDİKALI İMAMLAR 
     CHP İzmir Milletvekili Bülent Baratalı ise Bakan Aydın'a, bazı imamlara, üye oldukları sendikalardan istifa etmeleri için baskı yapıldığını ve onlara ''Cemaat, sendikalı imamın arkasında namaz kılmak istemiyor'' denildiğini söyledi. 
     Aydın, sendika üyeliğinin Anayasal bir hak olduğunu, bunu, hiç kimsenin engelleyemeyeceğini bildirdi. 
     Vatandaşların sendikalı imamlara alışmasının zaman alacağını ifade eden Aydın, böyle bir tepkinin yaşandığını da söyledi. Aydın, sendikal hareketlerin politik hareketlerle özdeşleşmesinin vatandaşlarda tepkiye yol açabildiğini kaydetti. 
     Bu arada, Devlet Personel Başkanlığı uzmanı, kanun teklifine karşı çıkarak, bu kanunla kamu personel sınavının amaçladığı eşitlik ilkesinin dışına çıkıldığını öne sürdü. 
     Bakan Aydın, Devlet Bakanı ve Başbakan Yardımcısı Mehmet Ali Şahin imzalı bir belgeyi göstererek, Devlet Personel Başkanlığı'ndan olumlu görüş alındığını söyledi. 
     Daha sonra yapılan oylamada, kanun teklifi kabul edildi. 
     
</TEXT>
</DOC>
