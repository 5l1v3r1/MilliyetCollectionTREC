<DOC>
<DOCNO> 338826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun27.html </URL>
<DATE> 2005/05/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Togo'da 10 bin kişi şiddetten kaçıp Benin'e sığındı... 
</HEADLINE>
<TEXT>

     Togo’da geçen ay yapılan başkanlık seçiminden sonra başgösteren şiddet dalgasından kaçarak komşu ülke Benin’e sığınanların sayısı 10 bini geçti. 
     AFP’ye açıklama yapan BM Mülteciler Yüksek Komiserliği yetkilisi, Togo’da 24 Nisan’da yapılan başkanlık seçimini, müteveffa başkan Gnassingbe Eyadema’nın oğlu Faure Gnassingbe’nin kazandığının açıklanmasıyla patlak veren olaylarda çok sayıda kişinin yaralandığını söyledi. 
     Sınıra yakın Come kentinde konuşan BM yetkilisi, "Şiddete maruz kalmış insanlar geliyor buraya. Aralarında silahla vurularak yaralananlar da var, sopa veya copla dövülerek yaralananlar da" dedi. 
     Seçim sonuçlarının açıklanmasıyla başkent Lome ve büyük kentlerde şiddet olayları patlak vermiş, Lome’de en az 11 kişi hayatını kaybetmişti. 
     
</TEXT>
</DOC>
