<DOC>
<DOCNO> 321939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur16.html </URL>
<DATE> 2005/03/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Teksas gibi ilçe... 
</HEADLINE>
<TEXT>

     Ramazan ÇETİN DHA 

      DENİZLİ'nin Serinhisar İlçesi, Çaylı ve Akköse ailelerinin husumeti yüzünden Teksas'a döndü. Art arda kaçırma ve cinayet olaylarının yaşandığı ilçede bugün de Akköse ailesinden fırıncı Cemal Ağa, ilçe meydanında tabancayla kurşun yağmuruna tutularak öldürüldü. 
     Meydandaki kanlı infaz bugün saat 11.00 sıralarında Serinhisar İlçe Meydanı'nda belediye binası önünde meydana geldi. Bir süre önce kaçırılan Akköse ailesinden Talat ve Hüsnü Akköse'nin dayısı fırıncı 48 yaşındaki Cemal Ağa, Serinhisar Belediye Binası altındaki fırınını kısa süreliğine kapattı. Ağa, 20 metre uzaklaşmadan silahlı saldırıya uğradı. Kimliği belirlenemeyen bir kişi tarafından göğsünden beş kurşunla vurulan Ağa, olay yerinde can verirken, saldırgan elini kolunu sallaya sallaya kaçtı. 
     Soruşturma başlatan polis, ilçe meydanında işlenen cinayetle ilgili tek görgü tanığı bile bulamadı. İlçe gergin ve sessiz bir havaya bürünürken, Kaymakam Mustafa Yıldız da olayla ilgili görüş almak isteyen basın mensuplarına konuşamak istemediğini söyledi, görüşme talebini reddetti. 
     
     NERDE BU DEVLET 
     Kayıp Talat ve Hüsnü Akköse'nin annesi Gülperi Akköse'nin kardeşi Cemal Ağa'nın öldürülmesi ailesini yasa boğdu. Ağa'nın eşi Hanife Ağa ve hemşire kızı Filiz Ağa, cinayetin Çaylı ailesi tarafından işlendiğini iddia etti ve katilin yakalanmasını istedi. Gözyaşlarını tutamayan Filiz Ağa, babasının ilçe meydanında göz göre göre öldürüldüğünü ama tek bir kişinin bile olayı görmediğini söyleyerek, "Babamın katilleri bulunsun. Adalet yerini bulsun. Nasıl olur da belediyenin önünde, Emniyet Müdürlüğü'ne 100 metre uzaklıkta işlenin bir cinayeti kimse görmez. Nerde bu devlet'' diye feryat etti. 
     Vali Gazi Şimşek, iki aile arasındaki husumet nedeniyle gerekli güvenlik önlemlerini aldıklarını belirterek, "Güvenlik güçlerimiz olaylarla ilgili soruşturmaları yürütüyor. Bugün işlenen cinayet hakkında da kapsamlı soruşturma başlatıldı ve bazı bilgilere ulaşıldı. Sanırım, yarın bu cinayet hakkında bir sonuca ulaşırız'' diye konuştu. 
     
     MERAYI PAYLAŞAMADILAR 
     Bir merayı paylaşamadıkları için aralarında husumet doğan Çaylı ve Akköse aileleri arasındaki gerginlik bir yıl kadar önce başladı. Akköse ailesinden geçen Eylül ayında Talat Akköse 24 ve yanlarında çoban olarak çalışan askerden izinli gelen Sayhan Akkuş, koyun otlatırken bir minibüse bindirilerek kaçırıldı. 
     Talat Akköse ve Sayhan Alkuş'tan aylardır haber alınamazken, Akköse ailesi, olayın aralarında husumet olan Çaylı ailesi tarafından gerçekleştirildiğini ileri sürerek savcılığa suç duyurusunda bulundu. Soruşturmadan sonuç alınamadı. Bu kez Kasım ayı başında Akköse ailesinden Talat Akköse'nin amcası Tevfik Akköse 61 ve kardeşi Hüsnü Akköse 34 Acıpayam Adliyesi'nde ifade verdikten sonra kimliği belirlenemeyen kişiler tarafından kaçırıldı, ölü ya da diri haber alınamadı. 
     Kaçırma olaylarıyla gerginlik daha da büyüdü. İki hafta önce Çaylı -ailesinden Adil Çaylı 47 , Denizli'den Serinhisar'a giderken Cankurtaran Mevkii'nde pusuya düşürülerek pompalı tüfekle öldürüldü. Jandarma olayla ilgili yaptığı soruşturma sonunda Yaşar Akköse ve İbrahim Akköse'yi gözaltına aldı. Olayla ilgili somut suç delililine rastlanmadı ama zanlılar verdikleri çelişkili ifadeler ve telefon kayıtları dikkate alınarak tutuklandı. Son olay bugün Cemal Ağa'nın ilçe meydanında öldürülmesiyle noktalandı. 
     
</TEXT>
</DOC>
