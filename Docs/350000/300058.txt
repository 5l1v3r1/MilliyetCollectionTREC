<DOC>
<DOCNO> 300058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/dunya/axdun02.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahraman gibi karşılandılar 
</HEADLINE>
<TEXT>


DIŞ HABERLER SERVİSİ 


Önceki gün serbest bırakılan 2 Fransız gazeteci Christian Chesnot ve Georges Malbrunot, dün akşam ülkelerine döndüler. Serbest bırakılmaları Fransa'da bayram havası estiren gazeteciler, dün Bağdat'tan bir askeri uçakla Güney Kıbrıs'ın Baf kentine getirildi burada kendilerini karşılayan yakınları ve Fransa Dışişleri Bakanı Michel Barnier ile birlikte Fransız hükümetinin özel uçağıyla Paris yakınlarındaki Villacoublay Askeri Üssü'ne indi. Fas'taki ziyaretini kısa kesen Fransa Cumhurbaşkanı Jaques Chirac başta olmak üzere, Başbakan Jean - Pierre Raffarin, bazı bakanlar ve üst düzey yetkililer, fırtınalı havaya rağmen Chesnot ile Malbrunot'yu karşıladı. Malbrunot burada yaptığı açıklamada, "Çok zor bir tecrübe yaşadık, bazen de çok zor. Ama Fransız yetkililerin çabalarına güvendik" derken, Chesnot da, kendilerine kötü davranılmadığını söyledi. Radio France International muhabiri 38 yaşındaki Chesnot ile Le Figaro muhabiri 41 yaşındaki Malbrunot'nun eve dönüşü şerefine Paris Belediye Binası'nın üzerine gazetecilerin dev posterleri asıldı. Malbrunot ve Chesnot'nun aileleri, gazetecilerin serbest bırakılmasını "harika bir Noel hediyesi" olarak tanımladı. 


</TEXT>
</DOC>
