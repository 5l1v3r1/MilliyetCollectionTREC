<DOC>
<DOCNO> 301768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/spor/axspo01.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz de varız 
</HEADLINE>
<TEXT>


Romanya'daki villasının kapılarını Milliyet'e açan Beşiktaşlı futbolcu, fikstür avantajına sahip olduklarını ifade etti, "Buradan avantajla çıkarsak, eski defterleri sileriz" dedi 

ÖZEL RÖPORTAJ BÜNYAMİN OSMAN 


'Bugün geçerli değil' 
NOEL tatilini Romanya'da geçiren Daniel Pancu, villasının kapılarını MİLLİYET'e açtı, yaşadıklarını ve beklentilerini sıraladı. Rumen oyuncu, Lucescu'nun gidişi sonrasında yönetimin kendisiyle bir görüşme yaptığını ve "Yeni hocamız gelecek. Seninle çalışıp çalışmayacağı belli olmaz. Başka bir takıma gitmek zorunda kalabilirsin" dediğini söyledi. Bunu duyan Hagi'nin kendisini arayarak, "İhtiyacın olursa yardım ederim. Belki de yanıma alırım" dediğini söyledi, ancak bugün için böyle bir durumun olmadığını vurguladı. 

'İyi yoldayız' 
YENİ yönetim, yeni teknik direktör ve yeni oyuncularla sezona başladıklarını belirten Pancu, "Yeni bir sisteme geçmemizden dolayı zor bir dönemle karşılaşacağımız belliydi. Artık takım homojen bir yapıya kavuştu" diye konuştu. "İyi yolda olduğumuz kesin" ifadesini kullanan Rumen oyuncu, yaşanacak değişimle ilgili şunları söyledi "Bazı arkadaşlarımız ayrılacak. Onların yerine yeniler gelecek. Şahsi düşüncem, bunun o kadar iyi olmayacağı görüşünde. Çünkü gelenler de adaptasyon sorunu yaşayacak. Ama bu hocanın politikasıdır." 

'Defterleri sileriz' 
YEDEK kalma konusuna profesyonelce baktığını, takımda 5 forvetin bulunduğunu vurgulayan Pancu, "Hepimiz oynayacağız diye bir kural yok. Bunları atlatmak, kabul etmek önemli" derken, Parma maçında oynamamasının kendisini üzdüğünü de itiraf etti, "Çünkü çok iştahlıydım" diye konuştu. İkinci yarıya fikstür avantajıyla başlayıp, zirveyi zorlayacaklarını belirten Rumen oyuncu, şunları söyledi "İlk 5-6 maçı kazanırsak, şampiyonluk için biz de varız diyebiliriz. Eski günleri defterden sileriz. Çünkü lig ikinci yarılarda kızışıyor." 

İki farklı tablo 

BEŞİKTAŞ ile 2.5 yıllık anlaşmam var. Gün gelir yönetim ve taraftarlar bana küskün olabilir. O zaman realist olarak konuşup, hesaplarımızı yaparak dostane bir şekilde ayrılırım. Başka bir durum da olabilir. Çok iyi olup, Avrupa'da beni isteyen takımlara, çok büyük paralara da gidebilirim. Doğal olarak Beşiktaş da benden para kazanmak isteyebilir. 

'Egoist değilim' 

HERKES bana orta saha oyuncusu olarak bakıyor. Ama Beşiktaş'a gelmeden önce forvet oynamıştım. Şimdi tekrar forvetteyim. Orta sahada, fazla efor sarfetmeden, hata yapmadan tecrübemle işi sürdürüyordum. Ama bazı köşe yazarları egoist olduğum için eleştiriyor. Ancak bu farkı anlamak lazım. Forvet oynarken risk alıp, şut atmak, tehlike yaratmak gerekiyor. 

Yönetimden 'Kal' emri 

ŞANS bulduğu son dönemde kendini gösteren, Türkiye Kupası'nda attığı golle Beşiktaş'ı tura taşıyan Veysel Cihan, tekliflerin olduğunu ancak gitmeyeceğini belirtti. Siyah - Beyazlı futbolcu, "Yönetimle yaptığım görüşmeler, hiçbir yere gitmeyeceğim yolundadır. Çünkü Beşiktaş'a çok şeyler kazandıracağıma inanıyorum" dedi. Teknik Direktör Del Bosque ile de bir sorununun bulunmadığını özellikle vurgulayan Veysel, "Üstelik son iki maçta benimle ilgili görüşlerinin değişmiş olabileceğine de inanıyorum" dedi. 

Kamp programı belli oldu 

BEŞİKTAŞ'IN devre arası kamp programı belli oldu. Siyah - Beyazlılar, ikinci yarı hazırlıkları için 4 Ocak Salı günü İstanbul'da toplanacak. 8 Ocak Cumartesi gününe kadar hazırlıklarını İstanbul'da sürdürecek olan Beşiktaş, aynı gün kamp için Antalya'ya geçecek. Antalya'da 8 - 14 Ocak tarihleri arasında kamp yapacak olan Beşiktaş, Efes Cup Turnuvası'na da katılacak. 


</TEXT>
</DOC>
