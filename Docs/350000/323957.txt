<DOC>
<DOCNO> 323957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun17.html </URL>
<DATE> 2005/03/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İspanya'da Türk eroin mafyasına 2'nci büyük darbe 
</HEADLINE>
<TEXT>

     Mehmet ÇİFTÇİ İSPANYA, DHA 

      İSPANYOL polisi, başkent Madrid'de düzenlediği bir uyuşturucu operasyonunda 5 Türk'ü tutukladı. İspanya'daki tüm uyuşturucu trafiğini yönetmekle suçlanan Nejat Daş'ın 2003 yılı sonunda yakalanmasının ardından, ülkedeki Türk eroin mafyasına vurulan bu 2'nci büyük darbede ele geçirilen eroinin piyasa değerinin 1 milyon dolar olduğu açıklandı. Operasyonda ayrıca her biri 100 bin euro değerinde 3 adet lüks otomobil ile çok sayıda sahte kimlik kartına da el konuldu. Eroin ve lüks otomobillerin halen cezaevinde bulunan uyuşturucu kaçakçısı Urfi Çetinkaya'nın ortağı Cemal Nayır'a ait olduğu açıklandı. 
     
     OPERASYON İHBAR ÜZERİNE DÜZENLENDİ 
     İspanyol narkotik şube ekipleri, aldıkları bir ihbar uzerine Madrid'in Alcala de Henares mahallesinde bir operasyon düzenledi. Operasyonda, isimlerinin baş harfleri Z.G.C 40 , D.Y.P 58 , O.T 50 , D.K 42 ve H.Y 59 olarak açıklanan 5 Türk tutuklandı. Tutuklu Türklerin uluslararası bir uyuşturucu çetesine mensup olduğu ifade edildi. İspanya İçişleri Bakanlığı'ndan yapılan açıklamada soruşturmanın genişletilerek devam ettiği ve yeni tutuklamaların söz konusu olacağı belirtildi. 
     Çok sayıda Türk ile birlikte yakalanan Nejat Daş halen Madrid'deki bir hapishanede tutuluyor. 
     
</TEXT>
</DOC>
