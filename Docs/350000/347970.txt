<DOC>
<DOCNO> 347970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur28.html </URL>
<DATE> 2005/06/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
''Enerji'de yolsuzluk'' operasyonu davasında tutuklu sanık kalmadı... 
</HEADLINE>
<TEXT>

     Enerji ve Tabii Kaynaklar Bakanlığı’nın bazı ihalelerinde yolsuzluk yapıldığı iddiasıyla görülen davada, tutuklu sanıklar Elektrik Üretim A.Ş EÜAŞ Genel Müdür yardımcısı Servet Üst ve işadamı İbrahim Selçuk’un tahliyesine karar verildi. Böylece 5 tutuklu sanıkla başlayan davada, tutuklu sanık kalmadı. 
     Ankara 11. Ağır Ceza Mahkemesi’ndeki davanın öğleden sonraki duruşmasında sanıkların avukatları, bazı taleplerde bulundular. 
     EÜAŞ Genel Müdür yardımcısı Servet Üst’ün avukatları, sabahki oturumda dinlenilen tanık anlatımları ve dosya kapsamına göre Üst’ün rüşvet aldığı ya da ihaleye fesat karıştırdığına ilişkin kesin ve inandırıcı delil bulunmadığını savunarak, suç vasfının değişme ihtimaline karşı tahliyesine karar verilmesini istediler. 
     EÜAŞ Genel Müdür Vekili Önder Piyade, işadamları Cemil Kazancı, Muzaffer Nasıroğlu ve Erhan Peker’in avukatları, müvekkillerinin soruşturma sırasında el konulan ruhsatlı silahları, cep telefonları ve sim kartlarının iadesini talep ettiler. 
     Mahkeme heyeti, Cumhuriyet Savcısı Salim Demirci’nin de talebi doğrultusunda, suçun vasıf ve mahiyeti, mevcut delil durumu ve tutuklu kaldıkları süre göz önüne alınarak, Servet Üst ve İbrahim Selçuk’un tahliyelerine karar verdi. 
     Davanın 6 Mayıs’ta yapılan ilk duruşmasında EÜAŞ Genel Müdür Vekili Önder Piyade, işadamları Cemil Kazancı ve Muzaffer Nasıroğlu da tahliye edilmişti. Böylece davada tutuklu sanık kalmadı. 
     Mahkeme heyeti, sorguları yapılan sanıkların duruşmalardan vareste tutulmasına, silah ve cep telefonlarının iadesine ilişkin taleplerin ise hükümle birlikte değerlendirilmesine karar vererek, duruşmayı erteledi. 
     Enerji ve Tabii Kaynaklar Bakanlığı’nın bazı ihalelerinde yolsuzluk yapıldığı iddiasıyla görülen davada, tutuklu sanıkların avukatları, yeni TCK’nın yürürlüğe girmesiyle ortadan kalkan "Çıkar Amaçlı Suç Örgütleriyle Mücadele Kanunu" uyarınca verilen tutuklama kararının dayanağının kalmadığını öne sürdüler. 
     Terör ve organize suçlara bakmakla görevli Ankara 11. Ağır Ceza Mahkemesi’nde görülen davanın ikinci duruşmasına, tutuklu sanıklar işadamı İbrahim Selçuk ile Elektrik Üretim A.Ş. EÜAŞ Genel Müdür Yardımcısı Servet Üst ve geçen celse tahliye edilen EÜAŞ Genel Müdür Vekili Önder Piyade, işadamları Muzaffer Nasıroğlu ve Cemil Kazancı’nın da aralarında bulunduğu 7 tutuksuz sanık ve sanık avukatları katıldılar. 
     Duruşmada, Üst’ün oğlu Murat Üst, tanık olarak dinlenildi. 
     Yeminsiz olarak ifadesi alınan Murat Üst, paraya ihtiyacı olduğu bir dönemde babasına ulaşamadığı için aile dostları olan İbrahim Selçuk’u arayarak para istediğini belirtti. Murat Üst, Selçuk’un bürosuna giderek yeğeni Yalçın Selçuk’tan 60 milyon lira para aldığını ve parayı aldıktan sonra Selçuk’a cep telefonundan "babacım para için teşekkür ederim" diye mesaj yolladığını söyledi. 
     İstanbul Swissotel görevlileri İlknur Demirel ve Onur Avkan da duruşmada tanıklık yaptılar. İbrahim Selçuk’tan Önder Piyade’ye iletildiği ileri sürülen zarfla ilgili tanıklık yapan otel görevlileri, zarfın içinde ne olduğunu bilmediklerini, hatırlamadıkları bir kişiye emaneti teslim ettiklerini belirttiler. 
     
     "HEDİYE GELEN SAATİ, ÜST’E HEDİYE ETTİM" 

     Servet Üst’e bir saatin rüşvet olarak verildiği iddiasıyla ilgili tanıklık yapan radyocu Adnan Yüce, "Sahibi olduğum radyonun elektrik sorunu vardı. Servet bey, işimizi 1992 yılında halletti. Bir arkadaşımın yurtdışından bana hediye getirdiği ama kullanmadığım saati, Servet Üst Genel Müdür Yardımcısı olunca ona verdim" diye konuştu. 
     Servet Üst’ün şoförü Selim Yılmaztürk ise Selçuk’un, Üst’e bir akrabasının düğünü için gönderdiği altınlarla ilgili tanıklık yaptı. 
     Yılmaztürk, "Servet Bey, hatırlamadığım bir gün maaş kartını bana verdi. Para çekerek, Selçuk’a olan borcunu vermemi istedi. Maaş kartından çektiğim 300 milyon liranın 150 milyon lirasını, Selçuk’un bürosuna götürerek, yeğenine verdim" dedi. 
     
     YENİ TCK İLE İLGİLİ TALEPLER 

     Daha sonra söz alan tutuklu sanık Selçuk’un avukatlarından Salim Özdemir, bugün yeni Türk Ceza Kanunu’nun TCK yürürlüğe girmesiyle yepyeni bir dönem başladığını söyledi. TCK’nın yürürlüğe girmesiyle 4422 sayılı Çıkar Amaçlı Suç Örgütleriyle Mücadele Kanunu’nun ortadan kalktığına işaret eden Özdemir, müvekkili hakkında 4422 sayılı yasa uyarınca verilen tutuklama kararının da dayanaksız kaldığını ifade etti. Özdemir, bu nedenle müvekkilinin tahliyesine karar verilmesi gerektiğini savundu. Selçuk’un diğer avukatı Jirhat Kılıç da müvekkilinin 4 aydır tutuklu olduğunu, suç vasfının değişebileceğini ileri sürerek, tahliye talebinde bulundu. Duruşmaya, öğleden sonra devam edilmek üzere ara verildi. 
     
     İDDİANAME 

     İddianamede, Ezgi İnşaat Şirketi’nin ortağı müteahhit İbrahim Selçuk’un, Enerji ve Tabii Kaynaklar Bakanlığı’nda, geçmiş ve bu dönemlerden aldığı siyasi güç ve çeşitli yöntemlerle oluşturduğu baskı, şiddet ve tehdit sonucu çıkar amaçlı suç örgütü oluşturduğu ve bu örgütü yönettiği öne sürülerek, Enerji Bakanlığı’nın tüm ihaleleri ile ilgilendiği, bu ihalelerin kendi şirketi veya şirket sahibi diğer sanıklar adına alınması için yoğun çaba sarf ettiği, bu amaçla ihalelerin ertelenmesini, şartnamelerin değiştirilmesini, ilan sürelerinin uzatılmasını temin etmeye yönelik faaliyetlerde bulunduğu savunuluyor. İddianamede, diğer sanıkların da örgüt adına faaliyette bulundukları, ihalelerden elde ettikleri paralardan bir kısmını Selçuk’a verdikleri öne sürülüyor. 
     Çıkar amaçlı suç örgütünün, bürokratlara hediye adı altında değerli saat ve mücevher, cep telefonu, para dağıttığı, uçak biletlerini karşıladığı öne sürülen iddianamede, Selçuk, Piyade, Üst, Nasıroğlu, Kazancı, Enerji ve Tabii Kaynaklar Bakanlığı Müsteşar Yardımcısı Bekir Aksoy ve Özel Kalem Müdür Yardımcısı Cemalettin Tüney, eski BOTAŞ Genel Müdür Yardımcısı Fuat Celepçi’nin de aralarında bulunduğu 18 kişi hakkında, "çıkar amaçlı suç örgütü kurma, örgüt adına faaliyette bulunma, örgüt üyesi olma, rüşvet verme ve alma, ihaleye fesat karıştırma" suçlarından 2 yıl ile 25.5 yıl arasında değişen hapis cezaları isteniyor. 
     
</TEXT>
</DOC>
