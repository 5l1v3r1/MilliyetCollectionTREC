<DOC>
<DOCNO> 343376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo32.html </URL>
<DATE> 2005/05/17/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
WTA İstanbul Cup Tenis Turnuvası'nda Özgen ve Büyükakçay elendi 
</HEADLINE>
<TEXT>

     WTA İstanbul Cup Tenis Turnuvası’nda, Türk sporcular Pemra Özgen ve Çağla Büyükakçay, ilk turda rakiplerine yenilerek elendi. 
     Holiday Inn Crowne Plaza Hotel’in arka bölümünde oluşturulan kortlarda gerçekleştirilen turnuvanın ikinci gününde, ilk tur maçına çıkan Pemra Özgen, dünya sıralamasında 202. sırada yer alan Hırvat rakibi Ivana Abramovic’e 6-3 ve 6-0’lık setlerle 2-0 yenilerek turnuvaya veda etti. Pemr Özgen’den sonra korta çıkan Çağla Büyükakçay da Rus Elena Vessina’ya 6-1 ve 6-2’lik setlerle yenilerek elendi. 
     Böylece, turnuvada teklerde mücadele eden Türk sporcu kalmadı. 
     Pemra Özgen, maçtan sonra yaptığı açıklamada, ilk kez böyle büyük bir turnuvada oynadığını belirterek, "Rakiplerim daha tecrübeli. İlk sette iyi oynuyordum, ama sonra moral bozukluğu oldu ve maçı kaybettim" dedi. 
     16 yaşındaki Çağla Büyükakçay ise bu turnuvanın kendisi için 
     tecrübe olduğunu, Venus Williams’la aynı turnuvada olmaktan büyük mutluluk duyduğunu söyledi. Çağla, karşılaşmada çok heyecanlandığını ifade ederek, "Daha iyi olabilirdim. Ancak tecrübe çok önemli. Bundan sonra WTA turnuvalarında daha fazla oynamak istiyorum" diye konuştu. Turnuvada maçlar devam ederken, ABD’li ünlü raket Venus Williams da saat 18.00’de korta çıkacak. 
     
</TEXT>
</DOC>
