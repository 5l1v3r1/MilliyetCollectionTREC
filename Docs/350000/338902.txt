<DOC>
<DOCNO> 338902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy16.html </URL>
<DATE> 2005/05/02/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Arınç'ın açıklamalarına bir tepki de Baykal'dan geldi... 
</HEADLINE>
<TEXT>

     CHP Genel Başkanı Deniz Baykal, "Hukukun temel kurumlarının, temel anayasal anlayışımızın her gün yeniden değiştirilmesi anlayışı, çok büyük bir hukuki istikrarsızlık ve belirsizlik getirir. Bu ülkenin huzuru ve barışını çok ciddi şekilde etkiler" dedi. 
     Baykal, genel başkan yardımcıları Eşref Erdem, Mustafa Özyürek ve Genel Sekreter Önder Sav ile Anayasa Mahkemesi Başkanı Mustafa Bumin’i ziyaret etti. Baykal, yüksek mahkemenin 43. kuruluş yıldönümü törenine katılamadığı için bu ziyareti gerçekleştirdiklerini kaydetti. 
     Anayasa Mahkemesi’nin bugün geldiği noktayı çok önemli saydığını belirten Baykal, Anayasa Mahkemesi’nin siyasal yaşamın, anayasal rejimin temel bir kuruluşu olarak önemli bir işlev yerine getirdiğini söyledi. Baykal, 1960 sonrası ortaya çıkan yeni siyasal şekillenmenin, Türkiye’ye kazandırdığı en temel kuruluşların başında Anayasa Mahkemesi’nin geldiğini belirterek, şöyle devam etti 
     "Anayasa Mahkemesi ihtiyacı, Türkiye’yi 1960 yılında krize sürükleyen gelişmelerin sonucunda herkesin kabul ettiği bir ortak değerlendirme sonucunda kendisini kabul ettirmiştir. Anayasa Mahkemesi, bu anlayışla oluşturulmuştur. O günden bu yana da Anayasa Mahkemesi, hukuk sistemimizin, anayasal rejimimizin çok sağlam, güven ve denge unsuru olarak çalışmıştır. 
     Siyaset-hukuk ilişkisinin sağlıklı bir şekilde yürütülmesi bütün ülkelerde önem taşır. Siyasetin, hukuku kendi emir ve kumandası altına almaktan uzak durması, hukukun siyasal değişimlerin ötesinde, varlığını, etkisini daima temel ilkelere uygun bir şekilde hissettirmesi, bir toplumun istikrarı ve huzuru için büyük önem taşır. 
     Siyaset sürekli dalgalanır, inişli-çıkışlı bir süreçtir. Siyasetin dalgalanmasına bağlı olarak hukukun temel kurumlarının, temel anayasal anlayışımızın her gün yeniden değiştirilmesi anlayışı, çok büyük bir hukuki istikrarsızlık ve belirsizlik getirir. Bu, ülkenin huzuru ve barışını çok ciddi şekilde etkiler. Hukuk ve siyaset dengesinin kurulması olağanüstü önem taşır. Maalesef geçmişte bu denge çok kolay kurulmamıştır. Şimdi bunu oturtmaya çalışıyoruz." 
     
     "SİYASET, REJİMİN ÖZÜNÜ TANZİM ETMEYE KALKARSA..." 
     Günlük siyasi dalgalanmaların ötesinde, hukukun temel ilkelerine ve Anayasa’nın özüne, uluslararası temel anlayışa bağlı olarak Türkiye’nin hukuk ufkunu açmaya çalıştıklarını ifade eden Baykal, hukuk kurumlarının da bu doğrultuda gayret gösterdiğini söyledi. 
     Baykal, şöyle devam etti 
     "Siyaset de hukukun bu temel çerçevesini saygı ile karşılayarak, kendisini onunla uyumlu bir ilişki içine yerleştirerek, toplumun ihtiyaçlarına, sürekli değişen taleplere uygun bir şekilde bu ilişkiyi sürdürmek zorundadır. Bunu başarabilirsek, Türkiye’de huzur, barış olur. Ama ’dediğim dedik, güç bendedir, istediğimi yaparım’ deyip siyaset hukukun özünü de tahrip etmeye, hukukun temel ilkelerini de rejimin, Anayasanın özünü de her gün yeniden tanzim etmeye kalkarsa, ülkede çok büyük huzursuzluk ve istikrarsızlık kendisini gösterir. 
     Bundan uzak kalmak gerekir, bu temel ihtiyaçtır." 
     
     "TÜRKİYE, OYUNUN KURALLARINI BELİRLEMİŞTİR" 
     Bir ülkede her gün rejimin konuşulmaması gerektiğini savunan Baykal, şunları kaydetti 
     " Bu oyunun kurallarını yeniden tanzim edeceğim dediğiniz zaman, her defasında oyunun kuralları yeniden tartışma konusu olduğu zaman uyum ve huzur olmaz. Türkiye, oyunun kurallarını belirlemiştir. Oyunun kuralları çok açıktır. Bu kuralların içinde hukuk vardır, Anayasa Mahkemesi vardır, hukukun yasamayı denetlemesi vardır. Bütün bunları biz, yaşadığımız acı-tatlı deneyimlerin sonucunda ’en doğrusu bu’ diye kabul etmişiz. Şimdi bu deneyimleri yok sayıp, yeniden Türkiye’yi bir maceraya, bir kargaşaya çekmek kadar yanlış bir şey olamaz." Türkiye’de sorunların tartışılabileceğini, ancak bu sorunlardan yola çıkarak tatminsizlikleri aşmak için rejim değişikleri önermeye kalkışmanın daha büyük sıkıntılara yol açacağını belirten Baykal, " Türban sorununu çözeceğiz diye Anayasa Mahkemesi’ni kaldırmaya kalkarsak, çok daha büyük tehlikeleri, çok daha büyük tehditleri davet ederiz" dedi. 
     Anayasa Mahkemesi Başkanı’nı ziyaret tarihi belirlenirken, böyle bir değerlendirme yapmasının gündemde olmadığına işaret eden Baykal, Anayasa Mahkemesi’nin saygın ve önemli bir kurum olduğunu, sürekli geliştiğini ve gelişmeye devam edeceğini kaydetti. 
     Baykal, ayrıca geçen hafta kutlanan yüksek mahkemenin 43. kuruluş yıldönümü dolayısıyla Bumin’i tebrik etti. 
     
</TEXT>
</DOC>
