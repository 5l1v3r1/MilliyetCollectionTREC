<DOC>
<DOCNO> 325809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun05.html </URL>
<DATE> 2005/03/22/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Erdoğan Brüksel'de Karamanlis ile görüştü 
</HEADLINE>
<TEXT>

     Başbakan Recep Tayyip Erdoğan, ''Türkiye'nin 3 Ekim'de başlayacak olan AB'ye katılım müzakereleri konusunda siyasi iradesini kullanacağını'' söyledi. 
     Avrupa Halk Partileri EPP zirvesine katılmak üzere Brüksel'de bulunan Erdoğan, Yunanistan Başbakanı Kostas Karamanlis ile Brüksel yakınlarındaki bir lokantada yemek yiyerek görüşmede bulundu. 
     Erdoğan, görüşmeden sonra basına yaptığı değerlendirmede, enerji koridoruyla ilgili ortak çalışmalar üzerinde durulduğunu, bu alanda çalışmaların Yunanistan tarafında tamamlandığını, yakında sınırda açılışın yapılacağını bildirdi. 
     ''Ekonomik, ticari, turistik alanlardaki adımlarımızı geliştirmek ve 1,8 milyar dolarlık ticaret hacmini en kısa zamanda 5 milyar dolara çıkarmak gibi bir hedefimiz var'' diyen Erdoğan, ''Bunun yanında, Karamanlis, AB sürecine yönelik 17 Aralık'a kadar Yunanistan'ın bize olan desteğinin bundan sonraki süreçte de devam edeceğini belirtti. Bu süreçte çalışmaları beraberce değerlendirdik'' diye konuştu. 
     Ankara Antlaşması ile ilgili olarak uzmanların yapmış olduğu çalışmaları da değerlendirdiklerini belirten Erdoğan, Türkiye'nin 3 Ekim'de başlayacak olan AB'ye katılım müzakereleri konusunda siyasi iradesini kullanacağını ifade etti. 
     ''EPP'ye bizi ilk davet eden Karamanlis olmuştur'' diyen Erdoğan, bugün yapılacak EPP zirvesine gözlemci sıfatıyla katılacağını, Karamanlis'in bu konuda da gereken desteği vereceğini söylediğini bildirdi. 
     Erdoğan, bir soru üzerine, ''Kıbrıs ile ilgili garantör ülkeler olarak bu işe olumlu yaklaşan iki tarafız. Asıl süreç 17 Nisan'dan sonra Talat ve Papadopulos arasındadır. Kendi aralarında gereken çalışmaları yapacaklardır. Biz her zaman söylediğimiz gibi, çözümün BM zemininde devamından yana olduğumuzu belirttik ve taraflarda da bu siyasi iradenin olduğunu gördük'' dedi. 
     
</TEXT>
</DOC>
