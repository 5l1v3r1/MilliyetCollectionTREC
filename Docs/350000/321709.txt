<DOC>
<DOCNO> 321709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/spor/spo01.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a ağır fatura 
</HEADLINE>
<TEXT>


PFDK, Sakaryaspor maçındaki olaylar nedeniyle Beşiktaş'a bir maç seyircisiz oynama ve 50 bin YTL para cezası kesti. John Carew'e ise üç karşılaşmadan men cezası verdi 

CEMAL ERSEN 


Güvenlikler yaktı 
PROFESYONEL Futbol Disiplin Kurulu, Sakaryaspor maçında çıkan olaylar nedeniyle Beşiktaş'a bir maç seyircisiz oynama ve 50 bin YTL para cezası, Carew'e ise üç maç hak mahrumiyeti verdi. Kurul, dün akşam yaptığı olağanüstü toplantıda geçen hafta oynanan müsabakada özel güvenlik elemanlarının kale arkasında ısınan Sakaryasporlu futbolculara saldırması, sahaya seyircinin girmesi ve kötü tezahürat nedeniyle bu cezayı kesti. 

"Tekrar" boş tribünlere 
SİYAH - Beyazlılar, seyircisiz oynama cezasını yarınki Gençlerbirliği erteleme maçında çekecek. Kurul, cezayı perşembe günkü toplantısına bırakmış olsaydı Beşiktaş İnönü Stadı'nda oynayacağı ilk maç olan Trabzonspor müsabakasında boş tribünlerin karşısına çıkacaktı. Ayrıca Kartal, hasılattan gelecek önemli bir gelirden de olacaktı. Erteleme maçının seyircisiz oynanması nedeniyle biletlerin yeniden satışı ile ilgili yaşanacak sıkıntı da ortadan kalkmış oldu. 

Savunma yetmedi 
SAKARYASPORLU Aytaç'a tükürdüğü televizyon görüntülerine yansıyan, bu eylemi temsilciler tarafından federasyona rapor edilen Carew, katlamalı cezadan kurtuldu. Temsilci raporunda ayrıca M'Bayo'ya da tükürdüğü belirtilen Norveçli oyuncu dün PFDK'ye gelerek sözlü savunma verdi. Carew, Aytaç'a tükürmediğini söylese de kendisine televizyon görüntüleri izlettirilince geri adım atmak zorunda kaldı ve üç maçlık cezayı kabul etti. 

Serdal'a bir maç 
YILDIZ oyuncu M'Bayo'ya tükürdüğü iddialarına ise, "O benim dostum, arkadaşım. Kendisine böyle bir hareket yapmam mümkün değil" dedi. Kurul, güvenlik görevlisine kafa atan Sakaryasporlu Serdal'a bir maç ceza verirken, kaleci Şenol'la ilgili soruşturmada ceza tayinine gerek görmedi. Sakaryaspor'a ise 2 bin 500 YTL ceza verildi. Bu arada PFDK Galatasaray'a 30, Samsunspor'a 10, Fenerbahçe'ye 5 bin YTL para cezası kesti. 

'Eski'ci Rıza Çalımbay 

Geleceğin Beşiktaş'ını hazırlayan Rıza hoca, eski öğrencileri Denizlili Ersen, Trabzonlu Özgür ve Çaykur Rizeli Kürşat'a kanca attı 
M. ALİ SABUNCU 


Yardımcıları izliyor 
GELECEK sezon takımı tepeden tırnağa yenilemek isteyen Beşiktaş Teknik Direktörü Rıza Çalımbay, hem yerli, hem de yabancı transferi konusunda çalışmalara başladı. İzleme komitesinin yanı sıra yardımcılarını da yurt dışına gönderip geniş bir liste hazırlayan genç teknik adam, talip olduğu futbolcular hakkında Başkan Yıldırım Demirören ile özel bir görüşme yaptı. 

Gözdesi öğrencileri 
ÇALIMBAY, yerlide de daha önce birlikte çalıştığı eski oyuncularını tercih ediyor. Beşiktaş çalıştırıcısının, Denizli'de hocalığını yaptığı Ersen Martin ile şu an Trabzonspor formasını giyen Özgür'ü istediği öğrenildi. Rizespor'dan almak istediği ancak başaramadığı Kürşat'a da göz koyan Rıza hoca Cordoba, Ronaldo ve Pancu konusunda da gelişmelere göre hareket edecek. 

Herkes kampa 

SÜLEYMAN HATISARU 

BEŞİKTAŞ dün akşam yaptığı antrenmanla Gençlerbirliği maçı hazırlıklarına devam etti. Siyah - Beyazlılar, önce iki gruba ayrılarak yarım sahada pres, ikili mücadele ve uzun pas çalışması, ardından da çift kale maç yaptı. Teknik Direktör Rıza Çalımbay'ın forvette Pancu, Ahmet Dursun ikilisini, orta alanda ise Ali Güneş'in yerine Ahmed Hassan'ı denemesi dikkat çekti. Sakat Veysel ile federasyona ifade vermek için giden Carew idmana katılmadı. Rıza Çalımbay, kadroda yer alan tüm futbolcuları bugün kampa alacak. 

Masraf jesti 

KURAL hatası nedeniyle yeniden İstanbul'a gidecek olan Gençlerbirliği'nin tüm masraflarını Beşiktaş karşılayacak. Futbol Federasyonu'nun "Aranızda anlaşın" diyerek inisiyatifi iki kulüp yönetimine bırakması üzerine Siyah - Beyazlılar, Başkent ekibinin uçak ve otel masraflarını karşılayarak jest yaptı. 

Mahkemelik 

BEŞİKTAŞ'TA "Sporda Şiddeti Önleme Komisyonu"nun iki üyesi avukat Ali Rıza Dizdar ile avukat Mert Balcı, Galatasaraylı Ayhan'ın ahlak dışı olarak tanımladıkları hareketini mahkemeye taşıyacak. Dosyayı hazırladıklarını vurgulayan Dizdar ile Balcı, pazartesi günü Şişli Sulh Ceza Hakimliği'ne kişisel olarak dava açacak. 


</TEXT>
</DOC>
