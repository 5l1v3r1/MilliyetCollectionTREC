<DOC>
<DOCNO> 332640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo24.html </URL>
<DATE> 2005/04/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ferrari pilotu Barrichello Güzel günler ileride... 
</HEADLINE>
<TEXT>

     Formula 1'de İtalyan Ferrari takımının pilotu Rubens Barrichello, ''Güzel günler ileride'' dedi. 
     Sezonun açılış Grand Prix'si olan Avustralya'nın Melbourne kentindeki yarışları 2. sırada tamamlayarak, takımına bu sezonki en yüksek puanı kazandıran Barrichello, Ferrari'nin yeni aracının ve lastiklerin daha uyumlu çalışmaya başladığını ve önümüzdeki yarışlarda bunun görüleceğini söyledi. 
     Ferrari'nin Brezilyalı pilotu, Barselona'da yapılan test sürüşlerinin aracı tanımak açısından çok iyi olduğunu kaydederek, ''Sanırım şu andan itibaren daha iyi olacağız. Test sürüşlerinde bir gün içinde 550 kilometre mesafe kaydettim ve bu benim 1 gün içinde yaptığım en uzun test sürüşü mesafesi olabilir'' diye konuştu. 
     Sezonun 4. yarışı olan San Grand Prix'sinden önce verilen 3 haftalık aranın Ferrari açısından oldukça iyi olduğu belirtilirken, İtalyan takımın yeni aracı F2005'i denemek için zaman kazandığı bildirildi. 
     Şampiyon oldukları geçen sezondan farklı bir şeyin olmadığını ifade eden Barrichello, sadece diğer takımların daha iyi hale geldiklerini sözlerine ekledi. 
     Bu sezon Renault ve Toyota'nın çok iyi bir çıkış yakaladığını söyleyen Brezilyalı pilot, ''Renault ve Toyota bu sezon çok iyi ancak yeni aracımızla bizde çok iyi olacağız. Güzel günler ileride'' ifadesini kullandı. 
     2001 yılından bu yana Imola pistinde kaybetmeyen Ferrari takımı, 24 Nisan Pazar günü yapılacak San Marino Grand Prix'sinde damalı bayrağı ilk gören olmak istiyor. 
     
</TEXT>
</DOC>
