<DOC>
<DOCNO> 337078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo13.html </URL>
<DATE> 2005/04/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Dallas'ı 113-111 yenen Houston Rockets seride durumu 2-0 yaptı... 
</HEADLINE>
<TEXT>

     ABD Profesyonel Basketbol Ligi NBA play-off serisine TSİ bu sabaha karşı yapılan 2 maçla devam edildi. 
     Batı Konferansı'nda finale çıkma mücadelesi veren 2 takımın karşılaşmasında Houston Rockets, deplasmanda Dallas Mavericks'i 113-111 yenerek avantaj yakaladı. 
     Rockets'ın ünlü oyuncuları Yao Ming ve Tracy McGrady'nin iyi performans sergiledikleri maçta, takım arkadaşları da skora katkı yaptı. 
     Çinli dev pivot Yao Ming, 33 sayı ve 8 ribauntla takımının en skorer oyuncusu olurken, sezon başında Orlando Magic'ten transfer olan Tracy McGrady 28 sayı, 10 asist ve 8 ribauntla ''double double'' yapmayı başardı. 
     Dallas Mavericks'te ise 6 oyuncunun çift haneli rakamlara ulaşması galibiyet için yeterli olmadı. 
     Mavericks'te rakip potaya 26 sayı bırakan Alman forvet Dirk Nowitzki'nin yanı sıra 17 sayı ve 8 ribauntla oynayan Josh Howard'ın çabaları galibiyet için yeterli olmadı. 
     
     INDIANA, CELTICS KARŞISINDA EŞİTLİĞİ SAĞLADI 
     Doğu Konferansı'nda play-off mücadeleleri tüm hızıyla devam ediyor. Play-off maçlarının ikincisinde Indiana Pacers, deplasmanda Boston Celtics'i 82-79 yenerek durumu 1-1'e taşıdı. 
     Indiana Pacers'ta 39 dakika sahada kalarak karşılaşmayı 28 sayı ve 5 asistle tamamlayan Reggie Miller, takımının en skoreri oldu. 
     20 sayı atan Stephen Jackson ve 13 sayıyla Jermaine O'Neal, Pacers'ı galibiyete taşıyan oyunculardandı. 
     Boston Celtics'te Paul Pierce attığı 33 sayı ve aldığı 7 ribauntla tek başına takımını sırtlamaya çalışsa da başarılı olamadı. Maçta 19 sayı bulan Antonio Walker, Pierce'in çabasına ortak olmasına karşın yenilgiyi engelleyemedi. 
     NBA Play-off serisine yarın sabaha karşı yapılacak 3 maçla devam edilecek. 
     
</TEXT>
</DOC>
