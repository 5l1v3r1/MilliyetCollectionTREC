<DOC>
<DOCNO> 318914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonyas03.html </URL>
<DATE> 2005/02/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
29 Şubat'ta doğanlar, doğum tarihini 1 Mart olarak kayıt yaptırıyorlar 
</HEADLINE>
<TEXT>

     Özel günleri 4 yılda bir kutlamak istemeyen ebeveynler, 29 Şubat'ta doğan çocuklarının doğum tarihini 1 Mart olarak kaydettiriyor. 
     Nüfus ve Vatandaşlık İşleri Genel Müdürlüğü'nden alınan verilere göre, kütüklere kayıtlı kişiler arasında 29 Şubat'ta doğan ve halen yaşayan kişilerin sayısı 25 bin 804. Ancak, 1 Mart'ta doğan kişilerin sayısı 1 milyon 45 bin 90, 2 Mart'ta doğan kişilerin sayısı 350 bin 943, 3 mart tarihinde doğanların sayısı ise 364 bin 215. 
     Yetkililer, 29 Şubat ile 1 Mart tarihleri arasında bu denli farklılık olmasında, ebeveynlerin çocuklarının doğum günlerini 4 yılda bir kutlamak istememesinin etkili olabileceğini kaydediyor. Nüfus Kanunu'na göre doğum tarihleri yıl olarak belli olanların, doğum yılına ebeveynlerinin talepleri halinde ay, gün eklemesi yapılabildiğini, insanların bu tür kayıtlarda genellikle 1, 15 gibi tarihleri tercih ettiğini anlatan yetkililer, bu durumun ayın ilk günlerindeki doğum sayısını yükselttiğini ifade ediyorlar. 
     
     DÜNYA BEKARLAR GÜNÜ 
     Bazı kişiler, doğum gününü 4 yılda bir, doğru zamanda kutlamak istemese de İrlanda'da ''evde kalmış kızlar'' için 29 Şubat tarihi çok önemli... İnternette yer alan bilgilere göre, olayın hikayesi şöyle 
     ''İrlandalı iki Aziz St. Patrick ve St. Bridget evlenme teklif etme hakkını 4 yılda kadınlara vermiş. St. Patrick 'madem dört yılda bir, bari uzun yıllar kadınların olsun' demiş. Evde kalmış kızlar da özellikle bu 29. günü kullanır olmuşlar. 29 şubat günü de 'Dünya Bekarlar Günü' olarak tanınmış.'' 
     
     29 ŞUBAT NASIL ORTAYA ÇIKTI 
     29 Şubat'ın ortaya çıkışı ise şöyle 
     ''Bütün takvimler uzun süre güneş yılı uzunluğunun ölçümündeki ufak hatalar ya da bir yılı aylara bölerken ortaya çıkan sorunları çözemedi. Bu sorunlara, bugün kullanılan takvime de temel olacak şekilde bir cevap geldi. M.Ö. 46'da Jül Sezar, Yunan astronomu Sosigenes'in önerisi üzerine bir yılın 365 gün 6 saat olduğuna karar verdi. Buna göre, bir yıl 365 gün üzerinden hesaplanacak, kalan 6 saatler de her dördüncü yıla 1 gün eklenecekti. 
     Jülyen takviminin de bir sorunu olduğu zamanla ortaya çıktı. Bu, 1 yılın gerçek uzunluğunun 365 gün 6 saat değil, bundan yaklaşık 11 dakika daha kısa olmasından kaynaklanıyordu. Bu 11 dakikalar, yıllar içinde önemli kaymalara yol açtı. 1500'lü yıllara gelindiğinde bu kayma 14 güne çıkmıştı. 
     1582 yılında papa 13. Gregorius, o yıldan 10 gün düşürülmesini emretti. Gregoryen Takvimi, bu tarihten sonra zamanla çeşitli ülkelerde benimsenmeye başlayarak bugünkü yaygın durumuna geldi.'' 
     
     29 ŞUBAT'IN FARKLILIKLARI 
     -Bir yıl örnek 1956 eğer dörde bölünüyorsa o yıl şubat 29 çeker. Ama bu bölünen yıl aynı zamanda 100'e de bölünüyorsa o zaman şubat 29 çekmez. Ancak bu 100'e bölünen yıl 400'e de bölünüyorsa şubat 29 çeker. Örneğin 2000 yılı. Hem 100'e hem de 400'e bölünür. 
     -29 Şubat 28 yılda bir pazar gününe denk gelir ve bu pazar da şubat ayının 5. pazarı olur. 
     -29 Şubat'ta doğanlar doğum günlerini ancak dört yılda bir doğru zamanda kutlayabilir. 
     
</TEXT>
</DOC>
