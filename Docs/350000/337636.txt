<DOC>
<DOCNO> 337636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/spo15.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada'da ses yok 0-0 
</HEADLINE>
<TEXT>


Chelsea ve Liverpool'un Londra'daki randevusu golsüz sonuçlandı, taraflar İstanbul'daki final için avantajlı bir skor yakalayamadı 


Şampiyonlar Ligi'nde iki İngiliz devi Chelsea ve Liverpool'u karşı karşıya getiren yarı final ilk maçında takımlar golsüz eşitliği bozamadı. 
Chelsea'nın sahası Stamford Bridge'deki mücadelede ev sahibi ekip, sayısız gol pozisyonundan yararlanamazken, özellikle Liverpool kalecisi Jerzy Dudek kurtardığı kritik toplarla takımının yenilgisini önledi. 3 Mayıs'ta Anfield'da oynananacak rövanşı kazanan takım, İstanbul'daki final maçının biletini cebine koymuş olacak. 
Eğer Liverpool adını finale yazdırır ve 25 Mayıs'ta Olimpiyat Stadı'nda kupayı da müzesine götürürse, bu durum bizi direkt etkileyecek. Süper Lig şampiyonu olacak temsilcimiz, önümüzdeki sezon Şampiyonlar Ligi'ne katılmak için ön eleme oynamak zorunda kalacak. 

Karpin'den Nihat çağrısı 

İspanya 1. Ligi'nde mücadele veren Real Sociedad'ta, Astiazaran'ın yerine seçilecek yeni başkandan beklenen ilk iş, Nihat Kahveci ile anlaşması olarak gösteriliyor. Milli oyuncunun takım arkadaşı Valery Karpin, Nihat'ın kendileri için çok önemli olduğunu belirtip, "Real Sociedad'a başkan olmak isteyen şimdiden en zor olanla, yani Nihat ile konuşmalı ve transferlerle seçimleri kazanmalı. Bu iş için ellerini çabuk tutmaları gerekiyor" diye konuştu. 

Romario'dan ilginç açıklama 

Brezilya futbolunun efsanevi isimlerinden Romario de Souza, 39 yaşında futbola devam ediyor oluşunu ilginç bir sebebe bağladı. Romario, futbolu bırakma yaşı çoktan gelmiş olmasına karşın, kendisini h l oynamaya motive eden şeyin, 'Brezilya'daki diğer oyuncuların teknik açıdan yetersizlikleri' olduğunu söyledi. Romario, "Onlar, benim düzeyime ulaşmak için çok çaba sarfetmeleri gerekirken, yerlerinde sayıyorlar" diyerek genç Brezilyalı oyuncuları eleştirdi. 


</TEXT>
</DOC>
