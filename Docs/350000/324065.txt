<DOC>
<DOCNO> 324065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy27.html </URL>
<DATE> 2005/03/16/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Meclis'te dokunulmazlık tartışması .. 
</HEADLINE>
<TEXT>

     TBMM Genel Kurulu, dokunulmazlık tartışmasına sahne oldu. 
     CHP, Danışma Kurulu'nda anlaşma sağlanamaması üzerine, gündeme ilişkin önerisini Genel Kurul'a taşıdı. CHP'nin, AK Parti Bursa Milletvekili Mehmet Emin Tutan ile Giresun Milletvekili Ali Temür'un ''kayıp trilyon'' davasıyla ilgili dokunulmazlık dosyasının gündemin ön sıralarına alınması önerisi, AK Parti milletvekillerinin oylarıyla reddedilirken, görüşmeler sırasında gergin anlar yaşandı. 
     CHP Adana Milletvekili Ziya Yergök, öneri lehine yaptığı konuşmada, ''kayıp trilyon'' davasında 79 kişinin yargılandığını, 70 kişi hakkında mahkumiyet kararı verildiğini belirtti. O dönemde Refah Partisi RP Bursa il Yönetim Kurulu üyesi Mehmet Emin Tutan'ın 1 yıl 2 ay, RP Giresun İl Yönetim Kurulu Üyesi olan Ali Temür'un ise 1 yıl hapis cezasına çarptırıldığını kaydeden Yergök, ''Tutan ve Temür hakkında dokunulmazlığının kaldırılmasının dönem sonuna bırakılması kararı verilmesi, hangi hak ve adalet duygusuyla bağdaşır '' dedi. 
     Necmettin Erbakan dışındaki 68 kişinin cezasının infaz edildiğini, Tutan ve Temür'un ''dokunulmazlık zırhına sığınarak Meclis'te oturmasının doğru olmadığını'' savunan Yergök, her iki milletvekilinin, milletvekili seçilmeye engel teşkil eden bölgede sahtecilik suçundan mahkum olduğunu ifade etti. Yergök, ''Meclis, adaletten kaçanların sığınma yeri değil'' diye konuştu. 
     
     ''HAKSIZLIĞI NİYE GİDERMEDİNİZ '' 
     AK Parti Grup Başkanvekili Sadullah Ergin, ''CHP'nin, dokunulmazlık konusunu her hafta ısrarla Genel Kurul gündemine taşınmasının, arka planının konuşulması gerektiğini'' söyledi. Milletvekili dokunulmazlığının hiçbir dönemde son 2 yıldaki kadar gündeme taşınmadığını ifade eden Ergin, ''Dokunulmazlık, şimdi mi CHP'nin aklına geldi. 1924-1949 yılları arasında kesintisiz iktidar olan CHP, bu haksızlığı niye gidermedi '' dedi. 
     Sözleri, CHP'li milletvekillerinin tepki göstermesi üzerine kesilen Ergin, ''Arkadaşlar sadece kendileri konuşup, başkalarını konuşturmak istemiyor. Bu demokrasiye sığar mı '' diye sordu. 
     Geçmiş dönemlerle ilgili dokunulmazlık dosyaları ve milletvekili sayılarına ilişkin bilgi veren Ergin, 22. Dönem Meclisi'nin, dokunulmazlık dosyaları ve milletvekili sayısı açısından en düşük dönem olduğunu vurguladı. 
     CHP milletvekillerinin tepki göstererek, ''Niye korkuyorsunuz '' demeleri üzerine Ergin, ''Endişemiz kendi adımıza değil. Bundan sonra buraya geleceklerin haklarını ve milletin verdiği vekaleti korumak adına dokunulmazlıkların kaldırılmasına karşı çıkıyoruz'' dedi. 
     CHP Grup Başkanvekili Kemal Anadol, AK Parti'li milletvekillerine ''Fikir sahibi olmak için bilgi sahibi olmak gerekir'' dedi. AK Parti'li milletvekillerinin tepki göstermesi üzerine Anadol, ''Bilgi sahibi olmadan konuşmayın. Ben doğrusunu söylerim, sizin de yüzünüz kızarır'' karşılığını verdi. 
     CHP'nin yeniden siyaset sahnesine çıktığı 1992 yılından bu yana dokunulmazlık konusunu gündeme taşıdıklarını belirten Anadol, ''Bu dönemde, dokunulmazlık dosyalarının dönem sonuna ertelenmesiyle eylemli suç işleniyor. CHP'li milletvekillerinin dosyalarını dönem sonuna bırakmaya ne hakkınız var Bizim arkamıza saklanıyorsunuz. O zaman sizin gocunacak yanınız var. Ak sözcüğünü kullanabilmeniz için öncelikle adaletten kaçmayacaksınız. Yoksa sizin adınız AK Parti değil, adaletten kaçanlar partisi olur'' dedi. 
     Görüşmelerin ardından yapılan oylamada CHP'nin grup önerisi, AK Parti milletvekillerinin oylarıyla reddedildi. 
     
</TEXT>
</DOC>
