<DOC>
<DOCNO> 312329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun52.html </URL>
<DATE> 2005/02/04/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Bağdat'ta Şii camisine saldırı 
</HEADLINE>
<TEXT>

     Irak'ın başkenti Bağdat'ta, daha ziyade radikal Şii lider Mukteda Sadr yanlılarının ibadet ettiği bir cami, cuma namazından önce kimliği belirsiz kişilerin saldırısına uğradı. 
     Görgü tanıkları, Huriye mahallesindeki Tevhid Camisi'nin, bu sabah düzenlenen saldırıda, patlamaların etkisiyle tamamen yıkıldığını söylediler. 
     Caminin içinde oturan bekçi, sabah 07.00 sularında büyük bir patlamayla şaşkına uğradığını ve caminin içine baktığında maske takmış 12-13 silahlı adam gördüğünü söyledi. 
     El bombası yardımıyla kapıyı havaya uçuran saldırganlara ateş açtığını, onların da karşılık verdiğini belirten bekçi, bunun üzerine kaçarak saklandığını, bu arada silahlı adamların kutsal kitaplarla dolu kütüphanenin altına ve caminin 3 farklı köşesine bomba yerleştirdiklerini anlattı. 
     Bu bombalardan üçünün birkaç dakika sonra patladığını söyleyen bekçi, dördüncünün ise olay yerine gelen polis tarafından etkisiz hale getirildiğini belirtti. 
     Caminin imamı ise ''saldırganların Müslüman değil, terörist olduğunu, mezhep çatışması yaratmak istediklerini, ancak bunu başaramayacaklarını'' kaydetti. 
     
</TEXT>
</DOC>
