<DOC>
<DOCNO> 339479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun16.html </URL>
<DATE> 2005/05/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Belçika gazetesi Le Soir Türkiye'nin AB'ye katılımına evet... 
</HEADLINE>
<TEXT>

     Belçika’nın yüksek tirajlı gazetelerinden "Le Soir"da yayımlanan bir yorumda AB’ye, Türkiye’yi bünyesine alma çağrısı yapıldı. 
     Valonya-Brüksel Uluslararası İlişkiler Genel Müdürü Philippe Suinen tarafından kaleme alınan "Türkiye’ye Evet" başlıklı yazıda, son dönemde AB basın ve kamuoyunun gündeminde yer bulan AB Anayasası ve referandum tartışmalarına dikkat çekilerek, Türkiye’nin AB’ye katılım sürecinin bu tartışmalarla hiçbir hukuki bağı bulunmadığı belirtildi. 
     Türk dosyasının "unutulmasının" gelişmeye, demokrasiye ve insanlığa zarar vereceğini belirten yazar, "Vatandaşlık deneyimim ve vicdani inancım susmamı imkansız kılıyor Evet, Türkiye’nin bize ihtiyacı olduğu gibi bizim de Türkiye’ye ihtiyacımız var" dedi. 
     AB’nin "değerleri, barışı, güvenliği ve menfaatleri" çerçevesinde Türkiye’yi bünyesine alması gerektiğini belirten Suinen, bu yaklaşımın, "kültürel temellere ve tarihe bir onay" olacağını kaydetti. 
     "Anadolu’nun her zaman Avrupa tarih ve coğrafyasının bir parçasını ve temellerinden birini oluşturduğunu" hatırlatan yazar, Türkiye’ye açılımın, "felsefi ve dini özgürlükleri garanti altına almak" anlamına geleceğini ifade etti. 
     Türk kadınının, 1934’te, Belçikalı kadınlardan 14 yıl önce oy hakkı elde ettiğini, İslam ve demokrasi uyumunun bu ülkede görüldüğünü belirten Suinen, AB’nin Türkiye ile genişlemesinden "barış ve güvenlik" geleceğini, NATO’nun en güçlü müttefiklerinden biri olan Türkiye’nin AB’ye güvenlik alanında da itibar kazandıracağını yazdı. 
     Türkiye’nin coğrafi konumuyla da AB’ye güç ve itibar sağlayacağının belirtildiği yazıda, bu ülkenin nüfus ve ekonomi potansiyeli üzerinde durularak, AB’de yaşayan 4 milyona yakın Türk’ün, "AB’ye katılımın öncüleri" olduğu belirtildi. 
     
</TEXT>
</DOC>
