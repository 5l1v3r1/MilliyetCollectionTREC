<DOC>
<DOCNO> 324165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur48.html </URL>
<DATE> 2005/03/16/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Beyazıt'taki olaylı gösteri... 5 gösterici hakkında dava açıldı 
</HEADLINE>
<TEXT>

     Dünya Kadınlar Günü nedeniyle 6 Mart'ta Beyazıt Meydanı'nda yapılan izinsiz gösteride dağılmamak için polise direndikleri ve saldırıda bulundukları öne sürülen 5 kişi hakkında daha dava açıldı. 
     İstanbul Cumhuriyet Başsavcılığı'nca hazırlanan ve 8 polis memurunun müşteki olarak yer aldığı iddianamede, 6 Mart 2005 tarihinde 8 Mart Dünya Kadınlar Günü dolayısıyla valiliğin izin verdiği yerler dışında kalan Beyazıt Meydanı'nda toplanan grubun, yasadışı örgütü destekleyen sloganlar attıkları belirtildi. 
     Polisin uyarıda bulunmasının ardından gruba müdahale ettiği anlatılan iddianamede, Tiyatro Caddesi'ne doğru giden bir grubun Çiftgelinler Caddesi'ne doğru yürüyüşe geçtikleri anlatıldı. 
     Polisin müdahale ederek dağıtma girişimine direnen bu gruptakilerin, müşteki polisleri yaralayarak araçlarını tahrip ettikleri öne sürülen iddianamede, Şahin Kütükçü, Mehmet Can Demir, Barış Gürbey, Mehmet Burak Övür ve Resul Solgün'ün daha sonra gözaltına alındıkları kaydedildi. 
     İddianamede, sanıkların, 2911 sayılı Toplantı ve Gösteri Yürüyüşleri Kanunu'nun 32. maddesinin 3. fıkrası uyarınca 3 ile 5'er yıl arasında hapis cezasına çarptırılmaları talep edildi. 
     Sanıkların yargılanmasına, önümüzdeki günlerde İstanbul 15. Asliye Ceza Mahkemesi'nde başlanacak. 
     Aynı gün Saraçhane'de yapılmak istenen izinsiz gösteri sırasında gözaltına alınan 56 kişi hakkında da ''suç üstü hükümleri'' uyarınca dava açılarak yargılanmalarına başlanmıştı. 
     Öte yandan, olayda görev alan polislere ilişkin göstericilerin şikayetleri üzerine başlatılan soruşturmanın ise sürdüğü öğrenildi. 
     
</TEXT>
</DOC>
