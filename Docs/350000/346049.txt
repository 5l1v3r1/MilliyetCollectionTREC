<DOC>
<DOCNO> 346049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy02.html </URL>
<DATE> 2005/05/26/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Başbakan Erdoğan, Kazakistan'a gitti... 
</HEADLINE>
<TEXT>

     Başbakan Recep Tayyip Erdoğan, iki günlük resmi ziyaret amacıyla özel uçak ANA ile saat 01.40’ta Kazakistan’a gitti. 
     Başbakan Erdoğan’ı, Atatürk Havalimanı Devlet Konukevi’nden Sağlık Bakanı Recep Akdağ, İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah ve öteki ilgililer uğurladı. 
     Erdoğan ile birlikte eşi Emine Erdoğan, Devlet Bakanları Beşir Atalay, Mehmet Aydın, Kürşad Tüzmen ve İçişleri Bakanı Abdülkadir Aksu da Kazakistan’a gitti. 
     Başbakan Recep Tayyip Erdoğan, Kazakistan’ın, Orta Asya’da Türkiye’nin en büyük ticari ortağı olduğunu belirterek, Kazakistan’a yapılan ziyaretin, iki ülke arasındaki ilişkilere atfedilen önemi gösterdiğini söyledi. 
     Erdoğan, Kazakistan’a hareketinden önce Atatürk Havalimanı Devlet Konukevi’nde düzenlediği basın toplantısında, Kazakistan Cumhurbaşkanı Nursultan Nazarbayev’in davetlisi olarak 26-27 Mayıs tarihlerinde bu ülkeyi ziyaret edeceğini belirtti. 
     Kazakistan ile Türkiye’nin son derece sağlam temellere dayanan dostluğu bulunduğunu ve iki ülkenin ilişkilerinin her alanda sürekli geliştiğini ifade eden Erdoğan, siyasi, askeri, ekonomik alanda iki ülke ilişkilerinin kurumsallaşmış somut işbirliği içinde olduğunu dile getirdi. 
     "Kazakistan, Orta Asya’da Türkiye’nin en büyük ticari ortağıdır" diyen Erdoğan, "Hükümetimiz, Orta Asya’da barış, huzur konusuna son derece önem vermektedir" şeklinde konuştu. 
     Erdoğan, 26 Mayıs Perşembe günü Kazakistan Başbakanı Danial Ahmedov ile bir görüşme yapacağını ve Türk-Kazak İş Konseyi Toplantısı’na katılacağını söyledi. 
     Cuma günü de Almatı’da Kazakistan Cumhurbaşkanı Nazarbayev ile İpek Yolu Türk İhraç Ürünleri Fuarı’nın açılışına katılacağını belirten Erdoğan, İpek Yolu treninin 10 bin kilometre yol kat ederek Kazakistan’a ulaştığını da hatırlatarak, tarihi İpek Yolu’nu yeniden canlandırmayı hedeflediklerini bildirdi. 
     Kazakistan ziyaretine, Devlet Bakanları Beşir Atalay, Mehmet Aydın, Kürşad Tüzmen ve İçişleri Bakanı Abdülkadir Aksu’nun da katılacağını kaydeden Erdoğan, bölgedeki son gelişmeler konusunda da ziyaret sırasında görüş alışverişinde bulunacaklarını söyledi. 
     Erdoğan, Kazakistan’a yapılan ziyaretin, iki ülke arasındaki ilişkilere atfedilen önemi gösterdiğini belirtti. 
     
</TEXT>
</DOC>
