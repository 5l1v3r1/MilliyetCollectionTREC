<DOC>
<DOCNO> 343721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo14.html </URL>
<DATE> 2005/05/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Emrah Eren Trabzonspor'da kalmak istiyorum... 
</HEADLINE>
<TEXT>

     Trabzonspor’da sezon sonunda sözleşmesi sona erecek tek futbolcu olan Emrah Eren, Trabzonspor’u çok sevdiğini ve bordo-mavili takımda kalmak istediğini söyledi. 
     Emrah Eren, AA muhabirine yaptığı açıklamada, Trabzonspor’un kendisine çok şeyler kattığını belirterek, "Trabzonspor, gerçekten oynamayan kadroya giremeyen futbolculara bile bir çok şey katmış bir takımdır. Bence Türkiye’nin en büyük takımı. Trabzonspor’u çok seviyorum ve kalmak istiyorum" dedi. 
     Trabzonspor’a gelmeden önce birçok kulüpten teklif aldığını, ancak kendisinin bordo-mavili takımı seçtiğini anımsatan Emrah, "Trabzonspor’a gelmeden önce de başarılı sezonlar geçirmiştim. O dönemdeki yöneticiler, transferimi bilen kişiler, hangi takımları reddedip Trabzonspor’a geldiğimi biliyor. Trabzonspor’da kalmayı çok istiyorum. İnşallah görüşmeler sonrasında anlaşacağım ve Trabzonspor’da kalacağım" diye konuştu. 
     Kendisinin transferi konusunda elinden geleni yaptığını kulübünde aynı biçimde davrandığını dile getiren Emrah, şöyle konuştu 
     "Görüşmeler, daha çok yeni. 2-3 görüşme yaptık. Sonuca olumlu biçimde yaklaştık. Fiyat bakımından aramızda bir fark yok. Aramızda uçurum olduğunu söyleyenler bilinçsiz insanlar. Başka takımlardan aldığım teklifleri de ortaya çıkararak pazarlık yapmam. Şimdi açıkçası lig devam ediyor ve Trabzonspor, ligi ikinci bitirmek istiyor. Onun için ben transferimi düşünmek dahi istemiyorum. Öncelikle şu maçlar bitsin, lig sonuçlansın Trabzonspor’u istediğimiz noktaya bir getirelim. Şahıslar değil Trabzonspor’un başarısı ön planda. 
     Yöneticilerimize Trabzonspor ile devre arasında sözleşme imzalamak istediğimi söylemiştim. Trabzonspor’dan ayrılmak gibi bir niyetim hiçbir zaman olmadı. Olsaydı böyle söylemezdim. Ortamım iyi, takım iyi, taraftarlar da beni çok seviyor. Bende Trabzonspor’u seviyorum ve kesinlikle kalmayı düşünüyorum." Bu sezon takım halinde başarılı bir sezon geçirdiklerini kaydeden Emrah, sözlerini şöyle tamamladı 
     "Hak ettiğimiz yerde olmadığımıza inanıyorum. Oynadığımız futbol ile şampiyonluğu hak eden bir takımız. Trabzonspor’un yeri birincilik, ligin sonunda da şampiyonluk olmalıydı. Fakat bunu başaramadık. 
     Önümüzdeki Samsunspor ve İstanbulspor ile yapacağımız maçı kazanıp, Galatasaray’ın da puan kaybetmesiyle ligi ikinci sırada bitireceğimize inanıyoruz." 
     
</TEXT>
</DOC>
