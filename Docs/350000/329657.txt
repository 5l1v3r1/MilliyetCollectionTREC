<DOC>
<DOCNO> 329657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/soneko02.html </URL>
<DATE> 2005/04/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Yerli mısır depolarda kaldı... 
</HEADLINE>
<TEXT>

     Karadeniz ülkeleri başta olmak üzere yurt dışından Türkiye'ye gelen ucuz mısır nedeniyle, Toprak Mahsulleri Ofisi TMO depolarında bekleyen yaklaşık 470 bin ton mısırını satamadı. 
     A.A muhabirinin edindiği bilgiye göre, yılbaşından bugüne kadar Türkiye'ye 150 bin ithal mısır geldi, Bulgaristan, Romanya, Rusya ve Ukrayna'dan da 200 bin tona yakın mısırın da bağlantısı yapıldı. 
     Mısırda bulunan yüzde 100 oranındaki vergi ile Türkiye'ye ortalama 300 bin liradan mısır girerken, TMO kilogramı 330 bin liradan üreticiden aldığı yaklaşık 470 bin ton mısırı 360 ile 403 bin lira arasında değişen oranlarda satmaya çalışıyor. TMO, 470 bin ton mısır karşılığında üreticiye yaklaşık 150 trilyon lira ödemişti. 
     TMO elindeki mısırı satamayınca halen yüzde 100 düzeyinde bulunan ithal mısır vergi oranının en azından yüzde 130'a çıkarılması için Dış Ticaret Müsteşarlığı'na DTM başvuruda bulundu. 
     Dışarıda kaç liradan alınmış olursa olsun ülkeye gelen mısırın 100 avrodan tonu işlem görmesi için çalışma yapan DTM'nin ise konuyla ilgili tasarıyı da Bakanlar Kurulu'na sunduğu da öğrenildi. 
     Verginin istedikleri orana çıktığı zaman yurtdışından gelen mısırın maliyetinin 360 bin liraya çıkacağını belirten TMO yetkilileri, bu fiyatın da TMO'yu kurtaracağını belirttiler. 
     
     STOKLARIN AĞUSTOS'A KADAR TÜKENMESİ GEREKİYOR 
     Genelde yem sanayi ve kanatlı sektörünün kullandığı mısırın hasadı Türkiye'de Ağustos ayının sonunda başlıyor. 
     Kızışan ve çabuk bozulan mısır için özel havalı depolar gerekiyor ve buralarda da ancak 1-1.5 yıl bekletilebiliyor. TMO da kendine ait havalı deposu olmadığı için üreticiden aldığı mısırı özel sektörden kiraladığı depolara stokluyor ve buna ciddi miktarda para ödüyor. 
     Mısırın buğday gibi uzun süre muhafaza edilebilecek bir ürün olmadığını belirten yetkililer, mısırın havalı depolarda muhafaza edildiğini bunun da çok masraflı olduğunu belirtiyorlar. 
     Bu arada bu sene Türkiye'de mısırın yoğun olarak ekildiğini belirten yetkililer hasatta 4 milyon ton mısır geleceğini tahmin ettiklerini bildirdiler. Yetkililer Türkiye'nin yıllık mısır tüketiminin ise 3 milyon 600 bin ton civarında bulunduğunu kaydettiler. 
     
     TMO GENEL MÜDÜR VEKİLİ KEMALOĞLU 
     A.A muhabirine konuyla ilgili açıklamalarda bulunan TMO Genel Müdür Vekili İsmail Kemaloğlu, mısırdaki yüzde 100 oranındaki verginin yeterli olmadığını belirterek, vergi oranlarının artmasını beklediklerini bildirdi. 
     Tavukçuluk sektörünün rahatlaması için 6 ay vadeli, vade farksız mısır satışını başlattıklarını, fakat bunun da çok fazla ilgili görmediğini ve ancak 6-7 bin ton satış yapılabildiğini kaydeden Kemaloğlu, ''Bu hesapla 360-365 bin liraya geliyor mısır. Fakat ithal mısır cazibesini sürdürünce elimizdekilerin satışı zorlaşıyor. Dışarıdan mal gelmeye devam ederse mısırımızı rahatlıkla satamayacağız. Bu, bizim için sıkıntı'' diye konuştu. 
     Şu anda tavukçuluk piyasasının buğday ve arpa gibi ikame ürünlere ağırlık verdiğini ve mısır kullanımının yüzde 20'ye kadar düştüğünü de anlatan Kemaloğlu, sektörün neden yurtdışına yöneldiğine anlam veremediğini de söyledi. 
     Mısırın muhafazası zor bir ürün olduğunu belirten Kemaloğlu, ''Bu nedenle önümüzdeki sezona kadar bekletme şansımız yok. Elimizdeki mısırın satılmaması fiziki anlamda da sıkıntı doğuracak'' diye konuştu. 
     
     KEPEK İTHALATI DA DURDURULSUN TEKLİFİ 
     Bu arada TMO Genel Müdür Vekili İsmail Kemaloğlu, kepek ithalatının da ihtiyaçtan fazla olması nedeniyle elindeki kepekleri satma sıkıntısına düşen un sanayicilerinin TMO'dan ithalatın durdurulmasını talep ettiğini bildirdi. 
     Türkiye'nin 2.5 milyon ton kepek tüketiminin olduğunu, bunun 2 milyon tonunun iç piyasada üretildiğini, fakat 2004 yılında Türkiye'ye 750 bin ton kepek geldiğini anlatan Kemaloğlu, ithal kepek fiyatlarının düşük olması nedeniyle un sanayicisinin elindeki kepeği satamadığını söyledi. 
     ''İthalatçı 130-140 bin liraya kepek getiriyor, un sanayicisi ise 150 bin liraya satıyor. Dolayısıyla kepek ithalatı devam etmesi durumunda un sanayicisinin elinde kepekler kalacak'' diye konuşan Kemaloğlu, Tarım Bakanlığı'na 'kepek ithalatının durdurulması' yönünde bir yazı yazdıklarını sözlerine ekledi. 
     
</TEXT>
</DOC>
