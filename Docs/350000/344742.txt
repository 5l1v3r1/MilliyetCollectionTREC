<DOC>
<DOCNO> 344742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/spor/axspo01.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal işine baktı 3-2 
</HEADLINE>
<TEXT>


Beşiktaş, küme düşmemek için çırpınan Kayserispor'un puan cetvelindeki kritik konumuna bakmadı, İnönü Stadı'ndaki son maçından galibiyetle ayrılarak rakibinin kalmayı garantilemesine fırsat vermedi 


Avrupa Kupası'na gitmeyi garantiledikten sonra maçlarına prestij için çıkan Beşiktaş, Kayserispor gibi kümede kalmak için çırpınan rakibine acımadı. 2. dakikada Levent'in kendi kalesine attığı golle öne geçen Kartal, 19'da Ergün'ün kafasıyla gelen beraberliğe engel olamadı. Daha sonra Carew ve İbrahim Akın ile pozisyonlar bulan Siyah - Beyazlılar, 38'de İbrahim Toraman ve 44'te Tümer ile devreyi 3-1 galip kapadı. İkinci yarıda biraz rehavete kapılan Beşiktaş'ta Tümer'in 53. dakikadaki vuruşu direkte patlarken, 87'de Gökhan'ın vuruşu Kayseri için yeterli olmadı. 

Milliler'e gözaltı 

Dünya Kupası grup elemelerinde 4 Haziran'da BJK İnönü Stadı'nda Milli Takımımız ile karşılaşacak olan Yunanistan'ın Antrenörü Ionnais Topalidis dünkü maçı takip etti. Hem oyuncuları, hem de stadın atmosferini görmek için karşılaşmaya geldiğini belirten Otto Rehhagel'in yardımcısı, Fenerbahçe - Galatasaray derbisini de izleyecek. 

Çalımbay'ın sitemi 

Beşiktaş Teknik Direktörü Rıza Çalımbay, Kayserispor karşısında zaman zaman mükemmel hareketler, bazen de basit hatalar yaptıklarını söyledi. Yedikleri gollerin de bu yanlışlardan kaynaklandığını vurgulayan Çalımbay, "Bu kadar kolay gol yenmemesi lazım" dedi. Başarılı teknik adam, her şeye rağmen taraftarının karşısında son maçlarını kazandıkları için mutlu olduklarını belirtti. 

'Kelleler kopar ' 

İstanbul'daki yenilgiyi eksik futbolcuların fazlalığına bağlayan Kayserispor Teknik Direktörü Hikmet Karaman, her şeye rağmen ligde kalmak için inançlı olduklarını söyledi. Karaman, Ankaraspor karşısında bir puanın yeteceğine dikkat çekti, "Böyle bir maçta yenilirsek bütün herkes kellesini keser öyle çıkar o sahadan. Oyuncularımda öyle bir yürek vardır" dedi. 

Gol de vardı, futbol da 

Beşiktaş, taraftarına Kayseri galibiyetiyle veda ederken, farkı açıncaya kadar iyi oynadı. Rakip takım ise iyi direndi, mücadele etti. Üstelik son 3 dakikada Gökhan ile beraberliği ve puanı kaçırdı 

BİLAL MEŞE 


Kartal, tehlikeli bölgeden uzaklaşma savaşımı veren Kayserispor karşısında bu kez işi sıkı tuttu, rakibine acımadı İnönü'deki mücadele futbol adına zaman zaman güzelliklerle doluydu. Savunma ağırlıklı bir taktik ve puan hedefleyen Kayserispor, erken golle yıkıldı. Carew'i adam markajıyla kilitleyen Kayserispor, buna rağmen pes etmedi, Ergün'ün golüyle biraz olsun umutlandı. Ne var ki İstanbulspor karşısındaki kötü görüntüsünden sıyrılan ve işini ciddiye alan Beşiktaş, İbrahim Toraman ve Tümer'in golleriyle farkı yakaladı. 87.dakikada Gökhan'ın golü Kartal'ı sıkıntıya sokarken, aynı Gökhan bir dakika sonra Cordoba ile karşı karşıya kaldığı pozisyonu değerlendirse, Kayseri ummadığı puanı bulacaktı. 
Maçı sürükleyen, oyunu rakip alana yıkan, pozisyon üreten, gol atan Tümer Metin'di. Tekniği ve oyunu yönlendirmesi mükemmeldi. Carew çok koşuyor, rakip savunmayı yıpratıyor, ancak gol pozisyonlarında aynı başarıyı gösteremiyor. İbrahim Akın iyi bir kumaş. Ancak fizik olarak henüz iyi değil. 
Maçın hakemi Yunus Yıldırım'ın maçın bitimine doğru Veysel'in ceza alanında düşürülmesine "devam" işareti skandaldı. 

Dakikalar 
2 Kartal yüklendi, ilk golünü buldu. Sağdan kazanılan korneri Pancu altı pasa kesti, altı pasa yakın, karambolde yerden gelen topa Levent ters vurdu 1-0 
19 Levent topla sağdan indi, cezaalanı içine kesti, Ergün yükseldi, kalabalık savunmanın arasında kafayı çaktı, Cordoba kıpırdayamadı 1-1 
38 Sağdan kazanılan serbest atışı Tümer kullandı. Kaleci Mehmet Ali güçlükle tokatladı, İbrahim Toraman boşta kalan topu tavana çaktı 2-1 
44 Carew soldan indi, ceza alanına girerken düşürüldü, karar faul. Atışı Pancu kullandı, topu penaltı noktası üzerine kesti, Tümer ilk pozisyonda ıskaladı, yeniden kazandı, soluyla aşırtma bir vuruşla fileleri gördü 3-1 
53 Tümer topla buluştu, cezaalanına girdi, soluyla yerden nefis vurdu, top yan direkten döndü. Kaleci iki hamlede topa sahip oldu. 
87 Gökhan soldan indi, İbrahim Toraman'dan sıyrıldı, çarprazdan vurdu 3-2 
88 Gökhan, Cordoba ile karşı karşıya kaldı, topu ağlara yuvarlayamadı. 

Eleştiri yağmuru 

Beşiktaş Divan Kurulu'nun dünkü toplantısında üyeler yönetimi topa tuttu. Orman, banka borçlarını öne çıkardı, Yıldız taraftara h l bedava bilet dağıtıldığını söyledi 

SÜLEYMAN HATISARU 

Beşiktaş Divan Kurulu'nun Olağan Divan Kurulu toplantısı dün Ceylan Intercontinental Oteli'nde yapıldı. Toplantıda birçok yönetici yer aldı. Denetleme Kurulu yöneticisi Prof. Dr. Dursun Arıkboğa, derneğin borcunun 11 milyon 774 bin 749 YTL olduğunu açıkladı. 
Demirören'in karşısına başkan adayı olarak çıkan ve kaybeden Fikret Orman, kürsüye çıkarak yönetime sert eleştirilerde bulundu. 
Beşiktaş'ın sadece banka borcunun 52.5 milyon dolar olduğunu kaydeden Orman, şöyle konuştu "Borçları nedeniyle çok eleştirilen Galatasaray'ın banka borçları 60 milyon dolardır. Bu bizim de nereye geldiğimizi gösteriyor. Yeni dönemde Beşiktaş'ın yayın ve sponsorluk gelirleri borçlar nedeniyle temlik edilmiştir. Tribün ve formalardan 10 milyon dolar gelirimiz olacak. Zaten 9 milyon doların amatör şubelere gideceği açıklandı. Kalıyor 1 milyon dolar. Gelir nereden karşılanacak Önümüzdeki sezon işimiz zor. Allah yönetime yardımcı olsun." 
Futbol Federasyonu eski üyesi ve Beşiktaş Divan Kurulu üyesi Bayram Yağcı, Beşiktaş'ın geçen sezon şampiyonluğunun çalındığını ifade etti. 
Divan Kurulu üyesi Selahattin Yıldız da yönetimi bedava bilet vermeye devam etmekle suçlayarak, son maçta bile bedava bilet verildiğini öne sürerek, bunun önlenmesini istedi. Eleştiriler sonrasında söz alan Genel Sekreter Kenan Öner, mali konuların sürekli gündeme getirilmesinin kulübe zarar vereceğini söyledi. Demirören'in TBMM'deki açıklamasının ise hakemler konusunda olduğunu savundu. 

Nuri için ön protokol 

Kartal, U 17 Milli Takımı'nın starı Nuri ile her konuda anlaştı. Ancak Dortmund formasını giyen ve Chelsea'nin de talip olduğu futbolcu 17 yaşında olduğu için Türkiye'ye dönmesi halinde ailesinin de Almanya'daki tüm haklarını bırakıp kesin dönüş yapması gerekiyor. Bu nedenle Nuri'nin 18 yaşını geçmesi beklenecek. 

Eurovision engel oldu 

Beşiktaş'ın iki antrenörü Zeki Önatlı ve Gökhan Keskin, menajerlerin önerdiği Metalurh Donetsk'ten Yaya Toure'yi izleyemedi. Eurovision Şarkı Yarışması'nın da Donetsk'te yapılması nedeniyle iki hoca da Ukrayna'ya uçamadı. Öte yandan Malatyasporlu Eren'den de vazgeçildi. 

Keita ısrarı 

Forvetteki yabancı kontenjanını Gençlerbirliği'nden Youla ile dolduran Beşiktaş, savunmanın ön bölgesinde görev yapıp, top dağıtacak bir diğer yabancı arayışını da devam ettiriyor. 
Monaco'nun başarılı oyuncusu Plasil'den yüksek maliyeti nedeniyle vazgeçmek zorunda kalan Siyah - Beyazlılar, Seydou Keita için baskısını devam ettiriyor. Fransa'nın Lens takımında forma giyen Malili oyuncunun aranan isim olduğunda karar kılan teknik heyet, yönetime bu oyuncunun transferi için rapor verdi. 2007'ye kadar görev yapan Keita'nın da bonservis bedelinin yüksek olduğu öğrenildi. 

İnönü'de tur günü 

Erkekler Hentbol Ligi'ni namağlup tamamlayan Beşiktaşlılar ve İstanbul Şampiyonu olan yıldız futbol takımı dün kupalarıyla tur attı. Engelliler basketbol takımına sponsor olan kuruluşlara da plaket verildi. Öte yandan İnönü'de yapılan PAF Ligi maçında Beşiktaş ile Kayseri 3-3 berabere kaldı. Kartal'ın golleri Nail 2 ve Mehmet'ten gelirken, misafir takım buna Alaattin 2 ve Altan ile karşılık verdi. 

YILDIZ TABLOSU 

BEŞİKTAŞ 1 Cordoba 6 41 Koray 7 58 İbrahim Toraman 6 5 Ronaldo 6 6 Çağdaş 6 77 Ahmed Hassan 5 30 Ali Güneş Dk.64 5 3 Tayfur 5 9 Pancu 6 11 Tümer 7 15 Sezer Dk.86 23 Carew 7 55 İbrahim Akın 6 50 Veysel Dk. 69 5 
YEDEKLER 
29 Murat, 2 Emre ,4 Ahmet Yıldırım, 25 Fatih 

KAYSERİSPOR 23 Mehmet Ali 5 17 Müslüm 6 38 Kamber 5 32 Erich 5 14 İlhan 6 10 Mithat Dk 68 5 63 Bülent 6 30 Levent 5 22 Mehmet Dk.58 5 41 Ergün 7 51 Murat 6 7 Balili 5 11 Gökhan Dk.49 7 50 Köksal 6 
YEDEKLER 
16 Ali ,3 Serkan, 19 Kemal, 33 Hakan 


</TEXT>
</DOC>
