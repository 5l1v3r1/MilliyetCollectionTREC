<DOC>
<DOCNO> 348663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo40.html </URL>
<DATE> 2005/06/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çaykur Rizespor'da, Metin Yıldız dönemi resmen başladı... 
</HEADLINE>
<TEXT>

     Birinci Süper Futbol Ligi ekiplerinden Çaykur Rizespor'da, görevinden ayrılan Erdoğan Arıca'nın yerine teknik direktörlük görevine Metin Yıldız getirildi. 
     Çaykur Rizespor İstanbul Temsilciliği'nde kulüp asbaşkanı Erol Yıldırım'ın da katıldığı törende, sezonu Galatasaray'da teknik direktör Gheorghe Hagi'nin yardımcısı olarak geçiren Metin Yıldız, 1 yılı opsiyonlu olmak üzere 2 yıllık sözleşme imzaladı. Teknik direktör Metin Yıldız'ın yardımcılıklarını Kenan Serdar Gücüyener ile Abdullah Semih Yaban yapacak. 
     Hedefinin Çaykur Rizespor'u daha büyük hedeflere taşımak olduğunu belirten Yıldız, ''Çaykur Rizespor'u daha ilerilere taşımak için yönetimle birlikte çalışacağız. Gelecek sezon fizik ve teknik kapasitesi yüksek düzeyde bir anlayışla futbol oynayacağız'' diye konuştu. 
     Ayrıca Galatasaray ile yolları ayrılan Hakan Ünsal ile Arif'i kadrosuna katıp katmayacağının sorulması üzerine de Yıldız, ''Araştırmalarımız sürüyor. Şu an için belirlediğimiz bir isim yok. Acele etmiyoruz. Yerli ve yabancı futbolcu transferinde hata yapmak istemiyoruz'' dedi. 
     Çaykur Rizespor Kulübü Asbaşkanı Yıldırım da imza töreni sonrası yaptığı açıklamada, Metin Yıldız'ı, altyapıya verdiği önem nedeniyle seçtiklerine dikkati çekerek, ''Ayrıca kariyerinde geldiği nokta itibariyle artık Birinci Süper Lig'de bir takım yönetecek kapasitededir. Kendisine güveniyoruz'' diye konuştu. 
     
</TEXT>
</DOC>
