<DOC>
<DOCNO> 301674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur10.html </URL>
<DATE> 2004/12/28/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Tek kurşuna iki kurban 
</HEADLINE>
<TEXT>

     Ökkeş İŞÇİ DHA 

      GAZİANTEP'te 22 yaşındaki Şıh Mehmet Öztüto, kız kardeşini taciz ettiğini ileri sürdüğü 38 yaşındaki Mehmet Sayandı'yı tabancayla vurdu. Olay yerinde ölen Sayandı'nın göğsünden girip, sırtından çıkan kurşun, yoldan geçen 24 yaşındaki Orhan Berköz'e isabet ederek yaralanmasına neden oldu. 
     Kahramanmaraş'ın Pazarcık İlçesi'nde oturan Şıh Mehmet Öztüto, ismi açıklanmayan kız kardeşini rahatsız ettiğini iddia ettiği 3 çocuk babası Mehmet Sayandı'yı takip etmeye başladı. Öztüto, Gaziantep'teki bir akrabasını ziyarete giden Sayandı'yı İsmetpaşa Mahallesi Şoför Ali Caddesi'nde ruhsatsız tabancasıyla göğsüne bir el ateş ederek öldürdü. Sayandı'nın göğsünden girip sırtından çıkan kurşun, bu sırada kaldırımda yürüyen Orhan Berköz'ün sırtına isabet etti. Yaralanan Berköz, götürüldüğü Gaziantep Devlet Hastanesi'nde tedaviye alındı. 
     Öztüto, kaçmak isterken polis tarafından yakalandı. Gözaltına alınan Öztüto, Sayandı'yı kız kardeşini rahatsız ettiği için vurduğunu ileri sürerek, daha önce de kendisiyle bu yüzden mahkemelik olduklarını iddia etti. Uyarılara rağmen Sayandı'nın kız kardeşinin peşini bırakmadığını da ileri süren Öztüto, "Kız kardeşimle birlikte olmak istiyormuş. Tacizleri bıktırdı. Uyardık, mahkemelik olduk ama kız kardeşimi rahatsız etmeye devam edince öldürmek zorunda kaldım'' dedi. 
     
</TEXT>
</DOC>
