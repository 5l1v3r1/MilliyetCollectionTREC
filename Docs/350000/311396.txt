<DOC>
<DOCNO> 311396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo23.html </URL>
<DATE> 2005/02/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Rıbery resmen Galatasaraylı oldu... 
</HEADLINE>
<TEXT>

     Galatasaray, Fransa Birinci Ligi takımlarından Metz'te top koşturan Franck Ribery ile 3.5 yıllık sözleşme imzaladı. 
     Fransız futbolcu, Ali Sami Yen Stadı Şeref Salonu'nda gerçekleştirilen ve yönetici Şükrü Ergün ile futbolcunun menajeri John Penaque'nin de hazır bulunduğu törenle resmi sözleşemeye imza attı. 
     Basın menuplarının büyük ilgi gösterdiği ve bazı televizyon kanallarının canlı olarak yayınladığı törende bir konuşma yapan Ribery, Galatasaray'a gelmekten dolayı gurur duyduğunu ifade ederek, ''Metz'de yeteneklerimi ortaya koydum, Galatasaray'da daha iyisini yapmaya çalışacağım. Bu kulüpte yapabileceğimin en iyisini yapmak için çaba harcayacağım'' dedi. 
     Ribery, bir soru üzerine de Anelka ile aynı gün Türkiye'ye gelmesinin tesadüf olduğunu kaydederek, ''Bu da Türkiye liginin önemli bir lig olduğunu ve Fransızlar'ın buraya ilgi gösterdiğini ortaya koyuyor. Türkiye'deki ilgi de buranın dünyanın önemli liglerinden biri olduğunu gösteriyor'' diye konuştu. 
     Mondragon'un da daha önce Metz'de forma giydiğinin hatırlatılması üzerine Fransız futbolcu, bir Metzli ile birlikte olmaktan ve burada buluşmaktan dolayı mutlu olduğunu ve kendisinin tavsiyelerini dinleyeceğini söyledi. 
     
     ERGÜN'DEN ELEŞTİRİLERE TEPKİ 

     Yönetici Şükrü Ergün ise imza töreninde Franck Ribery'e kamuoyunda yapılan eleştirilere tepki gösterdi. 
     Kulübün 100. yılında çok önemli bir transfere imza attıklarını dile getiren Ergün, ''Kendisi Fransa Ligi'nde en önemli futbolculardan birisi olarak gösteriliyor. İyi bir pasör ve genç bir yetenek. Kendisi Galatasaray'da oynamayı seçti. Ribery'nin bilmeyenler bu sezon Galatasaray'ı izlesin. Yabancı basını izlemeyenler, bu konudan bihaber olanlar, Galatasaray'ı kötülemek için çeşitli spekülasyonlarda bulunuyorlar. Bu da onların kötü niyetini gösteriyor'' diye konuştu. 
     Ergün, Ribery'nin Hagi'nin listesinde bulunmadığını ve yönetimin yaptığı bir transferi olduğunu açıkladı. 
     İmza törenine, Ribery'nin 4.5 aylık hamile olan Cezayirli eşi Wahiba da katıldı. 

     
</TEXT>
</DOC>
