<DOC>
<DOCNO> 303917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/yasam/axyas02.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Katiller evde izlerini bıraktı 
</HEADLINE>
<TEXT>


Sarıyer katliamını yapanlar, 3 kişi. Evdeki çay bardakları ve izmaritlerde DNA'ları bulundu 

ERDAL KILINÇ, ELVAN EZBER 

Sarıyer'de Çınar ailesinden 4 kişinin öldürüldüğü, 3 kardeşin de kaçırıldığı olayla ilgili polis bazı delillere ulaştı. Evde kullanılan çay bardakları, sigara izmaritleri ve yemek tabaklarının incelenmesi sonunda maktullerin dışında 3 ayrı kişiye ait DNA tespit edildi. 
Emniyet yetkililerine göre, 20.30 sıralarında işlenen cinayette 7.65 çapında silahlar kullanıldı. 
Evde maktullerin dışında 3 katil zanlısı bulunuyordu. Kapıda zorlama olmamasının, zanlılar ile ölen Çınar ailesi üyelerinin birbirlerini tanıdıklarını gösterdiği bildirildi. Polise göre, cinayetten önce zanlılar ile maktuller yemek yedi ve çay içti. Zanlılar, çelik bir kasayı aldıktan sonra evden ayrıldı. İlk tespitlere göre, Çınar ailesinin 1 milyon YTL'ye yakın parası bulunuyor. 
Polis, kayıp olan Yılmaz, Özcan ve Müşar Çınar kardeşlerin daha önce kaçırılmış olabileceği üzerinde de duruyor. Bu teoriye göre, Çınar kardeşleri kaçıranlar, fidye için Sarıyer'deki eve geldi. Burada kasadaki paraları alan çete üyeleri 4 kişiyi de öldürdü. 
Çınar ailesinin 3 yaşındaki yeğenleri Eren Yalındağ'ın ise kucakta bulunmasından dolayı kurşunlara hedef olduğu sanılıyor. 


</TEXT>
</DOC>
