<DOC>
<DOCNO> 333449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur42.html </URL>
<DATE> 2005/04/14/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Bir top uğruna canından oldu 
</HEADLINE>
<TEXT>

     Kastamonu'da okulun bahçesinde arkadaşlarıyla futbol oynarken, dereye kaçan topunu almak isteyen 13 yaşındaki bir çocuk, deredeki su seviyesinin yükselmesi sonucu akıma kapılarak kayboldu. 
     AA muhabirinin aldığı bilgiye göre, Kastamonu merkeze bağlı Kuzyaka Pansiyonlu İlköğretim Okulu 6. sınıf öğrencisi İbrahim Naharoğlu 13 , okul bahçesinde arkadaşlarıyla futbol oynarken, yakınlardan geçen Karadere'ye kaçan topunun peşinden gitti. 
     Topunu almak için dereye giren İbrahim Naharoğlu, su seviyesinin yükselmesi sonucu akıntıya kapılarak kayboldu. 
     
     BULUNAN CESET, TEKRAR SUYA KAPILARAK KAYBOLDU 
     Okul arkadaşlarının vakit geçirmeden öğretmenlerine haber vermesi üzerine olay yerine gelen Kuzyaka Jandarma Komutanlığı ekipleri, Karadere'de arama kurtarma çalışması başlattılar. 
     Uzun süren arama çalışmalarında İbrahim Naharoğlu'nun cesedi, okuldan yaklaşık 7 kilometre uzaklıkta dere kenarındaki çalılıklara takılmış olarak bulundu. 
     Askerler tarafından dere kenarına çıkarılan ceset, savcı beklenirken, su seviyesinin yükselmesi sonucu yeniden akıntıya kapılarak kayboldu. Cesedi suya kaptırmak istemeyen askerlerin de boğulma tehlikesi geçirdiği bildirildi. 
     Bunun üzerine bölgeye gelen Ilgaz Arama ve Kurtarma Timleri, Kastamonu Merkez Jandarma Alay Komutanlığı ekipleri, Kastamonu Sivil Savunma Müdürlüğü'ne bağlı arama kurtarma ekipleri ile Kuzyaka Jandarma Komutanlığı ekipleri çalışmalarını aralıksız sürdürüyor. 
     Öte yandan, İbrahim Naharoğlu'nun dere sularına kapılarak kaybolması, Kuzyaka Pansiyonlu İlköğretim Okulu öğrencileri ve öğretmenlerini yasa boğdu. 
     
</TEXT>
</DOC>
