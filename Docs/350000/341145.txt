<DOC>
<DOCNO> 341145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun11.html </URL>
<DATE> 2005/05/10/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Prens Harry’nin birliği hırsız yuvası’ çıktı 
</HEADLINE>
<TEXT>

     Hilal YILMAZ LONDRA, DHA 

      İNGİLİZ Kraliyet Ailesi’nin haşarı’ üyesi Prens Harry’nin, askerlik görevini yerine getirmek üzere kaydolduğu Sandhurst Askeri Kraliyet Akademisi’nde başta hırsızlık olmak üzere çok sayıda suç işlendiği ortaya çıktı. 
     Daily Mirror’da yer alan özel habere göre, Güney Londra’daki Sandhurst Birliği’nde bugüne kadar 50’nin üzerinde suç işlendi. Bu suçlar arasında, hırsızlık, tehdit ve diğer harp okulu öğrencilerinin odalarının yağmalanması da var. 
     Harp Okulu’nun belgelerini ele geçirdiğini öne süren Daily Mirror, kayıtlara göre, öğrencilerin cep telefonlarının, kredi kartlarının, hatta elbiselerinin bile çalındığını belirterek küçük prensi dikkatli olmaya çağırdı. Haberde, otoparktaki 5 arabaya saldırıldığı, bir öğrencinin kredi kartından 300 sterlinlik para transferi yapıldığı ve özel postaların çalındığı belirtildi. 
     
     SAVUNMA BAKANI’NDAN ELEŞTİRİLERE RET 
     Gazete, Sandhurst’daki hırsızların’, oda anahtarlarının kopyasını çıkararak öğrencilerin dizüstü bilgisayarları ile özel eşyalarını çaldığını da ekledi. Prens Harry’nin, suç yuvası haline gelen birlikteki hırsızların başlıca hedefi olabileceğine dikkat çeken gazete, Kraliyet Ailesi’ni uyarırken, İngiltere Savunma Bakanı’nın Sandhurst’teki suç oranı oldukça azdır. Bunu tartışmaya gerek bile yokö sözlerine yer verdi. 
     
     44 HAFTALIK ZORLU EĞİTİM 
     Babası İngiltere Veliaht Prensi Charles eşliğinde dün Harp Okulu’na gelerek kaydını yaptıran Prens Harry, konuyla ilgili henüz bir açıklama yapmadı. Askerlik eğitimi süresince diğer çavuşlarla ’eşit muamele’ göreceği bildirilen Prens Harry, burada 44 haftalık bir eğitimden geçecek. Alkol ve eğlenceye düşkünlüğüyle tanınan 20 yaşındaki haşarı prensin, bu zorlu eğitimin ardından davranışlarını düzeltmesi bekleniyor. 
     
</TEXT>
</DOC>
