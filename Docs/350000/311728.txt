<DOC>
<DOCNO> 311728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo12.html </URL>
<DATE> 2005/02/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hido geceyi 15 sayı ile geçti, Memo 5 sayıda kaldı... 
</HEADLINE>
<TEXT>

     ABD Profesyonel Basketbol Ligi'ne NBA , bu sabaha karşı yapılan 10 maçla devam edildi. 
     Hidayet Türkoğlu'nun takımı Orlando Magic, sahasında Cleveland Cavaliers'ı 105-102 yendi. Başarılı performansıyla galibiyete katkıda bulunan Türkoğlu, maçta 26 dakika forma giyerek bu süre içinde 15 sayı attı, 2 savunma ribaundu aldı, 2 asist yaptı, 1 top çaldı ve 1 de blok yaptı. Türkoğlu, 2 sayılık atışlarda 6'da 3, 3 sayılık atışlarda 1'de 1 ve serbest atışlarda 7'de 6 isabet buldu. 
     Magic'de, ''double-double'' yapan Steve Francis, 30 sayı, 6 ribaunt ve 13 asist, Grant Hill de 21 sayı, 6 ribaunt ve 4 asistle, galibiyeti getiren isimler oldular ve Magic, evinde yaptığı son 8 maçta 7. galibiyetini almış oldu. 
     Sakatlıktan kurtularak sahalara dönen ve 28 sayı, 5 ribaunt ve 7 asistle takımın en skorer ismi olan LeBron James'in de kurtaramadığı Cleveland Cavaliers'da, Jeff McInnis'in 19 sayı ve 5 asistlik performansı, yenilgiyi engelleyemedi. 
     Utah Jazz'ın, sahasında ligin yeni ekibi Charlotte Bobcats'e 109-105 yenildiği maçta Mehmet Okur, 29 dakika forma giyerek 5 sayı attı, 3 ribaunt aldı 1 hücum-2 savunma ve 3 de asist yaptı. Okur, 2 sayılık atışlarda 4'de 2, serbest atışlarda da 2'de 1 isabet buldu. 
     Sezonun en yüksek rakamına ulaşan Rus oyuncu Andrei Kirilenko'nun 27 sayı ve 10 asisti ile Hırvat forvet Gordan Giricek'in 21 sayısı, Jazz'ı kurtarmaya yetmedi. 
     Bobcats'de ise Gerald Wallace, 28 sayı ve 8 ribaunt, Brevin Knight da 21 sayı ve 8 asistlik performanslarıyla göz doldurdular. 
     
     MINNESOTA TIMBERWOLVES GALİBİYETİNE ZAZA'DAN 9 SAYI 

     Gürcü Asıllı Türk vatandaşı Zaza Pachulia'nın takımı Milwaukee Bucks, sahasında Minnesota Timberwolves'u 91-86 yendi. 
     Maçta 21 dakika sahada kalan Pachulia, 2 sayılık atışlarda 8'de 4 ve serbest atışlarda 2'de 1 isabet bularak 9 sayı, 3 savunma ribaundu ve 2 asistlik performans sergiledi. 
     Michael Redd'in 19 sayı ve 4 ribauntu ile ''double-double'' yapan Joe Smith'in 17 sayı ve 12 ribaundu, Bucks'ı galibiyete taşıdı. 
     Latrell Sprewell'in 24 sayısı ve Wally Szczerbiak'ın 19 sayısı, Minnesota'nın yenilgisine engel olamadı. 
     
     Ligde alınan diğer sonuçlar şöyle 

     Seattle Supersonics-Sacramento Kings 106-101 . 
     Detroit Pistons-Washington Wizards 105-96 . 
     New Jersey Nets-Chicago bulls 107-97 . 
     Memphis Grizziles-Phoenix Suns 108-97 . 
     Dallas Mavericks-Miami Heat 109-104 . 
     Denver Nuggets-New York Knicks 96-76 . 
     Los Angeles Lakers-Portland Blazers 92-79 . 
     Lige, TSİ yarın sabaha karşı yapılacak 8 maçla devam edilecek. 

     
</TEXT>
</DOC>
