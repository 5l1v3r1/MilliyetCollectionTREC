<DOC>
<DOCNO> 348097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/spo07.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazar değmesin 
</HEADLINE>
<TEXT>


Milli futbolcular, antrenman açığı bulunduğu gerekçesiyle Yanal'a başvurdu, ekstra idman yapmak istediklerini söyledi. Bu talebi memnuniyetle karşılayan Ersun Yanal, dün Polat Otel'in spor salonunda takımı çalışmaya aldı 

BİLAL MEŞE 


Dünya Kupası Grup Elemeleri'nde Cumartesi günü İnönü Stadı'nda Yunanistan ile oynayacak olan A Milli Takım'da bazı oyuncuların "ekstra' antrenman isteği, Teknik Direktör Ersun Yanal'ı bu zorlu karşılaşma öncesinde mutlu etti. 
Ay-Yıldızlı ekibin tecrübeli oyuncularından Bülent Korkmaz'ın yanı sıra Emre Belözoğlu ile Hamit ve Halil Altıntop, teknik kadroyla görüşerek, "Antrenman açığımız var, bunu kapatmak istiyoruz" dedi. 
Ay - Yıldız futbolcuların bu isteği, teknik kadro tarafından örnek bir davranış olarak nitelendirildi. Futbolcular dün Polat Otel'in spor salonunda ekstra bir çalışma yaptılar. 

Taşınıyorlar 
Yunanistan maçının çalışmalarını non - stop sürdüren Ay - Yıldızlı ekibimiz bu akşam karşılaşmanın oynanacağı İnönü Stadı'nda taktik ağırlıklı bir çalışma yapacak. Yazılı ve görsel medyaya kapalı olarak gerçekleşecek idmanın ardından Beşiktaş'ın Ümraniye Tesisleri'ne taşınacak olan milliler, maç gününe kadar kapılarını dışarıya kapatacak. 
Florya'daki son idmanını dün akşam yapan Ay - Yıldızlı ekipte, şut çalışmasında kalecilerle girdikleri iddiayı kaybeden futbolcular şınav çekmek durumunda kaldı. Fatih Tekke çalışmanın bir bölümünü yardımcı antrenör Oktay Bizati yönetiminde gerçekleştirdi. Danone Minikler Futbol Birinciliği'nde final maçları oynayan çocuklar ile Bilecik Yalçınkaya İlköğretim Okulu öğrencileri de bir süre antrenmanı izledi. Çalışmayı takip eden Galatasaraylı Ergün de milli oyunculara başarılar diledi. 

'Havadan geçit yok' 

Yunanistan'ın en büyük gücünün hava topları olduğuna dikkat çeken Kaptan Bülent Korkmaz, "Ben de oynasam, başkası da havadan kolay kolay gol yemeyiz" dedi 

Galatasaray ve Milli Takım'ın emektarı Kaptan Bülent Korkmaz, Ay - Yıldızlı ekibin 2006 Dünya Kupası Finalleri'ndeki yerini alacağını söyledi. 
Ay - Yıldızlı ekibin geçiş dönemini en az hasarla atlattığına dikkat çeken milli futbolcu, "Her geçen gün daha iyiye gidiyoruz. Bu ekip 2006'yi hak etti, oradaki yerimizi de aslanlar gibi alacağız" ifadesini kullandı. 
Yunanistan'ın takım olarak en büyük özelliklerinin hava topları olduğunu hatırlatan kaptan Bülent Korkmaz, "Ne var ki bu özelliklerini ilk maçta ortadan kaldırdık. Kaldı ki bizim savunmamız hava toplarına kolay kolay geçit vermez. Ben olayım, bir başkası olsun rakibimiz hava toplarından kolay kolay gol bulamaz. Biz onlara hem teknik hem de fizik olarak yeteriz" dedi. 
Avrupa Şampiyonası'nda Yunanistan'ın savunma ağırlıklı bir taktikle mücadele ettiğini de hatırlatan Kaptan şöyle devam etti "Şampiyonadaki Yunanistan ile bugünkü Yunanistan arasında farklar var. O dönemde takım olarak savunmaya yönelik bir sistemle oynuyorlardı. Bir- iki pozisyon buluyorlardı, birini gole çeviriyorlardı. Bir puan hiçbir takımı kesmez. Bu nedenle ofansif ağırlıklı bir taktikle oynamak zorunda kalacaklar. Ofansa çıkarken boşluklar veriyorlar, hata yapıyorlar. İşte biz bu anda devreye girmek zorundayız. Nitekim Atina'daki maçta gol pozisyonları bulduk, atamadık. Burada atmak zorundayız." 

Rehhagel'in planı 

MEHMET DEMİRCAN 

Yunanistan Milli Takımı Teknik Direktörü Otto Rehhagel, Türkiye maçıyla ilgili olarak basın toplantısı düzenledi. Rakibinin kendilerine göre daha stresli olacağını savunan Alman çalıştırıcı, "Çünkü onlar kendi seyircisi önünde bizden daha çok kazanmak zorunda hissedecekler. Bunu avantaja çevirerek, iyi bir sonuç almak istiyoruz" dedi. 
İnönü Stadı'ndaki atmosferden çekinmediklerini vurgulayan Rehhagel, "Çünkü benim takımım artık iyice profesyonelleşti. Unutmasınlar ki, biz Avrupa Şampiyonuyuz. Böylesine atmosferlerde çok maç yaptık, çok kazandık. Belki bize beraberlik bile yetebilir. Ancak bu defa Ukrayna'yı yenmek zorunda kalacağız. O nedenle İstanbul'dan üç puan alırsak, işimiz çok daha kolaylaşır" ifadesini kullandı. 

Yıldıray korkusu 

BİLGEHAN DEMİR 

Yunanistan'ın golcüsü Angelos Charisteas, Türkiye'nin en tehlikeli ismin Yıldıray Baştürk olduğunu söyledi. İstanbul'da zorlu bir maça çıkacaklarını vurgulayan Yunan oyuncu, "Ayrıca Rüştü gibi bir kaleci ile karşılıklı oynayacağız. Kendisine gol atmaya çalışacağım" diye konuştu. 

Ayhan çok zor 

Yunanistan ve Kazakistan maçları için geri sayım başlarken, sağ ayak bileğinde sakatlığı olan Ayhan Akman'ın bu karşılaşmalarda forma giymesinin zor olduğu vurulandı. Sağ dizinde zorlanmaya bağlı sakatlığı olan Okan Buruk'un ise Yunanistan karşısında yer almayacağı vurgulandı. Tecrübeli futbolcunun Kazakistan maçına yetişebileceği belirtilirken, sakatlığı tamamen geçen Hüseyin de dün işbaşı yaptı. 

Tuncay mı Necati mi 

A Milli Takım Teknik Direktörü Ersun Yanal, cumartesi günü İnönü Stadı'nda oynanacak olan Yunanistan maçında rakibini Gürcistan taktiğiyle vurmayı hedefliyor. 
Yanal'ın, Bakü'de oynanan Gürcistan maçının ikinci yarısındaki oyunu çok başarılı bulduğu ve bu taktikle takımı sahaya süreceği kaydedildi. Ofansif ağırlıklı bir taktikle oynamayı hedefleyen Yanal'ın on birde çabuk oyunculara şans vereceği kaydedildi. 
Karşılaşma gününe kadar, Ay - Yıldızlı futbolculara Yunanistan'ın maç kasetlerini izlettirecek olan Yanal, forvette Fatih Tekke'nin yanında kimin oynayacağına karar veremedi. Ersun hocanın, Tuncay ile Necati arasında bir tercih yapacağı, buna karşın Tuncay'ın bir adım önde olduğu vurgulandı. 

2012 için UEFA'ya devlet güvencesi 

NECMİ KEPÇETUTAN 

2012 Avrupa Şampiyonası Finalleri'ne talip olan Türkiye, bunun için UEFA'ya devlet güvencesi verecek. Ev sahipliği için kolları sıvayan Futbol Federasyonu, 21 Temmuz'da ilk aşama dosyasını UEFA'ya teslim edecek. Başbakan Recep Tayyip Erdoğan'a geçen ay brifing veren federasyon, UEFA'ya devlet garantisi konusunda da gerekli girişimi başlatmış oldu. 

'Türkiye en güçlü adaylardan biri' 

FIFA İcra Kurulu ve UEFA Yönetim Kurulu Üyesi Michel Platini, Türkiye'nin 2012 Avrupa Futbol Şampiyonası için en güçlü adaylardan biri olduğunu söyledi. Ülkemizin alt yapı, şehirler ve futbol kültürü açısından böyle bir organizasyonu taşıyacak potansiyele sahip olduğunu vurgulayan Platini, "Şampiyonlar Ligi'ndeki son final de bunun göstergesi oldu" diye konuştu. 

A Milli Takımı belgesel oluyor 

Dünya Kupası'na katılmak için hazırlanan A Milli Takımı'nın belgeseli çekiliyor. Bu konuda bir firmayla anlaşan Futbol Federasyonu, Ay - Yıldızlılar'ı adım adım takip ettiriyor. Futbolcu ve teknik heyetle her an birlikte olan kameraman, takım otobüsüyle beraber idmanlara gelip, saha içinde serbest bir şekilde çalışıyor. 


</TEXT>
</DOC>
