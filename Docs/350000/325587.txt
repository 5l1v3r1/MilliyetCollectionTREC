<DOC>
<DOCNO> 325587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy16.html </URL>
<DATE> 2005/03/21/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AKP'li Faruk Çelik Öcalan'ın yeniden yargılanması diye bir çalışma yok 
</HEADLINE>
<TEXT>

     AK Parti Grup Başkanvekili Faruk Çelik, terör örgütü elebaşı Abdullah Öcalan'ın yeniden yargılanmasının önünü açacak bir yasal değişikliğin sözkonusu olmadığını bildirdi. 
     TBMM'de gazetecilerle sohbet eden Çelik, ''Öcalan'ın yeniden yargılanmasının önüne açacak bir değişiklik sözkonusu mu '' sorusu üzerine, böyle bir değişikliğin sözkonusu olmadığını söyledi. 
     Dün akşam Başbakan Recep Tayyip Erdoğan ile görüşme imkanı bulduğunu ve bu konuyu kendisine sorduğunu anlatan Çelik, ''Hükümetin bu konuda bir çabası, çalışması yok. Böyle bir başvuru AİHM'e yapılmış mı onu da bilmiyorum. Ama ortada bir karar yokken bunu konuşmak doğru değil'' dedi. 
     Başbakan Erdoğan'ın da konuyla ilgili olarak ''böyle bir şey kesinlikle yok, nereden çıkarılıyor '' dediğini aktaran Çelik, ''Başbakan'ın bilgisi dışında böyle bir şey hazırlanabilir mi '' sorusuna ise ''hiç zannetmiyorum'' karşılığını verdi. 
     Çelik, konuyla ilgili olarak Ceza Muhakemesi Kanunu'nun Yürürlük ve Uygulama Şekli Hakkında Yasa Tasarısı içinde böyle bir önerge verilip verilmeyeceği sorusu üzerine ''hayır'' dedi. 
     
</TEXT>
</DOC>
