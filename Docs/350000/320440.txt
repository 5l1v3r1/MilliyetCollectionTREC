<DOC>
<DOCNO> 320440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur12.html </URL>
<DATE> 2005/03/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Eski nişanlısını kaçırdı 
</HEADLINE>
<TEXT>

     Recep İSTEK DHA 

KAYSERİ'nin Özvatan İlçesi'nde çobanlık yapan 27 yaşındaki Mustafa Buruk, eski nişanlısı, 17 yaşındaki F.K.'yı 6 arkadaşıyla birlikte kaçırdığı iddiasıyla yargılandığı davada, "Arkadaşlarıma Koyun almaya gidiyoruz' dedim. Onlar da benimle geldi. F.K.'yı kaçırmadım, kendisi benimle geldi'' dedi. 
     Kayseri 1'inci Ağır Ceza Mahkemesi'nde görülen davada, tutuklu sanıklar Mustafa Buruk ile 25 yaşındaki Kurtuluş Yazılıtaş ile avukatları Faruk Ülker, tutuksuz yargılanan 20 yaşındaki Tufan Tokat ve 19 yaşındaki İbrahim Kurtuluş ile tarafların yakınları hazır bulundu. 
     Osman Buruk, Mustafa Şahin ve Mustafa Kartal'ın gıyabi tutuklu olarak yargılandığı davada sanıklardan Mustafa Buruk, Özvatan İlçesi Hasancık Köyü'nde çobanlık yaparken F.K.'ye aşık olduğunu söyledi. 
     Birbirlerini sevdikleri için de nişanlandıklarını belirten Mustafa Buruk, "Nişan, anlaşmazlık yüzünden bozuldu. F.K. ile konuşarak kaçmaya karar verdim. 6 arkadaşıma Hasancık Köyü'ne koyun almaya gideceğim. Sizler de benimle gelin' dedim. İddia edildiği gibi F.K.'yi kaçırmadım'' diye kendini savundu. 
     F.K. ise, Mustafa Buruk ile sadece 1 gün nişanlı kaldıklarını anlatırken, "Nişan bozulduktan birkaç gün sonra, Mustafa ve arkadaşları evimize geldi. Mustafa, kapıyı açan anneme yumrukla vurarak, onu yere düşürdü. Sonra beni kaçırarak yakın bir köye götürdüler. Mustafa ve arkadaşları, evin dışında beklerken jandarmayı aradım ve beni kurtardılar'' dedi. 
     Anne Ümmügülsül Kocaaslan ise, kapıyı açar açmaz Mustafa'nın belindeki tabancayı gösterdiğini ve kafasına yumrukla vurarak, kendisini yere düşürdüğünü söyledi. Tutuklu sanık Kurtuluş Yazalıtaş ile tutuksuz sanıklar Tufan Tokat ve İbrahim Kurtuluş, kız kaçırma konusundan haberleri olmadığını, Mustafa'nın kendilerine koyun almaya gittiğini söylediğini belirterek, salıverilmelerini istedi. 
     Mahkeme heyeti, tutuklu sanıkların tahliye, tutuksuz sanıkların ise beraat isteklerini reddederek, duruşmayı 23 Mart' erteledi. 
     
     OLAY NASIL OLDU 

     Özvatan İlçesi Hasancık Köyü'nde 19 Ocak 2005'te meydana gelen olayda, çobanlık yapan Mustafa Buruk, eski nişanlısı F.K.'yi 6 arkadaşı ile birlikte kaçırdı. Mustafa Buruk, F.K.'yi akrabalarının bulunduğu yakın köye götürdü. F.K., eski nişanlısı ile arkadaşları evin dışında beklerken jandarmayı arayarak ve kaçırıldığını söyledi. Jandarma ekipleri, Mustafa Buruk ile Kurtuluş Yazılıtaş, Tufan Tokat ve İbrahim Kurtulmuş'u yakaladı. Olayla ilgili Mustafa Buruk'un ağabeyi Osman Buruk, Mustafa Şahin ve Mustafa Seyhanlı, gıyabi tutuklu olarak yargılanıyor. 
     
</TEXT>
</DOC>
