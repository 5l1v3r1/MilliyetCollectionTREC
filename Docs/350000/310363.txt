<DOC>
<DOCNO> 310363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur42.html </URL>
<DATE> 2005/01/28/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Askeri okullara öğrenci alınacak 
</HEADLINE>
<TEXT>

     Askeri liseler ile Bando Astsubay Hazırlama Okulu'na başvurular, 24 Ocak-18 Şubat 2005 tarihleri arasında ÖSYM sınav merkezi yöneticiliklerine yapılacak. 
     Genelkurmay Başkanlığı Genel Sekreterliği'nden yapılan açıklamaya göre, askeri okullara başvurmak isteyen adaylar, Başvurma Kılavuzu, Başvurma Belgesi ve Aday Bildirim Formları'nı ÖSYM sınav merkezi yöneticiliklerinden temin edebilecek. 
     Formlar, kılavuzdaki açıklamalara göre doldurularak öğrenci velileri tarafından imzalanacak. Başvuruyla ilgili kayıt kartı okul müdürlükleri tarafından onaylandıktan sonra sınav ücretinin ilgili bankaya yatırıldığını gösteren banka dekontu ile birlikte ÖSYM sınav merkezi yöneticiliklerine süresi içinde teslim edilecek. 
     Askeri Liseler ve Bando Astsubay Hazırlama Okulu yazılı sınavı, ÖSYM tarafından 17 Nisan 2005 tarihinde 13 il merkezinde Adana, Ankara, Antalya, Bursa, Diyarbakır, Erzurum, İstanbul, İzmir, Kayseri, Malatya, Samsun, Trabzon ve Van ve Lefkoşa'da yapılacak. 
     Sınava girecek her aday için ÖSYM tarafından adayların hangi bina ve salonda sınava gireceklerini gösteren fotoğraflı sınava giriş ve kimlik belgesi hazırlanacak ve bu belgeler 25 Mart'tan itibaren adayların adreslerine postalanacak. 
     
</TEXT>
</DOC>
