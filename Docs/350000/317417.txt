<DOC>
<DOCNO> 317417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/siyaset/axsiy02.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den bir istifa daha 
</HEADLINE>
<TEXT>


AKP Malatya Milletvekili Sarıbaş, "Demokratik olmayan, kendilerinden olmayanı dinleme tahammülü göstermeyen yapılanmaya daha fazla katlanma lüksüm yok" diyerek istifa etti 

ANKARA Milliyet 


Isparta Milletvekili Erkan Mumcu'nun AKP'den ayrılmasının ardından beklenen istifalar başladı. "Katılımcı ve demokratik olmayan, kendilerinden olmayanı dinleme tahammülü göstermeyen yapılanma ve anlayışa daha fazla katlanma lüksü olmadığını" belirten Malatya Milletvekili Süleyman Sarıbaş da AKP'den ayrıldı. 
AKP ile uzun süredir görüş ayrılığı yaşadığını kaydeden Sarıbaş, "Zaman zaman Meclis kürsüsünden, bazen de sizler aracılığıyla samimi uyarılarımızı yapmamıza rağmen maalesef gerek hassasiyet gösterdiğimiz milli meselelerde, gerekse temel ülke meselelerinde bu yapı içerisinde katkı sağlamanın zor olduğu ortaya çıkmıştır" dedi. Bu arada 5 milletvekilinin daha istifaya hazırlandığı öğrenildi. ANAP kökenli ve Mumcu'yla beraber partiye katılan Muğla Milletvekili Hasan Özyer ile Malatya Milletvekili Miraç Akdoğan'ın da istifalarını ceplerinde taşıdığı konuşuluyor. MHP kökenli Yozgat Milletvekili Mehmet Erdemir, Hatay Milletvekili Fuat Geçen ve Isparta Milletvekili Sait Armağan'ın da istifası beklenenler arasında yer aldığı belirtildi. Sarıbaş, Armağan, Geçen ve Erdemir, eski DEP milletvekilleriyle görüşen Abdullah Gül'ü eleştiren 10'lar deklarasyonuna imza atmış, bu durum Erdoğan'ın tepkisine yol açmıştı. Özyer, "Gelişmeleri izliyorum, duruma göre karar vereceğim" derken, Geçen ise "Benim şu anda gitme gibi bir niyetim yok. AB ile ilgili aykırı düşüncelerim oldu. Parti içi demokrasi devam ettikçe ayrılmam" diye konuştu. AKP'nin Meclis'teki sayısı 365'e düştü. Bu arada AKP Karaman İl Örgütü de istifa etti. Karaman milletvekilleri Yüksel Çavuşoğlu ve Mevlüt Akgün'ün kendilerini hiçe saymaları nedeniyle bu kararı aldıklarını söyleyen AKP İl Başkanı Yücel Yüksel, "Tavırları bizi şoke etti" şeklinde konuştu. 


</TEXT>
</DOC>
