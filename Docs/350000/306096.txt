<DOC>
<DOCNO> 306096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun48.html </URL>
<DATE> 2005/01/13/ </DATE>
<TIME> 23.43 </TIME>
<AUTHOR>  </AUTHOR>
<HEADLINE>
Abraham Lincoln'un gay olduğu iddiası... 
</HEADLINE>
<TEXT>

     ABD'nin mitleştirilmiş 16. Başkanı Abraham Lincoln'ün eşcinsel tercihleri bulunduğunu öne süren bir kitap ülkede büyük gürültü yarattı. 
     C. A. Tripp tarafından kaleme alınan ''Abraham Lincoln'ün gizli dünyası'' adlı biyografi, araştırmacılar, yazarlar ve okuyucular arasında tartışmalara yol açtı. 
     Kitabında, Kuzey ve Güney savaşına son veren ve köleliği kaldıran Lincoln'ün Mary Todd ile evlenmeden önce ve evliliği sırasında birçok erkekle ilişkisi olduğunu ileri süren yazar, Lincoln'ün 20'li yaşlarında yatağını arkadaşı Joshua Speed ile paylaştığını ve sonrasında eşi olmadığında başkanlık korumalarından birisiyle de aynı şeyi yapmaya devam ettiğini öne sürdü. 
     Kitabını tamamladıktan kısa bir süre sonra Mayıs 2003'te ölen Tripp 10 yılını bu konuyu araştırmakla geçirmişti. 
     Ancak birçok araştırmacı, Tripp'in savına karşı çıkarak, 1800'lü yıllarda erkeklerin ısıtma olmaması ve rahat döşekler bulunmaması yüzünden yataklarını birbirleriyle paylaşmalarının doğal olduğunu belirttiler. ABD'nin ünlü cinsel araştırmalar uzmanı Alfred Kinsey de, Tripp'in Lincoln'ü doğrudan eşcinsel olarak değerlendirmediğini, ancak kendisinin geliştirdiği bir cinsel eğilim analiz yöntemini kullanarak ünlü Başkan'ın kadınlarla ilişkilerinden önce eşcinsel olduğu tezini sunduğunu kaydetti. 
     
</TEXT>
</DOC>
