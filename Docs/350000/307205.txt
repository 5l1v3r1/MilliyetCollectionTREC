<DOC>
<DOCNO> 307205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy18.html </URL>
<DATE> 2005/01/17/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çiçek Kamuya 2005'te 48 bin kişi alınacak 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, kamuya, bu yıl içinde değişik branşlarda 48 bin kişinin alınacağını bildirdi. 
     Çiçek, Bakanlar Kurulu toplantısından sonra yaptığı açıklamada, Türk milletinin ve bütün Müslümanlar'ın Kurban Bayramı'nı kutladı. 
     Toplantıda, ilk olarak bu yıl kamuya atanacak personelle ilgili bir değerlendirmede bulunulduğunu, 2005'de değişik branşlarda 48 bin kişinin kamuya alınacağını belirten Çiçek, bunlarla ilgili bakanlıkların, ihtiyaçlarını bildirdiklerini söyledi. 
     Çiçek, toplantıda ikinci olarak bütün yönleriyle AB konusunu ele aldıklarını ifade ederek, 17 Aralık'ın üzerinden bir ay geçtiğini, dünyada ve bölgede meydana gelen gelişmeler nedeniyle AB konusunun ikinci planda gibi gözüktüğünü kaydetti. 
     Aslında AB konusunu, 17 Aralık'tan önce ve sonra da bütün Bakanlar Kurulu toplantılarında ele aldıklarını belirten Çiçek, ''Her ne kadar gündemde gibi gözükmüyorsa da ikinci plana attığımız bir konu değildir. Bundan sonraki süreç içinde gündemdeki yerini korumaya devam edecektir. Çünkü AB konusu hepimizin çok önem verdiği, aynı hızla ve kararlılıkla sürdürmemiz gereken bir politika olduğunu düşünüyoruz. Açıkçası bu konuda bir rehavet içinde değiliz'' diye konuştu. 
     Bundan sonraki sürecin, daha kapsamlı ve yorucu, üzerinde daha çok çalışılması gereken bir süreç olacağını belirten Çiçek, 31 konuda müzakere açılmış olacağını, malların, hizmetlerin, sermayenin serbest dolaşımından, şirketler hukukuna, dış politikaya, eğitime ve tüketici haklarına varıncaya kadar, bir çok alanda çok yorucu ve zor bir müzakere dönemine girilmiş olacağını kaydetti. 
     
     ''BÜTÜN BAKANLAR GÖRÜŞLERİNİ DİLE GETİRDİ'' 

     Bu nedenle, toplantıda, hemen hemen bütün bakanların konuyla ilgili görüşlerini dile getirdiğini anlatan Çiçek, bundan sonraki Bakanlar Kurulu toplantısının konusunun da büyük ölçüde AB süreciyle ilgili olacağını bildirdi. 
     Çiçek, müzakerelerin 3 Ekim 2005'de başlamasıyla bir tarama sürecine girileceğini belirterek, aslında Türkiye'nin bu sürecin daha önce başlamasını arzu ettiğini anımsattı. Çiçek, şöyle konuştu 
     ''Çünkü bu konuda Türkiye, diğer AB müzakerelerine başlamış ülkelere nazaran belli konularda adım atmış ülkedir. Türkiye'nin kendi mevzuatı ile AB müktesebatı arasında uyuşan noktalar ve uyuşmayan noktalar ile ilgili geriye dönük çalışmalar yapılmıştır, ama Türkiye'deki mevzuatın bir kez daha değerlendirilmesiyle ilgili olarak her bakanlığın tarama faaliyetlerine devam etmesi, gözden kaçan hususlar varsa veya yeteri kadar üzerinde yoğunlaşmadığımız konular varsa, bunların bir an evvel tamamlanmasını değerlendirdik. 
     Her bakanlığımızda ya AB Genel Müdürlüğü ya da Daire Başkanlığı söz konusudur. Bu genel müdürlükler ve daire başkanlıkları, her bakanlığın kendi görev alanındaki taramalara devam edecektir. Bu taramalar ortaya çıktıktan sonra, Türkiye'de mevzuatın check-up'ı yapıldıktan sonra, müktesebat ile bizim mevzuatımız arasında hangi konularda farklılık var, bunların hangisi yasal düzenlemeleri gerektiriyor, bunları ortaya koymuş olacağız.'' 
     
     ''BAŞMÜZAKERECİ ÜZERİNDE DURMADIK'' 

     Cemil Çiçek, müzakerelerin kimin başkanlığında nasıl bir modelle yürütüleceği üzerinde bugün durmadıklarını, bunun en son karar verecekleri husus olduğunu belirtti. 
     Çiçek, gelecek toplantıda, Dışişleri Bakanlığı'nın, bundan sonra atılacak adımlar konusunda brifing vereceğini anlattı. 
     AB konusunun, toplumsal değişim ve dönüşümü tetikleyen bir proje olması nedeniyle, yaygın bir AB eğitimine ihtiyaç olduğunu bildiren Çiçek, zaman zaman bu AB mantalitesi ile bağdaşmayan beyan ve kararların ortaya çıkabildiğini, bu nedenle böyle bir eğitime ihtiyaç olduğunu ifade etti. 
     Çiçek, Türkiye'nin AB ile müzakereye erken başlamaya hazır olduğunu belirterek, ''Ancak buna karşılık bazı AB ülkelerinin, Türkiye'nin adaylığıyla da bağlantılı olarak bazı iç problemleri var'' dedi. 
     Çiçek, Bakanlar Kurulu toplantısına ilişkin yaptığı açıklamanın ardından gazetecilerin sorularını yanıtladı. 
     Bir gazetecinin, müzakere sürecinde AB Genel Sekreterliği'nin AB Bakanlığı'na dönüştürülmesinin düşünülüp, düşünülmediği sorusuna Çiçek, konu bazında değerlendirmelerin devam ettiğini belirtti. Bu başlıklar açısından bakıldığında, daha fazla öne çıkacak bakanlıklar bulunduğunu kaydeden Çiçek, bunun başında Tarım ve Köyişleri Bakanlığı'nın geldiğini söyledi. Çiçek, tarım başta olmak üzere birçok ekonomiyle ilgili konuların öne çıktığını bildirdi. 
     Çiçek, müzakere süreci içinde nasıl bir modelle bu işin sürdürüleceğinin önümüzdeki dönemde netleştirileceğini ifade etti. 
     Cemil Çiçek, kamuya 2005 yılında alınacak 48 bin personelin dökümüne ilişkin soruyu yanıtlarken de, 48 bin kadro ihtiyacının, her bakanlığın kendi taleplerinin toplanması sonucu yapıldığını belirterek, uygulanan istikrar programı çerçevesinde, kamuyu istihdam kapısı olarak görmediklerini vurguladı. 
     Geçmişte devlet kadrolarında aşırı bir şişkinlik meydana geldiğini, devlet kaynaklarının kötüye kullanıldığını anlatan Çiçek, ''Biz buna bir sınır getirmeye çalışıyoruz. Emekli olanlardan daha az sayıda personel alıyoruz. Böylece bir tasarrufa da gitmiş oluyoruz'' dedi. 
     Her bakanlığın ihtiyaçlarını Maliye Bakanlığı ve Başbakan Yardımcılığı'na bildirdiğini, ihtiyaçlar göz önüne alınmak suretiyle dengelemenin sağlanmaya çalışıldığını ifade etti. Her bakanlığın olduğundan fazla ihtiyaç bildirdiğini, ancak bu rakamları daha gerçekçi bir zemine oturtmak suretiyle hizmeti de aksatmayacak şekilde kadroları dağıttıklarını anlatan Çiçek, bu defa da böyle olacağını bildirdi. 
     Almanya'da geçmişte ailesi ırkçı saldırıya uğrayan bir Türk kızının güzellik yarışmasında birinci olduğunu hatırlatarak, ''Avrupa'da Türklere yönelik saldırıların devam ettiğini ve buna ilişkin bir girişimde bulunulup, bulunulmayacağını'' soran gazeteciye, Çiçek, Belçika'da 12 Ocak'ta 3 kişinin öldüğü, 2 kişinin yaralandığı yangınla ilgili Dışişleri Bakanı Abdullah Gül'ün bilgi verdiğini söyledi. Olayla ilgilenen Belçika makamlarına teşekkür eden Çiçek, yangının kasten çıkarıldığına dair bir hususun söz konusu olmadığını bildirdi. 
     
     AB 

     AB ile ilgili tarama sürecinin resmi olarak 3 Ekim'de başlayacağına ilişkin hükümete bir tarihin iletilip, iletilmediği yönündeki soruya karşılık Çiçek, normalde müzakere sürecinin 3 Ekim'de başlayacağını, tarama faaliyetinin daha erken başlamasını arzu ettiklerini ifade etti. 
     Müzakerelere başlarken, mevzuatla müktesebatın hangi noktalarda uyuştuğunun açıkça ortaya konulması gerektiğini kaydeden Çiçek, şunları söyledi 
     ''Biz, hazır olduğumuzu, müzakerelerin erken başlaması gerektiğini söylüyoruz. Ancak buna karşılık bazı AB ülkelerinin, Türkiye'nin adaylığıyla da bağlantılı olarak bazı iç problemleri var. Herhalde bir yolu birlikte bulacağız ama netice itibariyle 3 Ekim'de başlayacaktır. Ama ondan sonra bile sürdürülecek olsa tarama faaliyetleri, onu mümkün olduğunca kısaltmak için biz hazırlığımızı şimdiden tamamlayabilirsek bu süreyi olabildiğince kısalmış olacağız.'' 
     
     IRAK 

     Bir operasyonda Kandil Dağı'ndaki PKK kampının fotoğraflarının teröristlerin üzerinde ele geçirmesine ilişkin değerlendirmesini soran gazeteciye Çiçek, toplantıda bu konuyu görüşmediklerini söyledi. 
     Türkiye'nin Irak'a yönelik talep, beklenti ve itirazlarının belli olduğunu vurgulayan Çiçek, bunları, Irak yönetimi ve ABD makamlarına da ilettiklerini anlattı. Çiçek, şunları kaydetti 
     ''Böyle konuştuktan sonra bunlar bizim endişelerimizi haklı çıkaran yeni görüntüler, yeni deliler olabilir. Bu görüntüler olmasaydı dahi bizim olayla ilgili söylediklerimiz bizatihi doğrudur. 
     Terör tüm insanlık için bir tehdittir, suçtur. Bununla başarılı bir mücadele için de bütün ülkelerin işbirliği yapması şarttır. Organize suçlar, insan kaçakçılığı, uyuşturucu kaçakçılığı bütün insanlık için rahatsız edici, tehlike teşkil eden suçlardır. Bunlarla köklü ve netice alınacak bir mücadele ancak işbirliği sayesinde mümkün olabilir. 
     Türkiye olarak herkesle işbirliğini arzu ettik. Bazı ülkeler buna olumlu cevap verdi, bazıları kulak ardı etti. Ama sonra kulak ardı eden ülkeler de zaman zaman bu tehditlerle karşı karşıya kaldı, kendi insanlarını da kaybetti. Son veya bundan sonra meydana gelebilecek görüntü, olay, belge bu işbirliğini zaruretini daha da açık şekilde ortaya koyar. Bu konuda Türkiye'nin ne kadar haklı olduğunu ortaya koyar.'' 
     
     KURBAN DERİLERİ 

     Kurban Bayramı'nda vatandaşların istediği yere derilerini vermesinde bir sakınca olup, olmadığı yolundaki bir soruya da Çiçek, Türkiye'de neyin nasıl yapılacağını anlatan yeteri kadar mevzuat bulunduğunu söyledi. 
     Deri dağıtımının, bu çerçevede yapılması halinde hiçbir problem olmayacağını ifade eden Çiçek, ''Ama insanlar kanunlara uymak yerine alışkanlıklarına göre hareket ederlerse sıkıntı buradan kaynaklanıyor. Herkesin buna riayet ederek ibadetini yapması gerekir. Ayrıca Adalet Bakanlığı'nın bu suç teşkil eder veya etmez diye tabiri caizse fetva almaya yönelik bir beyanata ihtiyaç yoktur'' diye konuştu. 
     Toplantıda, tarım sektörü ve çiftçilerin sorunlarının ele alınıp, alınmadığına ilişkin bir başka soru üzerine Çiçek, doğrudan bu konuyla ilgili konuşmadıklarını, yalnızca AB süreci içinde tarımın önemli bir konu olduğunu, önemli müzakerelerin de bu çerçevede yapılacağını bildiklerini kaydetti. 
     
     IRAK'TAKİ SEÇİM 

     Çiçek, Irak'ta 13 gün sonra yapılacak seçimlere ilişkin Bakanlar Kurulu'nda bir değerlendirme yapıldı mı '' sorusuna karşılık, Türkiye'nin Irak'taki seçim sürecini desteklediğini belirterek, şunları söyledi 
     ''Türkiye olarak seçimlerin yapılmasını arzu ediyoruz. Bugünkü durumun bir an evvel normale dönmesi açısından bu seçim önemlidir. Irak'ta yaşayan tüm insanların da bu seçimlere katılmasını, bu sürecin dışında kalmamasını arzu ediyoruz. 
     Ortamın zorluğunun farkındayız, ama neticede bugünkü kaos ortamının sürmemesi açısından seçimlerin yapılması önemli bir adımdır. Irak'ta önemli bir kesim bu seçimlere katılırsa önemli bir adım atılmış olur. Normalleşmek yolunda ilk virajlar alınmış olur diye düşünüyoruz.'' Bakan Çiçek, kamuya alınacak elemanların AB'ye hazırlık amacıyla mı, yoksa bütçe gereği mi alınacağı yönündeki soru üzerine, her bakanlığın ihtiyacına göre alınacağını söyledi. 
     AB sürecinde bin kadar yöneticinin AB fonlarıyla eğitilip, eğitilmeyeceği sorusu üzerine Çiçek, bu kapsamda, yalnızca kamu personelinin değil, kamuoyunun da bilgilenmesi gerektiğini belirtti. Çiçek, ''İnsanlar ne kadar bilgilenirse şartlara uyum da o kadar kolay olur'' dedi. 
     Her bakanlığın kendi içinde bilgilendirme toplantıları yaptığını anlatan Çiçek, ihtiyaç halinde yurtdışına da personel gönderildiğini söyledi. Çiçek, Türkiye'nin bürokrasisinde bu müzakereleri sürdürecek kadar yetişmiş elemanı olduğunu belirtti. 
     Bir başka soru üzerine de Çiçek, toplantıda Kıbrıs'a ilişkin değerlendirme yapmadıklarını söyledi. 
     Çiçek, ''AB sürecinde kamuoyunun eğitimine yönelik bir çalışma var mı '' sorusuna karşılık, belli ölçüde yapıldığını ancak bunları sistematik hale getirmek gerektiğini, önümüzdeki zaman içinde bunun ortaya koyulabileceğini ifade etti. 
     
</TEXT>
</DOC>
