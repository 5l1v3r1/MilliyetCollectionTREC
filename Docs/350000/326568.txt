<DOC>
<DOCNO> 326568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/yazar/zbirand.html </URL>
<DATE> 2005/03/24/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
ABD'de köktendincilik büyük kavga veriyor 
</HEADLINE>
<TEXT>


ATLANTA 

Amerika'da ilginç bir hava esiyor. 
Irak'ta insanlar ölüyor. Savaşın 2 inci yıldönümü yaşanıyor. Doların durumu dünya'yı kaygılandırıyor. Oysa Amerikan kamuoyu, 41 yaşındaki Terri Schiavo ile meşgul. 15 yıl önce bir kaza sonucu beyin ölümü gerçekleşen Schiavo, suni olarak besleniyor. Ancak son yıllarda artık hiçbir şeyi göremiyor, anlamıyor. Tam bir bitkisel hayatta. Kocası, kadına daha fazla fiziki acı vermemek için, beslenme tüpünün çıkarılmasını isteyince ülke birbirine girdi. Önce anne-baba ayaklandı, ardından dindar gruplar ve muhafazakar çevreler ayağa kalktılar. 
Ancak yerel bir mahkeme gıda tüpünün kapatılabileceğini kararlaştırınca, ülke sarsıldı. Amerika birden bire dinci yüzünü gösterdi. Yıllardır yükselen köktendincilik, parti kadrolarını harekete geçirdi. Senato ve Kongre, şimdiye kadar çok az görülmüş bir uygulamayla, müdahele etti. Yasa çıkarttılar ve bu tip olayları Federal Mahkemenin kararlaştırması gerektiği gibi düzenleme yaptılar. 
Dışarıdan baktığınız zaman, sanki bir cinayet işleniyormuş ve halkın temsilcileri zavallı bir kadını kurtarmak istiyorlarmış gibi bir hava var. 
Kiliseler ayakta, ağlayan rahipler televizyonlarda haykırıyor, dinci gruplar demediklerini bırakmıyorlar. Bush, tatilini yarıda kesip Washington'a dönüyor ve yasa yapıcısının aldığı kararı imzalıyor. 
Biliyordum da, Amerikanın böylesine dinci baskısı altına girdiğini tahmin etmiyordum. 
Amerika'da kimsenin gözü birşey görmüyor. Yapılan anketlerde, ülkenin 56'sı beslenme tüpünün kapatılmasını desteklemesine rağmen, dinci kesimler oralı değiller. 
Köktendincilik görmek isteyenler, bunun Batı dünyasında nasıl yaşandığını öğrenmek isteyenler, vize alabilirlerse şu sıralarda ABD'ye gelmeliler. 



TEZKERE FATURASI YİNE ORTAYA ÇIKARILIYOR Amerikan Silahlı Kuvvetleri Irak'ta daha uzun süre istikrar kuramaz veya ölen Amerikan asker sayısı daha da artarsa, Irak başarısızlığının faturası, korkarım Türkiye'ye çıkarılacak. Hiç değilse, bu faturanın tamamının Bush yönetimi tarafından ödenmemesi için şimdiden Türkiye'nin adı dolaştırılıyor. Bush yönetiminin ağır topları, galiba kendilerine sorumluluk ortağı arıyorlar. En iyi hedef olarakta Türkiye'yi seçmiş gibi görülüyorlar. 
Bu sonuca, önce Savunma Bakanının yardımcısı Paul Wolfovitz, ardından da Bakan Rumsfeld'in son açıklamalarını okuyup vardım. 
Sanki ortak bir dil kullanıyorlar. 
Sanki ortak bir hedef gösteriyorlar 
"Eğer Türkiye, Tezkere'yi 2003'te reddetmeseydi ve ABD Türkiye üzerinden 80 bin asker yollayabilseydi, Saddam yandaşları ve Sunni direnişçiler daha çabuk ve daha önce durdurulabilirlerdi. Direniş bu kadar yaygınlaşmaz ve bu kadar çok Amerikan askeri ölmezdi." 
Bu söylem öylesine etkili oluyor ki, daha şimdiden bir çok think-thank düşünce üreten gruplar , bir çok Bush yanlısı yazar ve yorumcular, başarısızlıktaki "Türkiye faktöründen" söz etmeye başladılar. 
Benim korkum ilerde bu söylemin daha da artacağı ve Amerikanın yakın tarihine geçeceği. Ne zaman, nerede Türkiye'den söz edilse, hemen "Bize kazık atan müttefik" tanımlamasının yapılması. 
Eskiden, ne zaman Türkiye'den söz edilse, akla hemen Kore savaşı gelirdi. Türk askerinin Kore'deki kahramanlıklarından bahsedilir ve Türkiye'yi desteklemek isteyenler de hemen Kore hikayelerini anlatırlardı. 
Şimdi, Türkiye aleyhtarları yeni bir gerekçe bulacaklar galiba. 
Bush yetkilileri haksızlık ediyorlar. Hem demokrasiden söz ediyorlar, hem de TBMM'nin kararını kabullenemiyorlar. Tam aksine sinirleniyorlar ve fatura çıkarıyorlar. Bu fatura, Ermeni Soykırımı ile ilgili yasa taslağının Kongreden geçmesi olmasın. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
