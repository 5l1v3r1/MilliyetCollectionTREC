<DOC>
<DOCNO> 348868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun11.html </URL>
<DATE> 2005/06/04/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Irak mahkeme yetkilisi Saddam Hüseyin moral çöküntüsü içinde 
</HEADLINE>
<TEXT>

     Irak’ın devrik lideri Saddam Hüseyin’i yargılayacak mahkeme heyetinin başkanı, devrik liderin kendisine yöneltilen suçlamalar nedeniyle moral çöküntüsü içinde olduğunu söyledi. 
     Saddam Hüseyin’in yargılanacağı mahkemenin başkanı Raid Cuhi, devrik Irak lideri ve Iraklı 11 eski üst düzey yetkilinin, ömür boyu hapisten idama kadar değişen ceza talebiyle 12 ayrı suçtan yargılanacağını söyledi. 
     Cuhi, merkezi Londra’da bulunan Eşşark el Avsat gazetesine yaptığı açıklamada, Saddam Hüseyin’in kendisine yöneltilen suçlamaların boyutlarını anladığı için moral çöküntüsü içinde olduğunu belirtti. 
     Saddam Hüseyin’in iki ay içinde yargılanmaya başlayacağını kaydeden Cuhi, devrik liderin bazı suçlamalarla ilgili olarak tek başına, bazıları içinse diğer yetkililerle birlikte yargılanacağını ifade etti. 
     Hüseyin’in avukatı Halil El Duleymi, AP’ye yaptığı açıklamada, Cuhi’nin ifadelerini reddetti ve müvekkilinin moralinin yerinde olduğunu söyledi. 
     
</TEXT>
</DOC>
