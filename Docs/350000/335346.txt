<DOC>
<DOCNO> 335346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/dunya/dun04.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumların tanınma oyunu 
</HEADLINE>
<TEXT>


GÜVEN ÖZALP Brüksel 


Rum Yönetimi, AB üyesi olduğundan bu yana gerek Kıbrıs sorunu konusunda gerekse Türkiye'yle ilgili olarak izlediği "zorluk çıkarma" politikalarına bir yenisini ekledi. 26 Nisan'da gerçekleştirilecek olan AB-Türkiye Ortaklık Konseyi toplantısının ortak tutum belgesine "resmi tanımayı ima eden" ifadeler konulmasını istemesi, çalışmaları tıkadı. 
AB üyesi ülkelerin daimi temsilcilerinden oluşan COREPER'e bağlı çalışma grubunda ele alınan metinde, "Türkiye'nin AB ülkeleriyle ilişkilerini normalleştirmesi" çağrısı yapılarak, Kıbrıs'la ikili ilişki kurulması imasında bulunulması sorun çıkaran unsuru oluşturdu. 

Ankara'nın girişimleri 
Metinde Türkiye'yi rahatsız edebilecek bir başka unsuru ise, Ankara Anlaşması'nın tüm üyelere genişleten protokolün 3 Ekim'den önce imzalaması ve bu imzayı "uygulamanın izlemesi" ifadesi oluşturdu. Bu ifadenin "muğlak" olması farklı yorumlanma riski yarattığından Ankara'nın girşimlerine kulak veren İngiltere ve İtalya, "metinle mutabık olmadıklarını" bildirdiler. 
Çalışma grubunda sonuç alınamaması nedeniyle konu bugün COREPER'de bir kez daha ele alınacak. Diplomatik kaynaklar, sorunun bu toplantıda aşılmasını beklediklerini vurguluyorlar. Bu toplantıda da bir sonuç alınamaması halinde görüşmelerin devam edeceği, ancak metnin 25 Nisan'da bir araya gelecek olan AB dışişleri bakanlarının önüne "üzerinde anlaşılmış" şekilde gideceği belirtiliyor. AB kaynakları, "Ortaklık Konseyi tehlikede" söyleminin yersiz olduğunu, bundan önceki "krizler"de olduğu gibi metin üzerinde uzlaşmaya varılacağını ifade ettiler. 


</TEXT>
</DOC>
