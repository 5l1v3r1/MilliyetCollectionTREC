<DOC>
<DOCNO> 345617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun28.html </URL>
<DATE> 2005/05/25/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Zerkavi Irak'tan kaçtı mı 
</HEADLINE>
<TEXT>

     Bir internet sitesinde, Ürdünlü terörist Ebu Musab Zerkavi’nin, yaralı olarak iki Arap doktoruyla Irak’tan kaçtığı öne sürüldü. 
     El Kaide terör örgütünün açıklamalarını yayınlamak için kullanılan internet sitelerinden birinde El Halid lakabıyla açıklama yapan bir kişi, akciğerinde kurşun yarası olan Zerkavi’nin, adı açıklanmayan bir komşu ülkeye kaçtığını ileri sürdü. 
     Bu kişi, Zerkavi’nin kaçtığı bilgisinin, "Irak’taki kutsal savaşçılara yakın ve bu kişilerle temasta olan kardeşlerden" edinildiğini kaydetti. 
     Adlarının açıklanmasını istemeyen Ortadoğulu güvenlik yetkilileri de Associated Press haber ajansına yaptıkları açıklamada, bu bilginin gerçekliğini doğrulayamayacaklarını belirttiler. 
     Zerkavi’nin lideri olduğu Irak El Kaide Cihad örgütünün, dün bir internet sitesinde yayımlanan açıklamasında, Zerkavi’nin yaralandığı belirtilmişti. 
     
     YARDIMCISI ÖLDÜRÜLDÜ 

     Bu arada, Irak güvenlik güçlerinin, Ürdünlü terörist Ebu Musab Zerkavi’nin yardımcılarından birini öldürdüğü bildirildi. 
     Hükümetten yapılan açıklamada, Sabhan Ahmed Ramazan’ın, ülkenin kuzeyindeki Nineveh’de bir kontrol noktası oluşturduğu sırada öldürüldüğü kaydedildi. 
     Açıklamada, Ağa Ebu Saad olarak da bilinen Ramazan’ın, Zerkavi’nin Musul’daki operasyonlarını yürüten Ebu Talha’nın da önde gelen yardımcılarından biri olduğu belirtildi. 
     Hükümet açıklamasında, Ramazan’ın nasıl öldürüldüğü konusunda bilgi verilmedi. 
     
</TEXT>
</DOC>
