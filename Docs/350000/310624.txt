<DOC>
<DOCNO> 310624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/ekonomi/eko01.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczaneler SSK'lılara 10 Şubat'ta serbest olacak 
</HEADLINE>
<TEXT>



Çalışma ve Sosyal Güvenlik Bakanı Murat Başesgioğlu, SSK'lıların 10 Şubat'tan itibaren serbest eczanelerden ilaç almaya başlayacaklarını belirtti. Şubat ayı sonuna kadar uygulamayı tüm Türkiye'ye yaygınlaştıracaklarını bildiren Başesgioğlu, projenin çok kapsamlı olduğunu, bu nedenle geçiş döneminde bazı sorunların çıkmasını doğal karşıladıklarını ifade etti. Bütün sektör temsilcilerinin katılımıyla, önceki gün oldukça kapsamlı bir toplantı yaptıklarını bildiren Başesgioğlu, "Toplantıda, 10 Şubat'tan itibaren bu uygulamaya başlayacağımız teyit edildi" dedi. 
Başesgioğlu, toplantıda, sektör temsilcilerinin sorunlarını dile getirdiklerini kaydederek, bu sorunları takip etmek ve çözüm bulmak amacıyla hem kamu, hem de sektör temsilcilerinden oluşan bir komisyon kurulduğunu ve komisyonun bir an önce göreve başlayacağını ifade etti. SSK hastaneleri bünyesindeki eczanelerin de hizmet vermeye devam edeceğini bildiren Başesgioğlu, ancak hastanelerde yeni eczane açmayı planlamadıklarını kaydetti. 


</TEXT>
</DOC>
