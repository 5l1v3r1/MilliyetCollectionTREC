<DOC>
<DOCNO> 310350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur29.html </URL>
<DATE> 2005/01/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Zülfü Livaneli de aday olmayacağını açıkladı 
</HEADLINE>
<TEXT>

     CHP İstanbul Milletvekili Zülfü Livaneli, 13. Olağanüstü Kurultay'da genel başkanlığa aday olmayacağını açıkladı. 
     Livaneli, Çevre Sokak'taki bürosunda kendisine destek veren milletvekilleriyle birlikte açıklama yaptı. 
     Kurultaya çok gergin bir ortamda ve kamplaşma havasında girildiğini ifade eden Livaneli, milletvekilleri ve il başkanlarından oluşan bir grupla 20 gün önce partiyi bir ''barış projesine'' davet ettiklerini ve ''değişim için tek aday'' formülünü gerçekleştirmeye çalıştıklarını kaydetti. 
     Adaylık açıklamalarının bu barış alternatifini ortadan kaldırdığını belirten Livaneli, şunları söyledi 
     ''İlk günden bu yana söylediğimiz gibi biz CHP'de yeni bir bölünmenin ve kavganın parçası olmak istemiyoruz. Ayrıca, hiç onaylamadığımız bir gergin kurultaydan çıkacak sonucu etkileyerek kaybeden blok tarafından haksız suçlamalara hedef olmak da istemiyoruz. Bu nedenle bize destek veren CHP'lilere teşekkür ediyor, bizi kaygılandıran gelişmelerin yaşanmaması dileğiyle taraf tutmadan mevcut adaylara başarılar diliyor, kurultaya aday olarak katılmıyoruz.'' 
     
</TEXT>
</DOC>
