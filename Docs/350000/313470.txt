<DOC>
<DOCNO> 313470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko31.html </URL>
<DATE> 2005/02/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Enerji içeceklerinde kafein tartışması sürüyor... 
</HEADLINE>
<TEXT>

     Gıda ile ilgili mevzuatın hazırlanmasında görüş alınması için Gıda Kanunu ile oluşturulan Ulusal Gıda Kodeks Komisyonu'nun enerji içecekleri ile ilgili alt komisyonunun, oy çokluğu ile kafein miktarını 350 mg'ye yükselten tebliğin iptalini istediği öğrenildi. 
     Alt komisyona katılan Hacettepe Üniversitesi Eczacılık Fakültesi Eczacılık Fakültesi Toksikoloji Anabilim Dalı Öğretim Üyesi Doç. Dr. Terken Baydar, söz konusu alt komitenin toplantısına 10 civarında bilim adamı ile üretici firmalardan 2 temsilci, ayrıca Tarım ve Köyişleri ile Sağlık bakanlıklarından temsilciler katıldığını söyledi. 
     Doç. Dr. Baydar, toplantılar sırasından bakanlık temsilcilerinin görüş bildirmediğini, bir öğretim üyesi dışında, diğer bilim adamlarının enerji içeceklerinde kafein miktarını 150 mg'den 350 mg'ye yükseltilmesini öngören tebliğin iptali yönünde karar aldığını belirtti. 
     Üretici firma temsilcilerinin ise mevcut tebliği savunduğunu anlatan Doç. Dr. Baydar, ''Alt komisyon, oy çokluğu ile kafein miktarını 350 mg'ye yükselten tebliğin iptaline, 150 mg kafein öngören tebliğe dönülmesine karar verdi. Eğer görüşleri, kararları dikkate alınmayacaksa, kanun ile komisyon kurmanın bir anlamı yok'' dedi. 
     Kafein miktarının 350 mg'den 320 mg'ye düşürülmesinin bilimsel kaygıların giderilmesi açısından yeterli olmadığını vurgulayan Doç. Dr. Terken Baydar, AB'de birçok ülkede yüksek miktarda kafeine izin verilmediğine işaret etti. 
     Kafeinin günlük tüketim sınırının, kişilere göre değişmekle birlikte 300 mg civarında olduğunu hatırlatan Doç. Dr. Baydar, çay, kahve ve çikolatada da kafein bulunduğunu belirterek, enerji içeceklerinin kullanımı halinde doz aşımı riskinin çok fazla olduğunu söyledi. 
     Enerji içecekleri reklamlarının özellikle barlarda ve diskoteklerde tüketimi özendirdiğini, ancak bu içeceklerin dans dahil aktivite sırasında ve alkol ile birlikte tüketiminin büyük risk oluşturduğunu anlatan Doç. Dr. Baydar, ''bu içecekler, suiistimale çok açık'' dedi. 
     Doç. Dr. Baydar, yüksek kafein riski dışında, enerji içeceklerinde bulunan taurin, glukurolakton ve bu kimyasalların birbiri ile etkileşimi konusundaki bilimsel araştırmaların da yetersiz olduğunu belirtirken, söz konusu iceçekler konusunda çok temkinli davranılması gerektiğini vurguladı. 
     Tüketici Hakları Derneği Başkanı Turhan Çakar da, dün düzenlediği basın toplantısında, enerji içecekleri ile ilgili kodeks alt komisyonunun raporunu, mahkemede açıklayacağın bildirmişti. 
     Diğer taraftan Türk Toksikoloji Derneği, Tarım ve Köyişleri Bakanlığı Koruma ve Kontrol Genel Müdürlüğü'ne geçen yıl bir yazı göndererek, yüksek kafeinin risklerine dikkat çekip, enerji içeceklerindeki limitlerin yükseltilmesine karşı olduklarına dair görüşünü bildirmişti. 
     
</TEXT>
</DOC>
