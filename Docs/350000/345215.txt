<DOC>
<DOCNO> 345215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/siyaset/axsiy02.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderlerin maç mesaisi 
</HEADLINE>
<TEXT>


Liverpool ve Milan'ın İstanbul'daki maçında devletin zirvesi İtalya Başbakanı Berlusconi'yle buluşacak. Erdoğan, maç resepsiyonunun arkasından, yarın Berlusconi'yle görüşecek 

Elçin Ergün - Ankara 


Başbakan Recep Tayyip Erdoğan'ın "yakın dostu" İtalya Başbakanı Silvio Berlusconi, İstanbul'a bu kez onursal başkanı olduğu Milan'ın Şampiyonlar Ligi final maçı için gelecek. Ailesini siyaset ve basından uzak tutmaya çalışan Berlusconi'ye bu gezisinde 2 oğlu da eşlik edecek. 
Yarın Milan ve İngiliz Liverpool takımları arasında oynanacak Şampiyonlar Ligi final maçı nedeniyle Avrupa'nın ve Türkiye'nin gözü İstanbul'da olacak. Erdoğan da bu haftaki mesaisinin büyük bölümünü final maçı etkinliklerine ayıracak. Erdoğan, bugün öğleden sonra gideceği İstanbul'da Çırağan Sarayı'nda yapılacak Şampiyonlar Ligi resepsiyonuna ve yemeğine katılacak. 
Erdoğan'ın yarınki programında, Milan'ın onursal başkanı Berlusconi ile bir görüşme de yer alacak. İki başbakan, görüşmenin ardından akşam saatlerinde Atatürk Olimpiyat Stadı'ndaki maçı izleyecek. 

Blair yok, oğlu var 
Maçı Türkiye'den de önemli isimler izleyecek. Genelkurmay Başkanı Orgeneral Hilmi Özkök ve CHP Genel Başkanı Deniz Baykal'ın yanı sıra Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Özden Örnek, Jandarma Genel Komutanı Orgeneral Fevzi Türkeri ile kabineden 3 başbakan yardımcısı ve 9 bakan da statta olacak. 
Gelip gelmeyeceği merak edilen İngiltere Başbakanı Tony Blair'in, yoğun programı nedeniyle Türkiye'ye gelmeyeceği öğrenildi. Blair'in oğlunun ise İstanbul'a geleceği belirtildi. Maça, Arnavutluk Başbakanı Fatos Nano, Milano Belediye Başkanı Gabrielle Albertini, Berlin Belediye Başkanı Klaus Wowereit'in de gelebileceği kaydedildi. 

Hollandalı komutan tebrik etti 

Resmi temaslarda bulunmak üzere Ankara'da bulunan Hollanda Kara Kuvvetleri Komutanı Korgeneral Marcel Urlings, dün Kara Kuvvetleri Komutanı Orgeneral Yaşar Büyükanıt tarafından kabul edildi. Büyükanıt, gazetecilerin Fenerbahçe'nin önceki akşam şampiyonluğa ulaştığını anımsatmaları üzerine Urlings'e dönerek, favori takımının şampiyon olduğunu belirtti. Urlings'in "Evet, sizi tebrik ediyorum" sözleri üzerine de Büyükanıt, "Güvenlikle ilgili değil de futbol konusunda soru soruyorlar" dedi. Urlings, Hollanda askerlerinin Türkiye'nin komutasında K bil'deki Uluslararası Güvenlik Yardım Kuvveti'nde görev yaptığını belirterek, "Birbirimizin deneyimlerinden çok iyi yararlandığımızı düşünüyorum" diye konuştu. 


</TEXT>
</DOC>
