<DOC>
<DOCNO> 304266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/yazar/sazak.html </URL>
<DATE> 2005/01/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP vitrini 
</HEADLINE>
<TEXT>

Ankara 

Kurultaya doğru CHP kulislerinde iki soruya yanıt aranıyor. 
Üçüncü yolun adayı kim olacak 
Baykal, 'parti vitrini'ni değiştirerek 29 Ocak'ta Sarıgül'den kurtulabilecek mi 
Dün 'sürpriz' bir olasılık daha konuşuluyordu CHP liderinin 'kurultay operasyonu' rüşvetle karar aldıkları öne sürülen Yüksek Seçim Kurulu'nun tasfiyesiyle sınırlandırılabilir. Sarıgül aday olmaz Kurultay, Baykal'ın isteği doğrultusunda 'temizlik' yaptıktan sonra, 'seçim'e gerek görmeden dağılabilir 
CHP gibi enerjisini yıllardır içe dönük mücadeleyle, sonu gelmeyen kurultaylarla tüketen bir partide en aykırı senaryoların ortaya atılmasını yadırgamamak gerekiyor. 'Baykal'la devamın' maliyetini sosyal demokrat taban görüyor 
'Ecevit'le başlayan, Sarıgül tartışmasıyla son bulan' 35 yıllık siyasi maratonun ardında, iktidar vaat etmeyen, negatif bir söylemden başka akılda kalan ne var 
CHP'deki bu 'çıpalanma', sola da zarar veriyor. 
Sosyal demokrasi zayıfladıkça, AKP karşısında kitlelerin sığınacağı bir liman bulmak da güçleşiyor. Oysa AB sürecinde Türkiye'nin çağdaş bir sol partiye her zamankinden daha fazla ihtiyaç var. 
CHP, toplumun karşısında böyle bir gereksinimi karşılayacak kadro, program ve lider arayışıyla çıkmak yerine, 'rüşvet' kurultayıyla gündeme geliyor. Bu rahatsızlık kulislere, Sarıgül kadar Baykal'a yönelik bir tepki olarak yansıyor ve 'İkisiyle de olmaz, böyle giderse CHP biter' söylemi ağırlık kazanıyor. 
Seçimli bir kurultay olursa, adayların en az 260 imzayla önerilmesi gerekiyor. 
Üçüncü yolda adayı teke indirme uğraşı gözleniyor. Buna karşılık 'Sarıgül ile Baykal' arasındaki yarışı, 'üçüncü aday'la desteklemenin 'muhalefetin bölünmesi' anlamına geleceği savunuluyor. 
Üçüncü yolda iki aday gözüküyor Meclis'te Zülfü Livaneli, Meclis dışında Hurşit Güneş. 
Derviş'in iki adaya da 'destek sözü' var 
CHP Grup Başkan Vekili Haluk Koç 'Baykal'ın oylarını bölecek' kaygısıyla Genel Merkez tarafından 'tavır almaya' zorlanıyor. 
Baykal, il başkanlarıyla görüşecek ve örgütün desteğini alabilmek için 'vitrin değişikliği' mesajı verecek. Genel Sekreter Önder Sav, kilit isim. Sav, toleranslı davranarak Sarıgül'ün yolunu açtığı, YDK'daki 'rüşvet' skandalına seyirci kalmakla eleştiriliyor. 
Önder Sav'ın Baykal'dan kopması, kurultay dengelerini altüst edebilir. CHP'de 'genel sekreterlerin lideri değiştirmesi' geleneği Önder Sav'la devam eder mi 
Sarıgül'ün de elinde tuttuğu kartlar var. Şişli Belediyesi'yle ilgili yargıdan çıkacak bir son dakika kararı, Baykal'ın 'rüşvet' silahının ters tepmesine yol açabilir. 
CHP'de arayış sürüyor. 



</TEXT>
</DOC>
