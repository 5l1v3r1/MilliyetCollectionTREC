<DOC>
<DOCNO> 343616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun36.html </URL>
<DATE> 2005/05/18/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Afganistan'da kadın TV sunucusu öldürüldü 
</HEADLINE>
<TEXT>

     Afganistan’da 24 yaşındaki başarılı bir kadın televizyon sunucusunun başından kurşunlanarak öldürüldüğü bildirildi. 
     İtalyan Peace Reporter adlı kuruluştan yapılan açıklamaya göre, Kabil’de çalışan İtalyan cerrah Marco Garatti, Şeyma Rezayi isimli kadın sunucunun cesedinin, "Emergency" adlı İtalyan sivil toplum örgütüne ait bir hastanede olduğunu bildirdi. 
     İtalyan sivil toplum örgütü yöneticileri, Afgan kadının başından vurulduğunu belirttiler. 
     Genç sunucu, Kasım 2004’ten bu yana iki genç Afganla birlikte, Said Muhsini adlı bir girişimciye ait ve ABD tarafından finanse edilen Tolo TV’de "Hop" adlı müzik programı sunuyordu. 
     Batı müziği yayınlayan ve Kabil’deki gençlik tarafından ilgiyle karşılanan program, dini kültüre zarar verdiği gerekçesiyle muhafazakarların ve dini kesimin tehdidiyle karşı karşıya kalıyordu. 
     İtalyan sivil toplum örgütünün Peacereporter.net uzantılı bir portalı da bulunuyor. 
     İtalya’nın önde gelen sivil toplum örgütlerinden Emergency adlı kuruluşun, Afganistan, Irak, Sierra Leone ve Kamboçya’da hastaneleri bulunuyor. 
     
</TEXT>
</DOC>
