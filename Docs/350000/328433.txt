<DOC>
<DOCNO> 328433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun06.html </URL>
<DATE> 2005/03/30/ </DATE>
<TIME> 02.23 </TIME>
<AUTHOR>  </AUTHOR>
<HEADLINE>
Bilim adamları, depremi tahmin etmişti 
</HEADLINE>
<TEXT>

     LONDRA DHA 

ENDONEZYA'nın Sumatra Adası açıklarında meydana gelen ve yaklaşık 1000 kişinin ölümüne neden olduğu tahmin edilen depremle ilgili olarak İrlandalı bilim adamları önceki hafta bir uyarıda bulunmuştu. Aralarında Türk bilim adamı Dr. Süleyman Nalbant'ın da bulunduğu Ulster Üniversitesi sismologları, 17 Mart'ta yayınladıkları raporda 26 Aralık'ta Güney Asya'yı vuran 9.0 büyüklüğündeki depremin ardından, Sumatra'nın yaklaşık aynı büyüklükte bir deprem riskiyle karşı karşıya bulunduğunu belirtmişti. 
     
     BÜYÜK FELAKETLE AYNI FAY HATTINDA MEYDANA GELDİ 

     Söz konusu raporda uzmanlar, yarattığı tsunami sonucu 300 bin kişinin ölümüne yol açan depremin bölgedeki fay hatları üzerinde yarattığı basınç nedeniyle Sumatra'nın batısındaki okyanus tabanında büyük bir sarsıntı potansiyeli bulunduğunu ve bunun her an olabileceğini söylemişti. 
     Sumatra Adası açıklarındaki Nias Adası'nda yaklaşık 1000 kişinin ölümüne neden olduğu tahmin edilen 8.7 büyüklüğündeki yeni depremin de, büyük felakete yol açan aynı fay hattı üzerinde gerçekleştiği bildirildi. Uzmanlar buranın, Avustralya Plakası'nın Endonezya civarındaki Sunda fay hattının altına girdiği bölgede bulunduğunu ifade etti. 
     
     BEKLENEN SARSINTI İÇİN İZMİT DEPREMİ ÖRNEK GÖSTERİLMİŞTİ 

     İngiliz Nature dergisinde de yayımlanan Ulster Üniversitesi raporunda, John McCloskey ve ekibi 9.0 büyüklüğündeki felaketin ardından Sumatra ve Sunda fay hatları üzerinde oluşan basınçla, İzmit depremi öncesi Kuzey Anadolu Fay Hattı'nda oluşan basınç arasındaki benzerliği örnek göstermişti. 
     Dergideki araştırmaya göre 26 Aralık'taki deprem sırasında Sumatra-Andaman fay hattında meydana gelen kayma, Sumatra ve Sunda fayları üzerindeki basıncı da artırdı. Sumatra fayı üzerindeki basınç 9 bar yükselirken, Sunda fayı üzerinde 5 barlık bir basınç artışı gözlendi. Bilim adamları İzmit'i vuran 7.4 büyüklüğündeki depremden önce Kuzey Anadolu Fay hattı üzerindeki basıncın da 4 bar yükseldiğini hatırlatmıştı. 
     
</TEXT>
</DOC>
