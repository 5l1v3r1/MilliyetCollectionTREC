<DOC>
<DOCNO> 325942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy33.html </URL>
<DATE> 2005/03/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Aziz Yıldırım TBMM Araştırma Komisyonu'na bilgi verdi 
</HEADLINE>
<TEXT>

     Sporda şiddet, şike ve haksız rekabet iddialarını inceleyen TBMM Araştırma Komisyonu, Fenerbahçe Kulübü Başkanı Aziz Yıldırım'ı dinledi. 
     AK Parti Ankara Milletvekili Haluk İpek başkanlığındaki TBMM Araştırma Komisyonu'na, Büyükşehir Belediyesi Ankaraspor Kulübü Başkanı Hilmi Gökçınar ve Samsunspor Kulübü Başkanı İsmail Uyanık'tan sonra gelen Aziz Yıldırım yaklaşık 1 saat 15 dakika süreyle konuyla ilgili bilgilerini ve önerilerini aktardı. 
     Aziz Yıldırım, TBMM'de otomobilinden indiği noktada bir görevli tarafından karşılanarak komisyon salonuna götürüldü. Yıldırım'ın isteği üzerine medya mensuplarının toplantı salonundan görüntü almalarına izin verilmedi. Yıldırım, toplantı sonrası da kendisini kapıda bekleyen medya temsilcilerini atlatarak diğer kapıdan ayrıldı. 
     Samsunspor Kulübü Başkanı İsmail Uyanık da TBMM Araştırma Komisyonu'nda kendisine yöneltilen soruları yanıtladığını belirtirken, daha fazla bilgi vermekten kaçındı. 
     
</TEXT>
</DOC>
