<DOC>
<DOCNO> 302959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun02.html </URL>
<DATE> 2005/01/03/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Havaalanlarına çakmak yasağı geliyor 
</HEADLINE>
<TEXT>

     NEW YORK DHA 

      ABD'de 11 Eylül saldırılarının ardından sivil havacılığa getirilen anti-terör önlemlerine bir yenisi daha ekleniyor. Yeni önlemler çerçevesinde ABD'deki havaalanlarını kullanacak olan yolcular çakmaklarını kontrol noktasında bırakmak zorunda kalacak. Yeni uygulama şubat ayının 2'nci yarısından sonra yürürlüğe girecek olmasına rağmen, güvenlik görevlilerinin bu süreyi beklemeden yolculara çakmak kontrolü yapmaya başlayabileceği belirtiliyor. 
     Uçaklardaki çakmak yasağı, Kongre'den alel acele geçirilen ve Başkan George Bush tarafından onaylanan tartışmalı İstihbarat Reformu Yasası'nın bir parçası. ABD Ulaşım Güvenliği İdaresi ise TSA yasağın çakmakların yanı sıra kibritleri bile kapsayacak şekilde genişletilmesini savunuyor. 
     Bu konuda kesin bir karar alınmamış olsa da kibritlerin kontrol noktalarında nasıl tespit edileceği şimdiden tartışılmaya başlandı. Kibritlerin yanı sıra bazı çakmakların X-ışını cihazları tarafından tespit edilememesi, yasağın etkili olup olmayacağının sorgulanmasına neden oldu. TSA yetkilileri yasağın yürürlüğe girmesiyle birlikte sigara içilebilen bölümlere sahip havaalanlarına araçlardakine benzeyen çakmaklar yerleştirilebileceğini düşünüyor. ABD'de bazı havaalanlarında terminal içinde sigara içmek tamamen yasak. 
     
</TEXT>
</DOC>
