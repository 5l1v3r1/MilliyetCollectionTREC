<DOC>
<DOCNO> 317485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun17.html </URL>
<DATE> 2005/02/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
NATO zirvesi başladı, öncelikli dosya Ortadoğu... 
</HEADLINE>
<TEXT>

     NATO üyesi 26 ülkenin devlet ve hükümet başkanlarını bir araya getiren olağanüstü zirve başladı. 
     Türkiye'nin Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül tarafından temsil edildiği zirvenin ilk bölümü, NATO-Ukrayna Komisyonu NUC toplantısından oluşuyor. 
     Ukrayna Devlet Başkanı Viktor Yuşçenko'nun, ittifak üyesi ülkelerin devlet ve hükümet başkanlarıyla bir araya geldiği toplantı çerçevesinde, Ukrayna'daki reformlara verilen destek dile getiriliyor ve bu ülkeyle ''işbirliğini genişletme iradesi'' yansıtılıyor. 
     Ukrayna, bağımsızlığını kazanmasının ardından, 1991 yılında, Avrupa Atlantik Ortaklık Konseyi AAOK çerçevesinde NATO ile işbirliği yapan ülkeler arasına katıldı. NUC, Ukrayna'nın 1997 yılında Madrid zirvesi sırasında NATO ile imzaladığı işbirliği anlaşması çerçevesinde oluşturuldu. İttifak, bu anlaşmayla Ukrayna'nın toprak bütünlüğüne, demokratikleşme sürecine, ekonomik refahına, hükümranlık ve bağımsızlığına destek yükümlülüğü üstlendi. İttifak, 1999'da Kiev'de bir irtibat bürosu açtı. Rusya'nın baştan beri soğuk yaklaşımla izlediği NATO-Ukrayna ilişkileri, savunma, ekonomi ve siyaset alanlarında giderek geliştiriliyor. 
     Ukrayna ile NATO arasında 2002 yılında belirlenen ''Ortak Eylem Planı'', ilişkilerin en önemli adımını oluşturdu. Ukrayna, bu plan çerçevesinde, Avrupa-Atlantik güvenlik yapısına tam katılım hedefini teyit etti ve bu amaçla stratejik yöntemler belirlendi. NUC, Ortak Eylem Planı çerçevesinde kaydedilen gelişmeleri ve Ukrayna'nın attığı reform adımlarını da gözden geçiriyor. 
     NATO üyesi 26 ülkenin devlet ve hükümet başkanları, daha sonra Genel Sekreter Jaap de Hoop Scheffer'in konuşmasıyla açılacak olan müttefikler zirvesine geçecekler. De Hoop Scheffer'i, ''en kıdemli devlet başkanı'' sıfatıyla Fransız Cumhurbaşkanı Jacques Chirac izleyecek. ABD Başkanı George Bush'un konuşmasının ardından öğle yemeğinde devam edecek zirvede, diğer devlet ve hükümet başkanları da söz alacak. 
     Afganistan, Irak, Ortadoğu, transatlantik ilişkiler, terörizme karşı mücadele, Akdeniz diyalogu gibi konuların gündeme alınacağı toplantıda, Başkan Bush'un, İran ve Suriye konularını da gündeme taşıması bekleniyor. 
     ''Transatlantik ilişkilerin tekrar canlandırılmasını'' ve ''müttefikler arasındaki bazı uzlaşmazlıkların giderilmesini'' hedefleyen NATO zirvesinin ardından, Bush'un AB Konseyi'ne geçmesi öngörülüyor. 
     İttifak üyesi ülkelerin dışişleri bakanları da ayrı bir toplantı çerçevesinde bir araya geliyor. Bakanlar, Rusya ile ilişkiler, Balkanlar ve Ukrayna gibi dosyaları ele alacak. 
     
     1 numaralı gündem Ortadoğu 

     Brüksel'de başlayan NATO zirvesi öncesinde ABD Başkanı George Bush ile kahvaltı yapan İngiltere Başbakanı Tony Blair, İsrail-Filistin sorununda bir çözüme ulaşılabilmesi için şimdi tüm şansların mevcut olduğunu söyledi. 
     Blair, ABD Başkanı'nın ''Ortadoğu barış sürecinde ileriye yönelik yolu gösterdiğini'' belirtti ve ''Şimdi bir çözüme ulaşmak için tüm olanaklara sahip olduğumuzu düşünüyorum'' diyerek, çözümün küresel alanda olumlu etkiler getireceğini anlattı. 
     ABD Başkanı George Bush, dün Brüksel'de, Avrupa temaslarının başlangıcında yaptığı konuşmada, ''ilk hedef'' olarak Ortadoğu barışını göstererek sürpriz yarattı. 
     İsrail ve Filistin'i, ''yan yana, barış içinde yaşayan iki demokratik devlet'' olarak görmek istediklerini söyleyen Bush, ''Ortadoğu'ya daha genel bir bakış gereği'' üzerinde de duruyor. 
     Avrupa temaslarını, ''Avrupalı müttefiklerle gerginlikleri gidermek ve daha güçlü bağlar oluşturmak'' amacıyla yaptığı varsayılan ve konuşmalarında Avrupalı müttefiklere ''işbirliği'' öneren Bush, İran, Irak, Suriye gibi konuları gündeme taşırken, Avrupalıların öncelik vermekte ısrarlı oldukları ''diplomatik diyalog'' yöntemine karşı olmadığı, ancak ''diğer seçenekleri'' hiçbir zaman gözardı etmeyeceği mesajını yansıtıyor. 
     Bush ziyaretinin ikinci gününde, ''tavizkar'' tarafın ABD değil Avrupa kanadı olduğu gözlemleniyor. Özellikle AB'liler, Washington'ın Irak konusunda ısrarlı beklentilerini mümkün olduğu kadar karşılamak için acil kararlar aldılar. En karşıt ülkeler arasında bulunan Belçika, NATO'nun Irak operasyonuna asker ve para aktarırken, AB Konseyi de dün, Iraklı güvenlik birimlerinin eğitilmesine yönelik NATO operasyonuna kapsamlı bir AB katılımına yeşil ışık yaktı. 
     Bazı Avrupalı müttefiklerin yoğun ısrarlı muhalefetine rağmen NATO bayrağını İstanbul zirvesinin ardından Irak'a sokturmayı başaran Amerikalılar, şimdi de İttifak'ın Ortadoğu'da rol üstlenmesini sağlamak için ''ön hazırlıklar'' yapıyorlar. Bu kapsamda, ''İsrail ile Filistin arasında bir barış anlaşması imzalanması'' ve ''BM Güvenlik Konseyi'nin istemesi'' halinde, İttifak'ın ''Ortadoğu'da barış ve istikrarı korumak için'' ''rol üstlenebileceği'' görüşü giderek ağırlık kazanıyor. Bu görüşün, bugünkü olağanüstü NATO zirvesinde, ''daha da güçlenerek ve kabul görerek'' teyit edileceği belirtiliyor. 
     
</TEXT>
</DOC>
