<DOC>
<DOCNO> 323193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonsiy05.html </URL>
<DATE> 2005/03/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
DYP'den Mumcu'ya Ölmüş at koşmaz 
</HEADLINE>
<TEXT>

     AKP'den istifa ettikten sonra ANAP'a yönelen Isparta Milletvekili Erkan Mumcu'ya DYP'den, "Ölmüş at koşmaz" mesajı geldi. 
     DYP Genel Başkan Yardımcısı Saffet Kaya Mumcu'nun bir hava yakalayamadığını, yakalamasının da mümkün olmadığını ileri sürdü. "Siyaseten çok ciddi yanlış yapmıştır. Adresi DYP idi. Gelmemekte hata yaptı" diyen Kaya, ANAP'ı da kızdıracak açıklamalarda bulundu. Kaya, "ANAP'ın dirilmesi mümkün değil. Ölüyü diriltmek Allah'a mahsus bir şey. Ölmüş bir at ne kadar kamçılanırsa kamçılansın koşmaz" dedi. 
     DYP Genel Sekreteri Kamil Turan da merkez sağın adresi olduklarını savundu. Turan, Mumcu liderliğindeki bir ANAP'ın DYP'yi etkilemeyeceğini savunurken, "Biz rotamızı tespit etmişiz, milli iradeyi arkamıza almışız. Siyasette bitmişe can vermek çok zordur" dedi. 
     Turan, şunları söyledi 
     "Demokrasilerde kurtarıcılara ihtiyaç yoktur. 
     Demokrasilerde millet iradesini iyi yorumlayan, yol gösterici liderler vardır. Ama mucize yaratan liderlere yer yoktur. Mucizeyi milletin kendisi yaratır." DYP Genel Başkan Yardımcısı Saffet Arıkan Bedük de "Erkan Bey'li ANAP, DYP'ye zarar vermez" derken, iktidarın tek alternatifinin DYP olduğunu öne sürdü. 
     Bedük, "Dolayısıyla DYP'nin menfi etkileneceği kanaatini taşımıyorum. Taban birleşmiştir. Tabanda birliktelik vardır. Her geçen gün bu birliktelik daha da artmaktadır" dedi. 
     
</TEXT>
</DOC>
