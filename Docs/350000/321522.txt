<DOC>
<DOCNO> 321522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy19.html </URL>
<DATE> 2005/03/07/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Gül, Troyka toplantısında reformları sürdürme kararlılığını vurguladı 
</HEADLINE>
<TEXT>

     Türkiye-AB Troykası toplantısında, Dışişleri Bakanı ve Başbakan Yardımcısı Abdullah Gül'ün hükümetin reformları sürdürme kararlılığını vurguladığı, KKTC'ye yönelik tüzüklerin hala geçmemesinden dolayı ise üzüntüsünü dile getirdiği belirtildi. 
     Türkiye ve AB, 17 Aralık'tan sonra düzenlenen ilk Troyka toplantısında geçen süre zarfındaki gelişmeleri gözden geçirerek, müzakerelerin başlayacağı 3 Ekim'e kadar izlenecek yola ilişkin görüş alışverişinde bulundu. 
     Diplomatik kaynaklardan edinilen bilgiye göre, toplantıda Gül, 3 Ekim'e kadarki süreyi iyi kullanmak gerektiğine işaret etti ve karşı tarafa şimdiye kadar yapılan reformları kapsamlı bir şekilde anlattı. 
     Gül, Türk hükümetinin reformları sürdürme kararlılığını kuvvetli bir şekilde vurgulayarak, AB tarafının rahatsızlık dile getirdiği bazı uygulamaların ''etkili ve kapsamlı'' olacağını belirtti. Gül, bununla birlikte, bazı alanlarda acele etmemenin yararlı olacağını, çünkü bu alanlar için daha uzun vadeli düşünmek gerektiğini kaydetti. 
     Toplantıda, Kıbrıs ve Gümrük Birliği Ek Protokolü'nün imzalanması konuları da gündeme geldi. Gül, AB temsilcilerine, Kıbrıs'a ilişkin süreci anlatarak, ''Türk tarafının attığı adımlara karşılık AB'nin verdiği sözlere rağmen, KKTC'ye yönelik tüzüklerin halen geçmemesinden duyduğu üzüntüyü'' dile getirdi. 
     Gül, Ek Protokol'ün imzalanması konusunda bulunulan taahhüdü yineledi, KKTC'ye yönelik karşı taraftan da bazı adımlar beklediklerini belirtti. 
     Görüşmede, NATO-AB stratejik işbirliğine ilişkin pürüzler de ele alındı. Türk tarafı, Kıbrıs Rum kesiminin bu konuyu siyasi amaçlı kullanmasından duyduğu rahatsızlığı iletti. 
     Edinilen bilgiye göre, Rehn, Türkiye'ye ilişkin AB Komisyonu tarafından hazırlanacak belgelerde gecikmenin Fransa'da yapılacak referandumdan kaynaklandığını söyledi. 
     
</TEXT>
</DOC>
