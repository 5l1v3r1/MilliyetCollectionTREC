<DOC>
<DOCNO> 328947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko64.html </URL>
<DATE> 2005/03/31/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Özince Durduk yerde birleşme olmaz ki, modadır diye 
</HEADLINE>
<TEXT>

     İş Bankası Genel Müdürü Ersin Özince, bankacılık sektöründe durduk yerde, modadır diye birleşme olmayacağını belirterek, ''Birleşmeye karşı değilim ama olursa olur, olmaması bir eksiklik değildir'' dedi. 
     Basın toplantısında gazetecilerin sorularını yanıtlayan Özince, iştiraklerinin sayısının 80'den 50'ye indiğini, sayıları azalırken değerlerinin arttığını ifade ederek, hissedarlarının lehine bu konuda değer artırıcı her türlü operasyonu yapacaklarını söyledi. 
     Özince, büyüme ve banka birleşmelerine ilişkin bir soru üzerine, şunları kaydetti 
     ''Büyüme öylesine kuvvetli ki, birleşmeye dair bir ihtiyaç yok. Durduk yerde, modadır diye birleşme olmaz ki. Kesin olan birşey vardır, Türk bankaları yüzde 400'ler civarında büyüyor. Halka açık 4 büyük bankaya bakarsanız çok ciddi büyüme göreceksiniz. Ben birleşmeye karşı değilim ama olursa olur, olmaması bir eksiklik değildir.'' Ersin Özince, her isteyene kredi kartı vermedikleri, İş Bankası'nın çekini de geçmişte her isteyene vermedikleri sözlerine açıklık getirirken, ''Çek karnesi her isteyene vermezdik biz. Çok basit de bir ifademiz vardı, üstünde Atatürk'ün resmi var. Biz, onu herkese, herbir ticaret erbabına vermemeliyiz gibi bir inancımız vardı'' dedi. 
     Özince, başka bir soru üzerine Türk tüketicisini döviz riskine karşı karşıya bırakma gibi bir konuda da çok tutucu olduklarını ifade ederek. ''Biz öyle uzun, 20 sene vadeyle sokaktaki vatandaşa döviz üzerinden konut kredisi gibi konuları düşünmüyoruz'' dedi. 
     Hangi Arap ülkeleriyle bankacılık faaliyetlerini geliştirmek istediklerinin sorulması üzerine Özince, özellikle Kuzey Afrika ve Körfez ülkeleriyle müteahhitlik hizmetlerinde bankacılıkla ilgili sorunlardan bahsedildiğini kaydederek, şöyle devam etti 
     ''Birçok Kuzey Afrika ve Ortadoğu ülkesiyle, 3-4 tane ülke vardı, ülke bazında iş yapmaz duruma gelmek kötü birşey. Bunların hepsini çözdük, bunların içinde Suudi Arabistan, Cezayir var. 
     Körfez'de kurduğumuz Bahreyn şubemiz çok hızlı büyüdü. Öte yandan, bir Arap-Türk bankası ortaklığımız var biliyorsunuz. Libya, Kuveyt, Cezayirli ortaklarla beraber... Bu iştirakımızın da, özellikle Libya ile ilgili kısıtlar kalkmakta biliyorsunuz, çok daha önem kazanacağını düşünüyoruz.'' 
     
     DEVLETİN BORÇLULUĞU 
     Başka bir soru üzerine Özince, devlet borçluluğundan sürekli yakınmanın bir anlamı olmadığını belirterek, şunları kaydetti 
     ''Şikayet edip, protesto edecek bir konum da yok. Kızmanın da alemi yok. Devlet daha çok borçlansın da bize yol, okul yapsın demenin de anlamı yok. Devletin borçluluğu vardır, çoktur. Ama, madem ki azalmaktadır, madem ki rahat çevrilebilmektedir, madem ki ülkenin krebilitesi artmaktadır endişe edecek bir durum olmadığını düşünüyorum. Bu sürecin elden geldiğince yapısal reformların da sürdürülmesi suretiyle kısılmasını diliyorum.'' Özince, banka satın almalarının gündemde olup olmadığının sorulması üzerine, Türklerin yurtdışındaki finans sermayesinin 2.5 milyar dolar olduğuna işaret ederek, şunları kaydetti 
     ''Biz yabancı sermaye bekliyoruz, üstelik finans alanında bekliyoruz. Ah şu geldi, bu geldi haber oluyor. 51 veya 52 tane Türk finansal kuruluşu var. Biz yurtdışına 2.5 milyar dolar finans sermayesi götürmüşüz. Bunlardan bir tanesi de İşbank GmbH, Almanya merkezli bir Avrupa bankası olarak kurulmuştur. Bulgaristan'da şubeyi açacak olan o. Banka satın almayı iştirak üzerinden de yapabiliriz, biz de yapabiliriz. Nitekim yakın geçmişte bu tür ilgilendiğimiz durumlar oldu. Ama, Türkiye'de işlerimiz öylesine yoğun büyüyordu ki, Türk pazarı öyle cazip, öyle verimli ve biz Türkiye'de çok büyük yatırımlara sahip banka olarak öncelikle kendi ev ödevimizi yapmak durumundaydık ki, biz daha çok içeriye konsantre olduk. Çok da büyük bir fırsat kaçırdığımızı düşünmüyoruz. Dışarda büyüme banka satın alma suretiyle de olabilir pek tabii ki.'' Gıda ve akaryakıt gibi ürünlerde taksitlendirme vizyonlarının ne olacağının sorulması üzerine Özince, taksit konusunda bazı kaygılar varsa bunların, bankacılık sisteminin otoritesi ve bankalarca değerlendirilmesinin doğru olacağını düşündüğünü dile getirdi. 
     Kredi kartlarında taksit olayının bankacılık açısından çok büyük bir risk olmadığını, fakat karlılığı da önemli ölçüde azaltan bir uygulama olduğunu belirten Özince, bunun tedricen azalacağını tahmin ettiğini kaydetti. Özince, ''Ancak, rekabet gerektirirse o konuda da neyse gereğini yaparız. Bu konunun tekrar alevlenmeyeceğini ve denge bulunacağını temenni ediyorum'' dedi. 
     
</TEXT>
</DOC>
