<DOC>
<DOCNO> 307421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun05.html </URL>
<DATE> 2005/01/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Washington Post Rice seyyah gibi gezecek 
</HEADLINE>
<TEXT>

     The Washington Post gazetesi, ABD Başkanı George Bush'un ikinci dönem yönetiminde Dışişleri Bakanlığı görevine atanan Ulusal Güvenlik Danışmanı Condoleezza Rice'ın, muhtemelen ABD'nin en çok yabancı ülkeleri ziyaret eden bakanı olacağını yazdı. 
     Gazetede, Glenn Kessler imzasıyla çıkan yorum haberde, ABD Dışişleri Bakanı Colin Powell'ın, son 30 yıldır en az yabancı ülke seyahati yapan bakan olduğuna dikkat çekildi ve yarın Senato Dışilişkiler Komitesi'nde ataması hakkındaki oturuma katılarak ifade verecek Rice'ın, bu açığı kapatmaya çalışacağı belirtildi. 
     Washington Post, 28 Haziran 2003'te Rice'ın, Kudüs'te Filistin yetkilileriyle yaptığı görüşmenin ardından İsrail'in yeni inşa etmeye başladığı güvenlik duvarının sınırlarının, Filistinli çiftçilerin evlerini tarlalarından ayırdığı ve Filistinlilerin büyük kısmını duvar içinde bırakırken, Batı Şeria'daki Yahudi yerleşim yerlerinin yüzde 91'inin duvar dışında bırakıldığını gördüğünü yazdı. 
     Bu görüşmenin ardından İsrailli yetkililerle bir araya gelen Rice'ın, duvarın geçeceği yerle ilgili sıkıntıyı ifade ederek, İsrail hükümetini şoke ettiği ve İsrail Başbakanı Ariel Şaron'dan, Filistinlilerin duyarlılığına saygı gösterecek şekilde sınırları yeniden düzenlemesini istediği anlatıldı. Sonuçta, İsrail rotayı bu şekilde değiştirmeyi kabul etti. 
     Rice'ın bugüne kadar ''perde arkasından'' hareket etmeyi daha çok sevdiği, sadece birkaç denizaşırı seyahat yaptığı, ancak bakan olduktan sonra bunu değiştirmeyi planlandığı belirtildi. 
     Gazeteye konuşan Rice'ın yakın arkadaşı ve eski ABD Başkanı Bill Clinton için çalışan Demokrat Partili Coit D. Blacker, Rice'ın, ortaya çıkan yeni durumlara karşı hızla pozisyonunu düzeltme kapasitesinin bulunduğunu ve hiç karar vermemektense yanlış bile olsa bir karara varmayı tercih ettiğini kaydetti. 
     Condoleezza Rice'ın siyasette ilerlemesinde belirleyici isim olan ABD'nin eski Ulusal Güvenlik Danışmanı Brent Scowcroft, Washington Post'a değerlendirmesinde, Rice'ın yönetimin içinden biri olarak Dışişleri Bakanlığı görevine geçmesinin, ''zor bir geçiş'' olabileceğini kaydetti. Scowcroft, Rice'ın ''çekici'' bir kişiliği olduğunu ve başarılı olabileceğini kaydetti. Ancak Scowcroft, Rice'ın, kendisi gibi ulusal güvenlik danışmanlığından dışişleri bakanlığına geçen deneyimli Henry Kissinger ile bir tutulamayacağını, Kissinger'ın dış politika uzmanlığı ve uluslararası ilişkilerinin çok güçlü olduğunu belirtti. Brent Scowcroft, ''Rice, Rusya ve eski Sovyetler Birliği'nde çok iyi, Avrupa'da iyi, ancak bundan sonrası zor. Kissinger için çok daha yumuşak bir geçişti'' dedi. 
     Gazete, Beyaz Saray kayıtlarına göre Rice'ın, Bush'un birinci döneminde 6 dış ülke ziyareti yaptığını kaydetti. Ancak Amerikalı yetkililer, Rice'ın, ''yüz yüze'' temasın önemine inandığını belirtiyorlar. Bu nedenle Rice, Powell gibi ülke liderleriyle telefonda görüşmek yerine, bu ülkelere seyahat edecek. 
     Rice'ın, yarın Senato Dışilişkiler Komitesi'ndeki oturumu takiben Senato'da yapılacak oylamanın ardından ABD Dışişleri Bakanlığı görevini alması bekleniyor. 
     Washington'daki gözlemciler, Rice için Senato'da yapılacak oylamada problem çıkmasını beklemiyor. 
     
</TEXT>
</DOC>
