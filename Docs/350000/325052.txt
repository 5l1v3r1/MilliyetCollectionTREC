<DOC>
<DOCNO> 325052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/soneko03.html </URL>
<DATE> 2005/03/19/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
80 ülkeye, 200 milyon dolarlık bisküvi ve çikolata... 
</HEADLINE>
<TEXT>

     Türkiye'de bisküvi üretiminin yüzde 60'ının gerçekleştiği Karaman, geçen yıl 80 ülkeye yaklaşık 200 milyon dolarlık bisküvi ve çikolata ihraç etti. 
     Karaman Ticaret ve Sanayi Odası Başkanı Abdullah Bilgin, AA muhabirine yaptığı açıklamada, ''Gıda Kenti'' olarak nitelendirilen Karaman'ın sanayisinin yüzde 90'ını gıda firmalarının oluşturduğunu söyledi. 
     Gıdada öncülüğü ise bisküvinin yaptığını, kentte adını dünyaya duyurmayı başarmış firmaların bulunduğunu dile getiren Bilgin, Türkiye'de üretilen her 5 bisküviden 3'ünün Karaman'dan olduğunu ifade etti. 
     Karaman bisküvi sektörünün 1990'lı yıllarda ihracata yöneldiğini ve ilk yıllarında 12 milyon dolarlık ihracat gerçekleştirdiğini ifade eden Bilgin, ''Sonraki 8 yıl boyunca ihracatımız giderek arttı. Daha sonra başlayan global kriz, sektörü derinden etkiledi. Kriz nedeniyle 2000 yılında Karaman'ın bisküvi ihracatı 40 milyon doların altına kadar indi'' dedi. 
     Bilgin, yurtdışından gelen taleplerle birlikte 2002 yılında toparlanmaya başlayan bisküvi ve çikolata sektörünün ihracatta tekrar ivme kazandığını vurgulayarak, şunları kaydetti 
     ''Giderek artan bisküvi ve çikolata ihracatında Karaman, yurt dışına 2003 yılında 125 milyon dolarlık ürün gönderdi. Yılda 1 milyon 100 bin tonluk üretim kapasitesine sahip Karaman, 2003 yılında bunun sadece yüzde 30'unu kullandı. Bu yıl iç tüketimde de ciddi artış oldu. Karaman bisküvi sektörü, geçen yıl 200 milyon dolarlık ihracat ile eski günlerine dönmenin sevincini yaşadı. Sektör yaklaşık 6 yıl sonra yeniden canlandı ve derin bir nefes aldı.'' 
     
     KARAMAN, 500 MİLYON DOLARI GÖRMEK İSTİYOR 
     Afrika, Avrupa, Türk Cumhuriyetleri ve Ortadoğu'daki 80 ülkenin Karaman bisküvisi yediğini dile getiren Bilgin, sektörün sürekli yeni pazarlar aradığını, bu konuda kendilerinin de destek olduğunu anlattı. 
     Bilgin, güven ve istikrarın yakalandığı Türkiye'de her sektör gibi bisküvi ve çikolata sektörünün de umutlu olduğunu ifade ederek, ''2005 yılında ihracatın 300 milyon dolara ulaşmasını bekliyoruz. Teşvik Yasası kapsamına alınan Karaman'a yeni yatırımlar gelecektir. Bunlarla birlikte Karaman, bisküvi ve çikolatadaki ihracatını 500 milyon doların üzerine taşımayı hedefliyor'' diye konuştu. 
     
</TEXT>
</DOC>
