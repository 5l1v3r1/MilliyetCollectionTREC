<DOC>
<DOCNO> 320797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur09.html </URL>
<DATE> 2005/03/04/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Uçağın enkazına ulaşıldı, 2 pilot şehit oldu... 
</HEADLINE>
<TEXT>

     Hava Kuvvetleri Komutanlığı Genel Sekreterliği, Karabük'te düşen askeri uçağın pilotları Hava Pilot Yüzbaşı Fatih Devravut ve Hava Pilot Üsteğmen Fatih Keskin'in şehit olduğunu bildirdi. 
     Yüzbaşı Devravut ile üsteğmen Keskin'in uçaktan son anda paraşütle atlamayı başardığı ancak ormanlık alanda paraşütlerin ağaçlara takıldığı anlaşıldı. 
     Genel Sekreterliğin yazılı açıklamasında, dün saat 13.00'de 4. Ana Jet Üs Komutanlığı'na Akıncı Ankara ait bir adet F-16D uçağının eğitim uçuşu esnasında henüz belirlenemeyen bir arıza nedeniyle Karabük'ün 15 kilometre güneyine düştüğü belirtildi. 
     
     SON ANDA ATLAMIŞLAR AMA... 

     Karabük Valisi Cemalettin Sevim, ''Pilotlar son dakikada uçaktan atlamalarına rağmen kurtulamamışlar'' dedi. 
     Vali Sevim, Karabük'ün 15 kilometre güneyinde düşen Ankara Akıncı 4'ncü Ana Jet Üs Komutanlığı'na ait F-16D askeri uçağının enkazında incelemelerde bulunmasının ardından Orman İşletme Müdürlüğü'ne bağlı Çiğdemler Tomruk Deposu'nda oluşturduğu karargaha geldi. 
     Sevim, yaptığı açıklamada, kazada Hava Pilot Yüzbaşı Fatih Devravut ve Hava Üsteğmen Fatih Keskin'in şehit olduğunu belirterek, şöyle konuştu 
     ''Şehit olan pilotların cesetleri, arama çalışmalarını sürdüren askerler tarafından bulundu. Uçağın kesin düşüş yeri Burunsuz Köyü Dağ Tarla mevkiidir. Çevre illerden de gelen jandarma timleri ve helikopterlerin yanı sıra arama kurtarma ekipleri sayesinde enkaza rastlanıldı. Helikopterlerden indirilen ekipler söz konusu bölgede ilk yaptıkları incelemelerde cesetleri buldular. Uçağın parçalarının arama çalışmaları sürdürülüyor. Bölgeye gelecek teknik ekip, uçağın düşüş nedeninin tespiti için incelemeler yapacak. Kara kutusu aranan uçak, burun üstü toprağa çakılmış.'' Bu arada, uçağın çevresinde geniş güvenlik önlemleri alan jandarma ekipleri, enkaza gazetecilerin yaklaşmasına izin vermedi. 
     
     UÇAĞIN KARAKUTUSU BULUNDU 

     Karabük Valisi Cemalettin Sevim, Karabük'te düşen Ankara Akıncı 4'ncü Ana Jet Üs Komutanlığı'na ait F-16D askeri uçağının enkazında çalışan askeri ekibin, arama çalışmalarında karakutuyu bulduğunu bildirdi. 
     Vali Sevim, enkazın olduğu Burunsuz Köyü Dağ Tarla mevkiinde askeri ekiplerce çalışmalara devam edildiğini söyledi. 
     Bölgeye Eskişehir'den gelen askeri ekiplerin geri döndüğünü ve Ankara'dan inceleme yapmak için yeni ekibin geldiğini belirten Sevim, şöyle konuştu 
     ''Uçağın enkazının ne zaman kaldırılacağı konusunda bilgi sahibi değilim. Çünkü, bu teknik bir konudur. Ancak, arama çalışmalarında uçağın karakutusu bulundu. Bölge askeri ekibin kontrolü altında, bizden yardım talebinde bulunmaları durumunda ise kendilerine gereken desteği vermeye hazırız.'' Ankara Akıncı 4'ncü Ana Jet Üs Komutanlığı'ndan eğitim uçuşu için dün kalkış yapan F-16D tipi uçak ile irtibat, Karabük'ün Yenice İlçesi semalarında kesilmişti. 

     
</TEXT>
</DOC>
