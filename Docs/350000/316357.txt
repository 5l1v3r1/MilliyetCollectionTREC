<DOC>
<DOCNO> 316357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun15.html </URL>
<DATE> 2005/02/18/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Binlerce kişi Aşure günü yürüyüşü yaptı... 
</HEADLINE>
<TEXT>

     Irak'ın başkenti Bağdat'ta binlerce Şii, Aşure Günü dolayısıyla yürüyüş yaptı. 
     İmam Hüseyin'in öldürülmesini anmak için Bağdat'ın bir ana caddesini dolduran siyahlar içindeki Şiiler, İmam Hüseyin'in adının yazılı olduğu yeşil bayraklar taşıdı. 
     Aralarında kendilerini zincirlerle dövenlerin de bulunduğu kalabalığın yürüyüş yaptığı caddelerde az sayıda polisle Şii partisi Irak İslam Devrimi Yüksek Konseyi'ne IİDYK bağlı milislerden oluşan Bedr Tugayı'nın çok sayıda üyesinin bulunduğu belirtildi. 
     Öte yandan Pakistan'da Aşure Günü dolayısıyla Şii azınlığın güvenliğinin sağlanması için özel eğitimli komandolar görevlendirildi. 
     Geçen yılki Aşure Günü etkinliklerinde şiddet olaylarının kontrolden çıkması ve 50 kadar kişinin ölmesi üzerine bu yıl etkin önlemler alan Pakistan makamları, El Kaide militanlarının yakalanması için eğitilen seçkin komandoları, ülkenin orta kesimlerindeki Multan kenti gibi hassas bölgelere konuşlandıracaklar. 
     Muharrem ayının 10'u olan Aşure Günü yarına rastlıyor. 
     
</TEXT>
</DOC>
