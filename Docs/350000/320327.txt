<DOC>
<DOCNO> 320327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/soneko17.html </URL>
<DATE> 2005/03/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
OPEC Önümüzdeki 2 yıl içinde petrol fiyatları 80 dolara çıkabilir 
</HEADLINE>
<TEXT>

     Petrol ihraç Eden Ülkeler Örgütü'nun OPEC Genel Sekreteri Adnan Şihab Eldin, önümüzdeki 2 yılda içinde petrol fiyatlarının '80 dolar' seviyesine kadar yükselebileceğini söyledi. 
     Kuveyt'te yayımlanan bir gazeteye konuşan Eldin, ''arzla ilgili bir sıkıntı olduğunda, yakın zamanda fiyatların hızlı yükselişle 80 dolara kadar çıkması ihtimal dahilindedir. Böyle bir durumda, fiyatların bu seviyelerde kalıcı olması olası değil. Fakat önümüzdeki iki yıl içinde normal seyri içinde fiyatların 80 doları görmesi beklenebilir'' dedi. 
     OPEC Genel Sekreteri, hızlı fiyat hareketlerine yol açacak arz sıkıntısını ise ''günlük 1-2 milyon varillik üretim gerçekleştiren bir ülkede sevkıyatın durması'' örneğiyle açıkladı. 
     Petrol fiyatlarının 50-60 dolar aralığında bir yıldan uzun süre kalması durumunda yatırımların artırılacağını ve yeni üretimlerin gündeme geleceğini anlatan Eldin, ''bu da fiyatları tekrar geriletir. Ekonominin temel kuralı budur'' şeklinde konuştu. 
     Çin başta olmak üzere, Asya ülkelerinden kaynaklanan talep artışının fiyatların yükselmesinde etkili olduğunu savunan Eldin, OPEC dışındaki ülkelerin üretiminde görülen yavaşlamanın da bu durumu kolaylaştırdığını ifade etti. Genel Sekreter Eldin, Opec'in hızlı hareketler yerine dengeli fiyatlardan ya da kademeli fiyat artışlarından yana olduğunu ifade ederken, New York Borsası'nda ABD hafif petrolü için '40-50 dolar bandında' bir fiyatın herkes için iyi olduğunu savundu. 
     New York Borsası'nda ABD hafif petrolünün varili son işlemlerde 52.87 dolardan satılırken, OPEC'in sepet fiyatı 46.17 dolar seviyesinde bulunuyor. 
     
</TEXT>
</DOC>
