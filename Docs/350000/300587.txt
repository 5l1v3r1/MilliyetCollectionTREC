<DOC>
<DOCNO> 300587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy09.html </URL>
<DATE> 2004/12/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Erbakan, Adli Tıp Kurumu'nun istediği tetkikleri yaptırdı 
</HEADLINE>
<TEXT>

     Kapatılan RP'nin son Genel Başkanı, eski Başbakan Necmettin Erbakan, Adli Tıp Kurumu'nun istediği tetkikleri Numune Hastanesi'nde yaptırdı. 
     ''Kayıp Trilyon'' davasında ''özel belgede sahtecilik'' suçundan aldığı 2 yıl 4 ay hapis cezasının infazını ikinci kez erteletmek için 10 Aralık 2004 tarihinde İstanbul Adli Tıp Kurumu'nda sağlık kontrolünden geçirilen Erbakan, bugün erken saatlerde Numune Hastanesi'nde giderek Adli Tıp'ın istediği tetkikleri yaptırdı. 
     Erbakan'ın, üre, kan, kolesterol ve ciğerlerine ilişkin bazı tahliller yaptırdığı ve kısa bir sürede hastaneden ayrıldığı belirtildi. 
     Adli Tıp Kurumu'nun, tetkik sonuçlarını değerlendirdikten sonra, Erbakan'ın cezasının infazının ertelenip ertelenmemesi konusundaki kesin raporunu, Ankara İnfaz Savcılığı'na göndereceği kaydedildi. 
     Erbakan'ın Numune Hastanesi'nden aldığı sağlık raporu doğrultusunda, 23 Aralık 2003 tarihinden itibaren 1 yıl süreyle cezasının infazının ertelenmesine ilişkin süre dün dolmuştu. 
     
</TEXT>
</DOC>
