<DOC>
<DOCNO> 300599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy21.html </URL>
<DATE> 2004/12/24/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Aksu İşkence ve kötü muamele iddiaları en aza indirildi 
</HEADLINE>
<TEXT>

     İçişleri Bakanı Abdülkadir Aksu, iktidarları döneminde işkence ve kötü muamele iddialarının en aza indirildiğini ifade ederek, ''Ülkemizin insan hak ve özgürlükleri konusundaki standardının AB seviyesine geldiği çok açıktır'' dedi. 
     TBMM Genel Kurulu'nda bakanlığının 2005 yılı bütçesi üzerindeki görüş ve eleştirileri yanıtlayan İçişleri Bakanı Aksu, ülkenin kıt kaynaklarını azami tasarruf ilkesi ve yüksek performans anlayışı içinde kullanmaya özen gösterdiklerini söyledi. 
     Yüksek performansın sağlanması için ön koşulun dünyadaki gelişmelerin yakından takip edilerek, etkin bir yönetim tesis edilmesi olduğunu ifade eden Aksu, bunun için hizmet içi eğitime önem verdiklerini söyledi. Aksu, 2004 yılında, 1508 ayrı hizmet içi eğitim programında, 102 bin 137 personelin eğitimden geçirildiğini bildirdi. 
     
     ''İNSAN HAKLARI AB STANDARDINDA'' 
     İçişleri Bakanı Aksu, Türkiye'de insan hak ve özgürlükleri konusundaki standardın, Meclisin iktidar ve muhalefetiyle gösterdiği çabalarla AB seviyesine geldiğinin çok açık olduğunu ifade etti. Aksu, ''Hükümetimizin gösterdiği siyasal kararlılıkla, 2 yılı aşan bu süre zarfında, bir yandan yasal altyapıyı AB müktesebatına uyumlulaştırırken, öte yandan da kamu hizmet anlayışını batılı standarda ulaştırmaya özen gösterdik'' dedi. 
     Aksu, hükümetleri döneminde işkence ve kötü muamele konusunda sıfır hoşgörü gösterdiklerini ve ortaya atılan tüm iddiaların üzerine gittiklerini ifade etti. Aksu, bunun sonucunda da işkence ve kötü muamele iddialarında çok ciddi azalma sağladıklarını bildirdi. 
     Abdülkadir Aksu, hükümetin devlet vatandaş ilişkilerini yeni ve daha demokratik bir düzlem içinde ele aldığını ifade etti. Bunu yalnızca, güvenlik alanıyla da sınırlı görmediklerini kaydeden Aksu, ''Tesis etmeye çalıştığımız yeni anlayışta, kamu hizmetinin odağına vatandaşı yerleştirmeye niyetliyiz. Devlet aygıtını yetki, görev ve sorumluluklar açısından belirli ölçüde yeniden dizayn ederken, vatandaşın kamu hizmetinden en az masrafla ve en kolay nasıl yararlanabileceği sorununu çözümlemeye gayret ediyoruz'' diye konuştu. 
     Aksu, çağdaş bir yönetim altyapısının gereği olarak da teknolojiden azami derecede yararlandıklarını bildirdi. Aksu, bu çerçevede, en önemli e-dönüşüm projelerini birer birer gerçekleştirme çabasında olduklarını söyledi. Aksu, başka projeleri de barındıran Mernis projesiyle, nüfus kayıtlarının kütükler üzerinde tutulmaya başladığı ilk tarih olan 1904 yılından itibaren, kayda alınan 130 milyon künyenin, dijital ortama aktarıldığını, sistemin 2 yıldır sorunsuz çalıştığını ifade etti. 
     İçişleri Bakanı Aksu, toplumun huzur ve güveni ile ülkenin uluslararası itibarı açısından yasadışı göç ve insan ticareti, terörizm, organize suçlar ve uyuşturucu kaçakçılığıyla mücadele üzerinde önemle durduklarını bildirdi. 
     Türkiye'nin coğrafi konumu nedeniyle karşı karşıya kaldığı insan hareketlerinin büyük rakamlara ulaştığını ifade eden Aksu, son 7 yılda yakalanan yasadışı göçmen sayısının 500 bini aştığını söyledi. Yakalananların 166 ayrı ülke uyrukluğuna sahip olmasının, sorunun büyüklüğü konusunda en önemli ipucu olarak değerlendirilebileceğini belirten Aksu, öte yandan bu sürede 5 bine yakın da 34 ayrı ülke uyruğuna sahip insan kaçakçılığı yapan organizatör yakalandığını kaydetti. 
     Türkiye'nin coğrafi konumundan etkilenen bir başka suç türünün de uyuşturucu kaçakçılığı olduğunu kaydeden Aksu, güvenlik birimlerinin etkili mücadelesiyle, gerek yasadışı göç, gerekse uyuşturucu ticaretinde, Türkiye'nin kullanıldığı rotanın değiştiğini söyledi. Aksu, ''Artık kaçakçılar ülkemizin dışındaki rotaları kullanmak zorunda kalmaktadır'' dedi. 
     
     ''SESSİZ SEDASIZ MÜCADELE EDİYORUZ'' 
     Bakan Aksu, hükümet olarak üzerinde ısrarla durdukları konulardan birinin de yolsuzluklarla mücadelenin bir parçası olarak gördükleri çeteler ve organize suç örgütleriyle mücadele olduğunu söyledi. Aksu, şöyle devam etti 
     ''58 ve 59. hükümetlerimiz döneminde sessiz sedasız, hiç gürültü koparmadan çetelerle mücadele ediyoruz. Çete mensuplarını teker teker yakalayarak adalete teslim ediyoruz. Hükümetimiz döneminde, organize suç şebekelerine yönelik operasyonlar, yurdun 7 bölgesinde 37 ilimizde gerçekleştirilmiştir. Yapılan 472 operasyon ile organize suç örgütlerine büyük ölçüde darbe vurulmuştur.'' Türkiye'nin neredeyse son 35 yılını terörle mücadeleyle geçirdiğini ifade eden Bakan Aksu, bu uğurda on binlerce insanını kaybettiğini, milyarlarca dolar kaynak kullandığını anımsattı. Aksu, ''Bugün gelinen noktada, çok şükür terörün önemli ölçüde kontrol altına alındığı söylemek imkanına sahibiz. Şimdi daha soğukkanlı olarak meselelerimizi tezekkür etme şansımız bulunmakta'' diye konuştu. 
     
     MUSUL'DA ŞEHİT EDİLEN POLİSLER 
     Bakan Aksu, Musul'da geçen hafta 5 güvenlik görevlisinin öldürülmesiyle sonuçlanan olayın aydınlatılması konusundaki siyasi kararlılıklarının, failler adalete teslim edilinceye kadar devam edeceğini bildirdi. Aksu, güvenlik görevlilerinin ellerinde silah bulunmadığı yolunda görüşlerin ifade edildiğini ancak bunun doğru olmadığını söyledi. Aksu, aksine tam donanımlı olan güvenlik güçlerinin, olay sırasında silahlarıyla karşılık verdiklerinin anlaşıldığını bildirdi. Aksu, ayrıca, güvenlik güçlerinin cenazelerinin dahi helikopterle getirilemediğini belirterek, bunun güvenlik açısından büyük sakınca doğuracağının ifade edildiğini bu nedenle cenazelerin karayoluyla Habur'a getirildiğini, oradan askeri helikopterle Diyarbakır'a, daha sonra uçakla Ankara'ya getirilebildiğini belirtti. 
     1. sınıf idare amirliği ile ilgili yasa tasarısının TBMM'nin gündeminde bulunduğunu söyleyen Aksu, çıkarılan yasalarla ''valilerin yetkilerinin ellerinden alındığı'' yolundaki değerlendirmelerin doğru olmadığını söyledi. Aksu, aksine valilerin daha da güçlendirildiğini, yeni yeni yetkiler verildiğini ifade etti. 
     TBMM Genel Kurulu'ndaki görüşmeler sırasında CHP Balıkesir Milletvekili Sedat Pekel, polisler arasında intihar vakalarının arttığına dikkati çekerek, karakollarda uzman psikolog bulundurulmasını istedi. 
     DYP Denizli Milletvekili Ümmet Kandoğan, İçişleri ve Dışişleri gibi iki önemli bakanlığın bütçesi görüşülürken TBMM Genel Kurulu Salonu'nda çok az sayıda milletvekili bulunmasını eleştirdi. Mülki idare amirlerinin bir bir İçişleri Bakanlığı'ndan ayrıldığını ifade eden Kandoğan, mülki idare amirlerinin ve güvenlik görevlilerinin özlük haklarının iyileştirilmesini istedi. 
     Kandoğan, Musul'da 5 güvenlik görevlisinin öldürülmesine değinirken de daha önce Türkiye'nin Irak'ta kırmızı çizgileri bulunduğu ve bunlardan taviz verilmeyeceğinin söylendiğini ifade ederek, ''Evet, şimdi Irak'ta kırmızı çizgimiz var. Bu kırmızı çizgi maalesef şehitlerimizin kanlarıyla çizildi. Bunun hesabını kim verecek '' dedi. 
     
</TEXT>
</DOC>
