<DOC>
<DOCNO> 307615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur52.html </URL>
<DATE> 2005/01/18/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
Kamyonetten kaçan boğa, 3 kişiyi yaraladı 
</HEADLINE>
<TEXT>

     Konya'da, bindirildiği kamyonetten kaçan bir boğa, yakalamaya çalışanlardan 3 kişiyi yaraladı. 
     Alınan bilgiye göre, Musa Özdemir'in merkez Meram İlçesi Dedekorkut Mahallesi'ndeki hayvan pazarından bin 150 YTL'ye satın aldığı boğa, bindirildiği kamyonetten atlayarak kaçtı. 
     Musa Özdemir ile polis ve belediye ekiplerinin yakalamak için büyük çaba harcadığı boğa, bir süre kaçmayı başardı. 
     Yakalamaya çalışanlardan 3 kişiyi yaralayan boğa, Kılıçarslan Mahallesi'nde bir apartman boşluğuna sıkıştırıldıktan sonra, uyuşturucu iğneyle vuruldu. 
     İğnelerin etkisini hemen göstermemesi nedeniyle kaçışını sürdüren boğa, bir polis aracının üzerine çıktı. Yaklaşık 3 saatlik kovalamacanın ardından iğnelerin etkisini göstermesiyle yere yığılan boğa, kaçtığı kamyonete yeniden yüklenerek götürüldü. 
     
</TEXT>
</DOC>
