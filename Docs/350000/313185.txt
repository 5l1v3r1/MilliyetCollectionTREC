<DOC>
<DOCNO> 313185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo24.html </URL>
<DATE> 2005/02/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Denizlispor, Süper Lig tarihinde ilk kez 6 gollü galibiyet aldı... 
</HEADLINE>
<TEXT>

     Denizlispor Birinci Süper Lig tarihinde ilk kez 6 gollü galibiyet alırken, futbol şube başkanı Turgut Dalaman, ikinci yarıdaki futbolla farklı skoru yakaladıklarını belirtti. 
     Ligde kalma mücadelesi veren Sakaryaspor karşısında maça tutuk başladıklarını ifade eden Dalaman, ilk 10 dakikalık bölümde 2 farklı yenik duruma düşecek hatalar yaptıklarını ve daha sonra toparlanıp öne geçtiklerini söyledi. 
     10 kişi kalan Sakaryaspor'un ilk yarının sonlarında beraberliği yakaladığını hatırlatan Dalaman, ''Moralimizi bozmadık. Rakibin 10 kişi kalmasını iyi değerlendirdik. 2-1'den sonra Sakaryaspor'un risk alarak üzerimize gelmesi de işimizi kolaylaştırdı. İkinci yarıdaki güzel futbolumuzla farklı skoru yakaladık. Forvet oyuncularımız biraz daha başarılı olabilse, skor çok daha farklı olabilirdi'' dedi. 
     
     BULAK'A SAHİP ÇIKTI 

     Bu arada, teknik direktör Giray Bulak'ın maç sonrası ''Keşke fark bu kadar fazla olmasaydı'' sözlerinin eleştirilmesine tepki gösteren Dalaman, şöyle konuştu 
     ''Bazıları oturduğu yerden konuşuyor. Hocamızın sözlerinde art niyet aramanın bir anlamı yok. Maçtan sonra ben kendisine Bu kadar fark olmasa iyiydi. Ligde kalma çabasındaki rakibimizin moralini fazlasıyla bozacak bir sonuç. Bizim de havaya girmemize yol açabilir dedim. Çünkü böyle bir hava bu hafta oynayacağımız Beşiktaş maçı için tehlikeli olur. Bakarsınız biz de bu maçı farklı kaybedebiliriz. Çünkü bu tür sonuçlar futbolun içinde var.'' 

     
</TEXT>
</DOC>
