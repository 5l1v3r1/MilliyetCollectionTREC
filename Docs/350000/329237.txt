<DOC>
<DOCNO> 329237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun33.html </URL>
<DATE> 2005/04/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kırgızistan'da geçici hükümet Akayev'in hatalarını tekrarlıyor 
</HEADLINE>
<TEXT>

     Kırgızistan'ın başkenti Bişkek'teki ayaklanmada öncü rol oynayan gazeteci Melis Eşimkanov, geçici hükümetin, Akayev'in hatalarını tekrarladığını savundu. 
     13 Mart'ta yapılan genel seçimlerde Bişkek'ten aday olan ancak ikinci turda kazanamayan Eşimkanov, düzenlediği basın toplantısında, seçim sonuçlarına yaptığı itirazların kabul edilmediğini belirterek, geçici hükümeti suçladı. 
     Eşimkanov, aynı bölgeden yarışı kazanan Şaripa Sadıbakasova hakkında ''seçim kanununa aykırı davrandığı'' gerekçesiyle açtığı davanın aleyhine sonuçlandığını ifade ederek, ''Bugünkü geçici hükümet, benim meclise girmemi istemiyor'' dedi. 
     Seçmenlerinin hakkının çalındığını ve geçici hükümeti eleştirdiği için meclise girmesinin engellendiğini iddia eden Eşimkanov, 5000 seçmenin sokağa dökülmesine engel olmaya çalıştığını söyledi. Eşimkanov, ''24 Mart'ta yaşanan olayların benzerinin yaşanmasından korkuyorum'' diye konuştu. 
     Melis Eşimkanov, '' geçici Devlet Başkanı Kurmanbek Bakiyev, Askar Akayev'in hatalarını tekrarlıyor. Geçici hükümet tarafından atanan bazı kişilerin bugünkü pozisyonlarını anlayamıyorum. Akayev ile omuz omuza çalışan kişiler, hemen saf değiştirdiler ve Bakiyev'in yanına geçtiler. Düne kadar Akayev'e övgüler yağdıran bu insanlar, şimdi Akayev'e sövüyorlar'' dedi. 
     Milletvekili genel seçimlerinde başkent Bişkek'te altıncı bölgeden aday olan Eşimkanov, ikinci turda kaybetmiş, kazanan rakibinin seçim yasalarını çiğnediğini öne sürerek, dava açmıştı. 
     Eşimkanov, bir yandan hakkını yargıda ararken, diğer yandan da başkent Bişkek'te en yüksek katılımlı ilk mitingi düzenlemişti. 
     
</TEXT>
</DOC>
