<DOC>
<DOCNO> 335872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko21.html </URL>
<DATE> 2005/04/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tüketici Güven Endeksi geriledi... 
</HEADLINE>
<TEXT>

     Tüketici Güven Endeksi bu yılın Mart ayında, bir önceki aya göre yüzde 3.01 azalarak 102.1'e indi. Endeks, Şubat ayında 105.2 düzeyindeydi. 
     Güven endeksindeki düşüş, ''tüketicilerin, mevcut ve gelecek dönem satın alma güçlerine, gelecek dönem genel ekonomik duruma ve iş bulma olanaklarına dair değerlendirmelerinin kötüleşmesinden'' kaynaklandı. 
     Devlet İstatistik Enstitüsü ile Merkez Bankası tarafından her ay ortaklaşa düzenlenen ve tüketicilerin harcama davranış ve beklentilerinin değerlendirildiği Tüketici Eğilim Anketi'nin Mart ayı sonuçları açıklandı. 
     Endeksin alt kalemleri ve değişim oranlarına bakıldığında ise mevcut dönemde satınalma gücü endeksi yüzde 92.3'den 89.8'e, gelecek dönem için satın alma gücü endeksi yüzde 98.7'den 95.8'e, genel ekonomik durum endeksi yüzde 105.5'dan 100.5'e, iş bulma olanakları yüzde 96.8'den 90.5'e indi. 
     Mevcut dönemin dayanıklı tüketim malı satın alma için uygunluğu endeksi ise yüzde 132.8'den 133.6'ya çıktı. 
     
     SATIN ALMA GÜCÜ 
     Ankete katılanların verdiği yanıtlar çerçevesinde, 6 ay öncesine göre şu andaki satın alma gücü kapsamında, kişilerin ''geçen aya göre satın alma gücü ''çok daha iyi'' diyenlerin oranı yüzde 0.7'den yüzde 0.5'ye, ''biraz daha iyi'' diyenlerin oranı yüzde 17.4'den yüzde 16'ya, aynı diyenlerin oranı yüzde 50.4'den yüzde 49.2'ye geriledi. 
     Kişilerin gelecek 6 aylık dönemdeki satın alma gücüyle ilgili beklentilerinde, Mart ayında Şubat ayına göre ''çok daha iyi olacak'' diyenlerin oranı yüzde 0.8'den yüzde 0.7'ye, ''biraz daha iyi olacak'' diyenlerin oranı yüzde 20.6'dan yüzde 19.1'e ''aynı kalacak'' diyenlerin oranı yüzde 51.7'den yüzde 50.1'e indi. 
     
     İŞ BULMA OLANAKLARI 
     Kişilerin gelecek 6 aylık dönemde, Türkiye'de iş bulma olanaklarına ilişkin beklentilerinde bu yıl Mart ayında bir önceki aya göre, ''belirgin olarak artacak'' ile ''aynı kalacak'' diyenlerin oranlarında da düşüş yaşandı. 
     ''Biraz artacak'' diyenlerin oranında bir değişiklik olmaz iken ''biraz azalacak'', ''belirgin olarak azalacak'' diyenlerin oranlarında ise artış oldu. 
     Kişilerin, içinde bulunulan ayın, buzdolabı, TV, mobilya gibi dayanıklı tüketim malları satın almak isteyenler için uygunluğuna ilişkin olumlu düşünceleri, Mart ayında artarak yüzde 49.6'dan yüzde 50.7'ye çıktı. 
     
     TASARRUF ETME OLANAĞI 
     Kişilerin genel ekonomik durum göz önünde bulundurulduğunda, içinde bulunulan dönemin tasarruf etmek Türk Lirası, döviz, altın, mevduat, diğer finansal yatırım araçları vb için uygunluğuna ilişkin düşünceleri kapsamında, ''kesinlikle uygun bir zaman'', ''pek uygun bir zaman değil'' diyenlerin oranında azalma, ''uygun bir zaman'' ile ''kesinlikle uygun bir zaman değil'' diyenlerin oranında da artış yaşandı. 
     Endeksin 100'den büyük olması, tüketici güveninde ''iyimser durum'', 100'den küçük olması tüketici güveninde ''kötümser durum'', 100 olması ise tüketici güveninde ''ne iyimser ne de kötümser durum'' olduğunu gösteriyor. 
     
</TEXT>
</DOC>
