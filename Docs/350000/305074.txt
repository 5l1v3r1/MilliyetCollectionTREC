<DOC>
<DOCNO> 305074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun43.html </URL>
<DATE> 2005/01/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Annan Geleceğe bakalım, hayatta kalanlar için ne yapabiliriz 
</HEADLINE>
<TEXT>

     BM Genel Sekreteri Kofi Annan, uluslararası topluluğun Güney Asya'yı vuran felaketten sonra artık ''geleceğe bakmasını'' istedi. 
     Güneydoğu Asya'da 26 Aralık'ta deprem ve tsunaminin vurduğu ülkelere ziyaretini Maldivler'de tamamlayan Genel Sekreter, ''Artık yüzümüzü geleceğe çevirmeli, hayatta kalanlar için neler yapabileceğimize bakmalıyız'' dedi. 
     Felaket bölgelerindeki çocukların BM'nin yeniden inşa programlarının önceliği olduğunu belirten Annan, bu programların altyapının iyileştirilmesine yönelik olması gerektiğini vurguladı. 
     Annan, geçen Perşembe günü Cakarta'da yapılan uluslararası toplantıda, uluslararası toplumun bölgeye acilen 977 milyon dolar yardım göndermesini istemişti. 
     Bağışçı ülkeler, Güney Asya felaketiyle ilgili olarak yarın Cenevre'de toplanacak. Felakete uğrayan ülkelere yapılacak yardımlar, bu toplantıda somut hale gelecek. 
     
</TEXT>
</DOC>
