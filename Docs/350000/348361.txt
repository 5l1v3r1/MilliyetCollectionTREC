<DOC>
<DOCNO> 348361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas02.html </URL>
<DATE> 2005/06/02/ </DATE>
<TIME> 05.00 </TIME>
<AUTHOR>  </AUTHOR>
<HEADLINE>
İngiliz BBG'sindeki Kemal Şahin, izleyicilerin Türk lokumu oldu 
</HEADLINE>
<TEXT>

     HİLAL YILMAZ Londra DHA 

      İNGİLTERE’de Channel 4 televizyonunda yayınlanan ’Big Brother’ adlı programın Türk yarışmacısı Kemal Şahin, 100 bin sterlin yaklaşık 250 bin YTL ödüllü yarışmanın favorisi olarak gösteriliyor. 
     Yarışmanın yapıldığı eve dansöz kıyafetleri içinde ve makyajlı olarak katılan 19 yaşındaki Şahin, yapılan oylamalar sonucunda birinci sıraya yerleşerek ilk favori isim oldu. Ladbrokes bahis şirketi tarafından yapılan açıklamaya göre de Şahin, evdeki 12 rakibine büyük fark atarak İngiliz halkının gönlünü fethetti. 
     Liverpool’da yaşayan Kemal Şahin, geçen cuma günü başlayan Big Brother yarışmasına renkli dansöz kıyafetiyle gelerek büyük ilgi toplamıştı. 
     
     KEMAL İZLEYİCİLERİN TÜRK LOKUMU’ OLDU 
     Yarışmanın ilk haftasının ardından yapılan oylama sonuçlarını değerlendiren Ladbrokes Sözcüsü Warren Lush, ’izleyicilerin Türk lokumu’ olarak nitelendirdiği Kemal için, "İlginç kıyafetiyle eve geldiği ilk günden itibaren yarışmanın muhtemel galibi olarak görülüyordu" dedi. 
     Şahin, favori gösterilmesinin ardından bu mutluluğunu, önceki hayatında ’fil’ olduğunu iddia eden yarışmacı ev arkadaşı Zimbabveli Makosi ile paylaştı. Şahin, "Eve ilk girdiğim günden itibaren halkın bana sempati duyacağını biliyordum. Dansöz kıyafetiyle eve gelmem işe yaradı" dedi. 
     Liverpool Üniversitesi’nde drama ve İngiliz edebiyatı okuyan Kemal Şahin, program esnasında eşcinsel olduğunu açıklamıştı. Channel 4 televizyonunda yayınlanan yarışma 11 hafta sürecek. 
     
</TEXT>
</DOC>
