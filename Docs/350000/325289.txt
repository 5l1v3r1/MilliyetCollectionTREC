<DOC>
<DOCNO> 325289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/soneko04.html </URL>
<DATE> 2005/03/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
PTT, kredi kartlarından kazanıyor... 
</HEADLINE>
<TEXT>

     İletişim teknolojisinin ilerlediği, mektuplaşmanın yok denecek kadar azaldığı günümüzde PTT, en fazla kredi kartı ekstresi ve cep telefonu faturası taşıyor. 
     PTT Konya Başmüdürü Mustafa Kaplan, AA muhabirine yaptığı açıklamada, Türkiye'de postanın hiçbir zaman önemini kaybetmediğini söyledi. 
     Cep telefonu ve internet kullanımı yaygınlaşmadan önce postanın çok önemli görevler üstlendiğini belirten Kaplan, ''Sevgiliden, çocuğuna özlem duyan anne ve babadan, askerden ve birbirinden uzak kalan akrabalar ile arkadaşlardan mektup taşıyan postacı, adeta dört gözle beklenirdi. İçinde özlem ve sevgiyi taşıdığını bilen postacı, bu duygular içinde taşıdığı gönderiyi adrese zamanında ulaştırmak için çaba harcardı'' dedi. 
     Kaplan, bugün de postacının görevini aynı ciddiyetle yürüttüğünü ifade ederek, şunları kaydetti 
     ''Ancak, şartlar biraz değişti. İletişim teknolojisinin ilerlediği günümüzde mektuplaşma yok denecek kadar azaldı. Bayramlarda gönderilen kartların yerini bile mesajlar ve elektronik postalar aldı. Postacı, eskisi gibi duygu yüklü postalar yerine resmi kurumlar arası yazışmalar, tebligatlar, faturalar ve ekstreler taşıyor.'' Mektupların içeriğini bilmediklerini ancak ne taşıdıklarını anlamalarının zor olmadığını dile getiren Kaplan, ''Taşıdığımız postaların yüzde 80'ini kredi kartı ekstresi ve faturalar oluşturuyor. Bazen, aynı adrese 10'a yakın kredi kartı ekstresi ve 3 farklı cep telefonu faturası taşıyoruz. Biz, verilen gönderiyi zamanında doğru adrese ulaştırmakla görevliyiz. Ekiplerimiz, bu bilinçle hareket ederek, görevini en iyi şekilde yerine getirmeye çalışıyor'' diye konuştu. 
     
</TEXT>
</DOC>
