<DOC>
<DOCNO> 316641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/spor/ygokce.html </URL>
<DATE> 2005/02/19/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kartal'a piyango 
</HEADLINE>
<TEXT>



Gaziantep, Beşiktaş'ın korkulu deplasmanı... Sekiz kez yenilgiye uğradığı rakibinin önüne çıkarken, tedirgin, ürkek ve gergindiler. Ama bu gerginliğin büyümesini Veysel Cihan bireysel çabasıyla önledi. Ali Güneş'in uzun topunu Bouazizi kafayla kalecisine kısa düşürünce Veysel, umulmayan bir çabuklukla kaleci Hasagiç'in üzerine gidip topu çaldı ve golü attı. 
Veysel'in golü Beşiktaş için, piyangodan bulduğu büyük ikramiye gibi... Sonrasında Gaziantepspor'un enerjik, hamleli ve baskılı oyununu izledik. Ev sahibi takım Jaziri ve Lazarov'la üst üste gol pozisyonlarına girerken Beşiktaş'ta hatasız libero Koray, iki stoper İbrahim Toraman ve Çağdaş ile kaleci Cordoba gole izin vermediler. Beşiktaş dün, evet, iyi mücadele etti, yardımlaştı, ama futbol oynadığı asla söylenemez... Hele ki, Ahmed Hassan ile önünde oynayan çift santrfordan Carew'in verimsizliği, tepkisizliği, sık sık yere düşmesi, aldığı topları kaybetmesi, kulübede Rıza Çalımbay ve yardımcılarını, saha içinde ise arkadaşlarını paniğe uğrattı. Bu panik ortamında Beşiktaş'ın gayretli adamı Veysel'in çabaları da arkadaşlarının oyuna katılmaması yüzünden sonuçsuz kaldı. 
Beşiktaşlı futbolcular kazandıkları topları kaybettiler, iyi kullanamadılar... Rakibin ayağındaki toplara, pas trafiğine, hep gecikerek hamle yaptılar. Bu zamanlama hatası belirgin biçimde Gaziantepspor'un karşısında ezici bir faul üstünlüğü sağlamalarına neden oldu. Topla oynamayan, iten - dürten ve rakibini sürekli faulle durduran bir Beşiktaş... 
Bir başka gösterge de oyunun fotoğrafını veriyor. Gaziantepspor, ilk kornerini 16. dakikada kazandı... Beşiktaş aradan tam bir saat geçtikten sonra ilk köşe vuruşunu atabildi Dk.76 . 
Anlaşılanı ve görüneni söyleyeyim... Bu Carew'le Beşiktaş'ın beraberliği sezon sonunda biter. Rıza Çalımbay, Norveçli'yi gelecek yıl kadrodan eler. 
Rıza Çalımbay, ikinci yarıya Carew'in yerine aldığı Okan'la başladı. Sonra Ahmed Hassan'ı Sergen ile değiştirdi. Fizik gücü yetersiz, sağlık sorunları tartışılan Sergen, adıyla ve oyun görüşüyle Gaziantepspor baskısını frenleyen adamdı. En az üç gol pozisyonu yarattı. Dahası ev sahibi takımın hücuma çıkan adam sayısını azalttı. 
Gaziantepspor oyuna altı yabancısıyla başladı ama Nurullah Sağlam yaptığı tüm değişikliklere rağmen oyuna tabelayı etkileyecek bir taktik yorum getiremedi. Bu, son yıllarda hedefleri ve vizyonu küçülen Gaziantepspor'un görüntüsü... 
Veysel'e takım arkadaşları da, takım hocası da teşekkür borçlu... Beşiktaş, Ronaldo, Tümer ve Pancu'nun yokluğunda, futbolsuz bir mücadele ile üç puanı aldı. Zor yolculuktan şen döndüler. Bazen de maçı şans ve kısmetle kazanırsınız. Futbol bu 



</TEXT>
</DOC>
