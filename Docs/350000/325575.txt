<DOC>
<DOCNO> 325575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy04.html </URL>
<DATE> 2005/03/21/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
ABD'deki Türk uzmanlar Edelman'ın istifasına ne dedi 
</HEADLINE>
<TEXT>

     WASHINGTON DHA 

      AMERİKAN düşünce kuruluşlarında çalışan Türk uzmanlar ABD'nin Ankara Büyükelçisi Eric Edelman'ın istifasıyla ilgili farklı yorumlarda bulundu. Uluslararası Stratejik Araştırmalar Merkezi'nin CSIS Türkiye uzmanlarından Bülent Alirıza, Edelman'ın zor bir dönemde Türkiye'de büyükelçilik yaptığını söyledi. The Nixon Center uzmanlarından Zeyno Baran ise, "Edelman başarılı olsa istifa etmezdi" yorumunda bulundu. 
     
     EDELMAN ZOR BİR DÖNEMDE GÖREV YAPTI 
     Alirıza, "Büyükelçi Edelman 1 Mart tezkeresinin geçmemesinin ardından zor bir durumda göreve başladı. Şu andaki ilişkiler o dönemden farklı değil ancak bundan Edelman'ı sorumlu tutmak haksızlık olur" dedi. Bülent Alirıza, Edelman'ın geçmişte ABD Başkan Yardımcısı Dick Cheney'in yardımcısı olduğunu ve Ankara'yla iyi ilişkileri olan bir büyükelçi olarak Türkiye'ye gittiğini ancak bu özel kanalı kullanamadığını belirtti. Edelman'ın bir başka göreve atanmak için istifa ettiğini düşündüğünü belirten Bülent Alirıza, Amerikalı diplomatın Dünya Bankası başkanlığı için adı geçen Savunma Bakan Yardımcısı Paul Wolfowitz'in yerine göreve getirilebileceğini söyledi. 
     ''Türk Amerikan ilişkilerinde gözlenen soğuk hava Washington yönetimi ve Ankara Hükümeti tarafından giderilmeli'' diye konuşan Alirıza, "Ne Ankara'daki Amerikan Büyükelçisi ne de Washington'daki Türk Büyükelçisi bu konuda fazla katkı sağlayamaz" ifadelerini kullandı. Bülent Ali Rıza, Türkiye'de artan Amerikan karşıtlığını da, 11 Eylül'den sonra ABD'nin uyguladığı tek taraflı politikalarına bağladı. 
     
     BAŞARILI OLSA BIRAKMAZDI 
     The Nixon Center uzmanlarından Zeyno Baran ise Edelman'ın Ankara'ya, Türkiye'nin Büyük Ortadoğu Projesi'ndeki BOP rolünü netleştirmek için gittiğini ancak Irak Savaşı'nın ardından Türkiye kamuoyunda oluşan Amerikan karşıtı duyguları frenleyemediğini söyledi. Baran, Ankara'daki diplomatik çevrelerin Eric Edelman'ı Dick Cheney'in bir uzantısı gibi algıladığını da belirtti. "Edelman başarılı olsa istifa etmezdi" diye konuşan Baran, Edelman'ın istifasından sonra Türkiye'nin ABD'den isteklerini muhataplarına duyurma konusunda zorlanacağını savundu. 
     Yeni atanacak büyükelçinin kim ocağı konunda henüz bir isim geçmediğini de söyleyen Baran, "Yeni büyükelçi ilişkileri onarmayı amaçlayan, daha bürokratik bir isim olabilir" diye konuştu. 
     
</TEXT>
</DOC>
