<DOC>
<DOCNO> 307474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko08.html </URL>
<DATE> 2005/01/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
206 milyon liralık borcu, 206 milyon YTL olarak karşısına çıktı 
</HEADLINE>
<TEXT>

     Neşet KARADAĞ DHA 

      YENİ Türk Lirası'na YTL geçişte yaşanan sorunlar, 32 yaşındaki işsiz Ramazan Gülleri'nin Adana'dan Irak'a çalışmaya giderken Habur Sınır Kapısı'nda pasaportuna el konulmasına neden oldu. Kontrol sırasında 206 milyon YTL 206 trilyon lira banka borcu bulunduğu bildirilip çıkışına izin verilmeyince şoke olan Gülleri, yaptığı araştırmada Tasarruf Mevduatı Sigorta Fonu'nun TMSF el koyduğu Pamukbank'a 206 milyon lira, yani 206 YTL kredi kartı borcu olduğunu, hatanın düzeltileceğini öğrenince rahatladı. 
     Uzun süredir işsiz olan Ramazan Gülleri, İncirlik Beldesi'ndeki Irak'a işçi götüren Ser-Ka şirketine başvurdu. Şirket bir grup işçiyi uçakla götürürken, 85 işçi de karayoluyla 13 Ocak günü Irak'a gitmek için yola çıktı. Habur Sınır Kapısı'na gelen işçiler pasaport kontrolünden geçirildi. 84 işçinin pasaportları iade edilirken, Gülleri'nin pasaportuna el konuldu. 
     Görevli polis memurlarının, "Maliye tahdidi nedeniyle 206 milyon YTL borcunuz var Bu yüzden yurtdışına çıkış yasağınız bulunuyor. Pasaportunuza el koyduk. İstanbul TMSF'ye başvuracaksınız'' demeleri üzerine Gülleri, "206 milyon lirayı arkadaşlardan toplar hemen veririm. Irak'a çalışmaya gidiyorum'' diye cevap verdi. Polis memurlarının, "Beyefendi 206 milyon lira değil, 206 milyon YTL yani 206 trilyon lira'' diye bilgi vermeleri üzerine Gülleri şoke oldu. Polis memurlarına, "Siz beni Uzanlar'la mı karıştırıyorsunuz Benim işsiz bir insanım'' diyebildi. 
     Pasaportuna el konulması üzerine Adana'ya dönen Gülleri, bu kez Adana Emniyet Müdürlüğü Yabancılar Şubesi'ne giderek durumla ilgili bilgi almak istedi. 206 milyon YTL 206 trilyon lira borç nedeniyle yurtdışı yasağı konulduğunun bildirilmesi üzerine Gülleri ne yapacağını şaşırdı. 
     İstanbul TMSF'ye telefonla ulaşan Gülleri, durumu ilgililere aktardı. Aldığı cevapta TMSF'nin el koyduğu Pamukbank'a 206 trilyon lira değil 206 milyon lira borcu olduğunu öğrenince Gülleri rahatladı. İşsiz olduğu için Irak'a çalışmaya giderken yeni uygulanmaya başlayan YTL yüzünden tüm işlerinin aksadığını ifade eden Gülleri, "Habur'da ve Adana'daki polisler 206 trilyon' deyince şok olmuştum. Kara kara düşünmeye başladım. Geceleri uyuyamaz olmuştum. TMSF yetkilileri yanlışlığın YTL'den kaynaklandığını anlatınca rahatladım. Irak'a gitmek için arkadaşlardan 400 milyon lira borç almıştım. O para da gitti. Ben de 3 yıl önce çalınan nüfus cüzdanımı çalan kişilerin adıma şirket kurup, borcunu bana yıktığını sanmıştım. Gerçek ortaya çıkınca rahatladım'' dedi. 
     
     RAKAM HATASI DÜZELTİLECEK 
     TMSF yetkilileri, kendi kayıtlarında Gülleri'nin borcunun 206 YTL 206 milyon lira olarak gözüktüğünü, ancak sınır kapılarına bildirilirken YTL'de çevirme hatası yapıldığını, doğru rakamın yeniden ilgili yerlere bildirilerek hatanın düzeltileceğini belirtti. 
     
</TEXT>
</DOC>
