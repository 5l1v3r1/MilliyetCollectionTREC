<DOC>
<DOCNO> 345368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy12.html </URL>
<DATE> 2005/05/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Cumhurbaşkanı Sezer Bakü'ye gitti 
</HEADLINE>
<TEXT>

     Cumhurbaşkanı Ahmet Necdet Sezer, "Komşularımızı batıya bağlayacak bir köprü olarak değerlendirdiğimiz Bakü-Tiflis-Ceyhan Petrol Boru Hattı, Kafkasya ve Hazar Havzası’nda bölgesel işbirliğinin somut bir örneğini oluşturmaktadır" dedi. 
     Cumhurbaşkanı Sezer, Bakü’ye hareketinden önce Esenboğa Havalimanı’nda yaptığı açıklamada, Bakü-Tiflis-Ceyhan Petrol Boru Hattı’na ilk petrolün verilmesi nedeniyle yarın Sangaçal Terminali’nde düzenlenecek törene katılmak üzere Azerbaycan Cumhurbaşkanı İlham Aliyev’in çağrılısı olarak Bakü’ye gittiğini belirtti. 
     Törene, Cumhurbaşkanı Aliyev’in yanı sıra, Gürcistan ve Kazakistan cumhurbaşkanları ve diğer bazı ülkelerin temsilcilerinin katılacağını ifade eden Cumhurbaşkanı Sezer, şunları kaydetti 
     "Türkiye, 21. yüzyılın İpek Yolu olarak sunulan Doğu-Batı Enerji Koridoru’nun en önemli bileşenini oluşturan Bakü-Tiflis-Ceyhan Petrol Boru Hattı’nın gerçekleştirilmesine ön ayak olmuş, bu yönde büyük çaba harcamıştır. Boru hattının bugün itibariyle yüzde 95’inin gerçekleştirilmiş olması, tasarı ortaklarının olduğu kadar Azerbaycan, Gürcistan ve Türkiye’nin de başarısıdır. 
     Türkiye, komşuları Azerbaycan ve Gürcistan’ın uluslararası toplumla her açıdan daha fazla bütünleşmelerine özel önem vermektedir. 
     Bu bağlamda, komşularımızı batıya bağlayacak bir köprü olarak değerlendirdiğimiz Bakü-Tiflis-Ceyhan Petrol Boru Hattı, Kafkasya ve Hazar Havzası’nda bölgesel işbirliğinin somut bir örneğini oluşturmaktadır. 
     Bakü-Tiflis-Ceyhan aynı zamanda, başta Avrupa olmak üzere batı piyasalarının enerji sunum güvenliğine de katkıda bulunacak ve Türk boğazlarından tankerle taşınan tehlikeli madde yükünü hafifletecektir. 
     Türkiye’nin enerji stratejisinin temel öğeleri arasında, coğrafi ve jeostratejik konumundan yararlanarak, petrol ve doğalgaz zengini komşu ülkelerle tüketici pazarları arasında transit ülke ve enerji ticaret merkezi olması yer almaktadır. 
     Günde bir milyon varil ve yılda 50 milyon ton kapasiteye sahip olacak Bakü-Tiflis-Ceyhan Petrol Boru Hattı’nın, Türkiye’nin bu amacına hizmet edeceği gibi aynı zamanda bölgede istikrar ve barış ile Kafkasya ülkelerinin ekonomi alanındaki gelişmelerine katkıda bulunacağına içtenlikle inanıyorum." 
     
</TEXT>
</DOC>
