<DOC>
<DOCNO> 305029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/yazar/toruner.html </URL>
<DATE> 2005/01/10/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Finansal Hizmetler Yasası 
</HEADLINE>
<TEXT>


Finansal Hizmetler Kanunu Tasarısı, Bankacılık Düzenleme ve Denetleme Kurumu BDDK tarafından hazırlandı ve Başbakanlığa gönderildi. Şimdi, tasarıya siyasi tercihler ekleniyor. Siyasi tercihlerden en önemlisini Devlet Bakanı Abdüllatif Şener açıkladı. BDDK'nın önerdiği finansal kurumların tasfiye ve veya faaliyet iznini kaldırma yetkisine, eskiden olduğu gibi "el koyma ve Tasarruf Mevduatı Sigorta Fonu'na TMSF devretme" yetkisi de ekleniyor. Yani, bundan sonra da yabancılar paralarını alabilmek için finansal kurumları TMSF'ye devrettirip, batık banka veya diğer finansal kurumların hem kendi hem de kendileri dışındaki zararlarını da devlete yükleyebilecekler. Oysa, iflas halinde devletin öncelik kazanması kuralı değiştirilerek, devletin bundan sonra banka zararlarını üstlenmesinin önüne geçilebilirdi. 
Aslına bakılırsa, tasarıda gözden geçirilmesi gereken çok daha önemli hususlar var 
a Bankalar ve finansal kuruluşlarla ilgili yasa ve düzenlemeler çok sık değiştiriliyor. Bu durum girişimciler, borsa yatırımcıları ve yöneticiler açısından ciddi belirsizlikler yaratıyor. Artık, kişilere ve günlük ihtiyaca göre değil, gerçek ihtiyaca ve piyasa gereklerine göre, kalıcı bir yasa hazırlamalıyız. 
b Bankacılık sistemimiz kredi kullandıramıyor. Sistemin krediler aktif toplamı oranı Avrupa Birliği ülkeleri arasında en düşüğü. Yasal düzenleme mutlaka kredi kullandırmayı özendirecek biçimde yapılmalı. Bir an önce "kredi piyasası" oluşturulmalı. 
c Finansal Hizmetler Yasası, sadece finansal hizmet verecek kuruluşların nasıl kurulacağını, faaliyet ve denetim esaslarını, faaliyetin nasıl sona ereceğini göstermelidir. Bu nedenle, BDDK ve TMSF teşkilatı, bütçesi, çalışanlarının özlük hakları gibi konular ayrı bir yasayla düzenlenmelidir. TMSF'nin alacak takip işleri ve iştiraklerin yönetimi gibi konular da ayrı bir yasayla ele alınmalıdır. Aksi takdirde, bu konular yeterince tartışılamamaktadır. 
d Yönetim Kurulu içinde, 2 üyeden oluşan bir Denetim Kurulu oluşturulmaktadır. Yönetim ve denetim fonksiyonları, başka denetim mekanizmaları olsa bile birleştirilmemelidir. Üstelik, prensip olarak yönetim kurulu üyeleri finansal kuruluşta tam mesai çalışmamaktadır. 
e Tam mesai çalışmayan Yönetim ve Denetim Kurulu üyelerine, tam mesai çalışan personelden çok daha fazla sorumluluk yüklenmektedir. Sorumluluk nedeniyle, bazı kuruluşlarda Yönetim ve Denetim Kurulu üyeleri her işe müdahale etmeye başlayacak, bu da yönetimde çok başlılığa neden olacaktır. 
Mevcut yasada kamu yararına olduğu savunulsa bile, evrensel hukuk kuralları, Avrupa İnsan Hakları Sözleşmesi ve Anayasa'nın kişi hakları ve aleyhte hükümlerin geriye yürümemesi prensiplerine aykırı hükümler vardır. Bunlar BDDK ve TMSF ile ilgili olarak çıkarılmasını önerdiğimiz yasa çerçevesinde mutlaka düzeltilmelidir. 
Mevcut 5020 sayılı yasa, iyi niyetli yatırımcıların sektöre ilgisini azaltmakta, vasıflı kişilerin sistemde görev almasını engellemektedir. Sistem, ekonominin kredi ihtiyacını karşılamakta yetersizdir. Yeni yasa tasarısı da öyle. 
Gerçek amaç, finansal kuruluşlarımızın yabancıların eline geçmesini özendirmek midir Nedir 



</TEXT>
</DOC>
