<DOC>
<DOCNO> 325286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/soneko01.html </URL>
<DATE> 2005/03/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Toplama bilgisayar kullanıyoruz... 
</HEADLINE>
<TEXT>

     Türkiye'de geçen yıl satılan 1 milyon 250 bin bilgisayarın yarısına yakınını toplama ürünler oluşturuyor. 
     Türkiye Bilgisayar sektöründe önemli bir paya sahip olan Casper'in Kurumsal İletişim Müdürü İsmail Top, A.A muhabirine yaptığı açıklamada, Türkiye'de bilgisayar kullanımının birçok dünya ülkesine oranla çok düşük kaldığını bildirdi. 
     Geçen yıl Türkiye'de yaklaşık 1 milyon 250 adet bilgisayar satıldığını dile getiren Top, ülkede bilgisayarlaşma oranının yüzde 10'un altında olduğunu ifade etti. 
     Nüfusu bizden biraz fazla olan Almanya'da geçen yıl bilgisayar satışlarının 8 milyona ulaştığını vurgulayan Top, şunları kaydetti 
     ''Dünyada olduğu gibi Türkiye'de de ciddi bir rekabet var, ancak satışlar beklenenin çok altında. Bilgisayarlaşma süreci başlayan Türkiye'de yıllık 5 milyon adet olması gereken satış rakamları, henüz 1,5 milyona bile çıkmadı. Satış oranları önceki yıla göre yüzde 30 arttı ancak yeterli değil. Satılan bilgisayarların yarısına yakınını da toplama markasız bilgisayarlar oluşturuyor. Geçen yıl satılan bilgisayarların en az 500 bini toplama ürünlerden oluşuyor.'' 
     
     TOPLAMA ÜRÜNLER, BİLGİSAYARA KÜSTÜRÜYOR 
     Top, talebe bağlı özel olarak üretilen bilgisayarları normal karşıladıklarını ancak pazardan pay kapabilmek uğruna satışa sunulan kalitesiz ürünlerden son derece rahatsız olduklarını anlattı. 
     Toplama ürünlerin markalı bilgisayarlara oranla ucuz satıldığını ancak aradaki farkın çok büyük olmadığını dile getiren Top, ''Markalılara oranla daha sık bozulan toplama bilgisayarlar, uzun dönemde sürekli arıza yapmaları nedeniyle daha pahalıya mal oluyor. Toplama ürünler sürekli arızalanmaları yüzünden tüketiciyi bilgisayara küstürüyor. Sonuçta Türkiye'deki bilgisayarlaşma süreci olumsuz etkileniyor'' dedi. 
     Markasız bilgisayarlar arıza yaptığında tüketicinin karşısında derdini anlatacak bir yetkili ya da kurum bulamadığını belirten Top, ''Garantisi ile piyasaya giren markasıyla üretim yapan firmalar ise ürünlerinin her zaman arkasında. Birçok konuda ücretsiz hizmet veriyoruz. Toplama ürünlerde ise tüketici her zaman cebinden para ödemek zorunda kalıyor'' diye konuştu. 
     Bugün ayakkabı alımında bile bilinçlenen tüketicinin bilgisayar konusunda aynı bilgiye sahip olmadığını ifade eden Top, tüketicinin satın aldığı bilgisayardan en yüksek seviyede verim alabilmesi için toplamalar yerine markalı ürünlere, kendisinden isteneni en iyi şekilde vermeye çalışan bilgisayarlara talep göstermesi gerektiğini söyledi. 
     
</TEXT>
</DOC>
