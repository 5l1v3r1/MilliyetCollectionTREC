<DOC>
<DOCNO> 334468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko37.html </URL>
<DATE> 2005/04/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kilci Petkim hisselerinin 21 Nisan'da işlem görmesi sözkonusu 
</HEADLINE>
<TEXT>

     Özelleştirme İdaresi Öİ Başkanı Metin Kilci, Petkim'in ikincil halka arzında, yurtiçi bireysel yatırımcıların taleplerinin yüzde 30'dan fazlasının karşılandığını, uluslararası yatırımcılar ve yurtiçi kurumsal yatırımcıların taleplerinin karşılanma oranın ise yüzde 23 olduğunu söyledi. 
     Bu arada halka arzdan, iskonto sonrası net 267 milyon dolarlık hasılat elde edildi. 
     Kilci, Petkim Genel Müdürü Kenan Yavuz, Finans Yatırım Genel Müdürü Hüseyin Öztürk ve projeden sorumlu Öİ Başkan yardımcısı Osman İlter ile birlikte düzenlediği basın toplantısında, Petkim'in halka arz sonuçlarını açıkladı. 
     Petkim'in ön talep toplama sürecinde 7.8 kata ulaşan bir talep geldiğini anlatan Kilci, 13-15 Nisan tarihleri arasında toplanan kesin talebin ardından, halka arz sürecinin tamamlandığını söyledi. 15 Nisan'da tahtası kapatılan Petkim hisselerinin 21 Nisan'da, Borsa'da işlem görmesinin söz konusu olduğunu bildirdi. 
     Halka arz için 7-15 Nisan tarihleri arasında uluslararası Road Show'a çıkıldığını anlatan Kilci, 10 ülkede çok çeşitli yatırım fonlarıyla görüşmeler yapıldığını kaydetti. 
     Road Show sonucunda uluslararası yatırımcıların Petkim hisselerine yoğun ilgi gösterdiklerinin görüldüğü vurgulayan Kilci, bunun ardından da yurtdışından yüksek talep geldiğini vurguladı. Uluslararası yatırımcıların taleplerinin yüzde 23'lük bölümünün karşılanabildiğini kaydeden Kilci, ''Bunlar Türk Ekonomisi'nin geleceğine de yatırım yaptı'' diye konuştu. 
     Bu halka arz sürecinin, diğer halka arzlardan farklılık gösterdiğini söyleyen Kilci, 2003-2004'e, bu yılki halka arzlar içinde en büyük montanlı yüksek miktarlı halka arz işlemi olduğunu vurguladı. 
     Petkim'in halka arzındaki hedefin, geliri maksimize etmek olmadığını anlatan Kilci, mülkiyetin tabana yayılması, sermaye piyasalarına derinlik kazandırılması, borsanın gelişimine katkıda bulunması gibi hedeflerin de gözetildiğini, Petkim'in halka arz sonrası uluslararası yatırım fonları tarafından takip edilen birkaç hisse senedinden biri haline geldiğini söyledi. 
     
     PETKİM GENEL MÜDÜRÜ 

     Petkim Genel Müdürü Kenan Yavuz da, halka arz süreciyle birlikte Petkim'de yatırımların devam ettiğini belirtti. 
     Yavuz, Petkim'in öz kaynaklarından gerçekleştirilen 300 milyon doların üzerindeki yatırım harcamasıyla birlikte, toplam kapasitesini yüzde 20 oranında artıracak yatırımların, bu ay içinde devreye alınmasını hedeflediklerini bildirdi. 
     
     TALEBİN YÜZDE 78'İ YURTDIŞINDAN 

     Finans Yatırım Genel Müdürü Hüseyin Öztürk de, Petkim'in halka arzında 279 milyon lot talep geldiğini, bunun da halka arzın 4 katına eşit bir miktar olduğunu açıkladı. 
     Öztürk, 279 milyon lotluk talebin yüzde 22'sinin yurtiçi yatırımcılardan, yüzde 78'nin ise yurtdışı ve kurumsal yatırımcılardan geldiğini bildirdi. 
     Yurtiçinden gelen talebin yüzde 79'nun bireysel yatırımcılardan, yüzde 7'sinin kamu çalışanlarından, yüzde 9'nun yurtiçi kurumsal yatırımcılardan geldiğini belirtti. 
     Kişi sayısı açısından ise halka arzda, yurtiçinden 22 bin 933 yatırımcıdan, yurtdışından ise 121 adet yatırım fonu ve bankadan olmak üzere 23 bin 54 kişiden talep alındığını bildirdi. 
     
     EN FAZLA İLGİ İNGİLİZLERDEN 

     Kesin talepte bulunan yabancı yatırımcıların yüzde 33'nün İngiliz, yüzde 18'nin ABD'li, yüzde 8.2'nin ise Alman olduğunu açıklayan Öztürk, talebin yüzde 39'luk bölümünün ise Avusturya, İsviçre ve İskandinav ülkelerinden geldiğini kaydetti. Öztürk, ikincil halka arzda kullanılan yüzde 4.5'luk ek satış hakkının tamamının yabancı yatırımcılar için kullanıldığını ifade etti. 
     
     SATIŞIN YÜZDE 71.5'İ YABANCILARA... 

     Petkim'in halka arzında satışın yüzde 71.5'nin yurtdışındaki kurumsal yatırımcılara, yüzde 28.5'nin ise yurtiçine satıldığına dikkati çeken Öztürk, halka arzdan iskonto sonrası net 267 milyon dolarlık hasılat elde edildiğini, böylelikle şirket değerinin 771 milyon dolara ulaştığını söyledi. 
     
     TALEPLERİN NE KADARI KARŞILANDI 

     Öte yandan Öztürk'ün verdiği bilgiye göre, yurtiçi bireysel yatırımcılardan gelen 48.4 milyon lotluk talebin 14.9 milyon lotu, kamu çalışanlarından gelen 4 milyon lotluk talebin 2 milyon lotu, Petkim çalışanlarından gelen 2 milyon 746 bin lotluk talebin 1.5 milyon lotluk bölümü karşılandı. 218.7 milyon lotluk yabancı talebin ise 50 milyon lotluk kısmı karşılanmış oldu. 
     Halka arz sonrasında Petkim'in halka açıklık oranı yüzde 38.5'i bulurken, geriye kalan hisseleri, Özelleştirme İdaresi Başkanlığı'nın elinde bulunuyor. 
     Bu arada Petkim'in ilk üç aylık faaliyetleri sonucunda zarar ettiği iddialarının hatırlatılması üzerine Petkim Genel Müdürü Kenan Yavuz, ''Böyle bir şey söz konusu değil ''dedi. 
     Yatırımların tamamlanması için bazı fabrikaların düşük kapasiteyle çalıştırılmak zorunda kalındığını, ancak bunun doğal olduğunu vurgulayan Yavuz, sözlerini ''yıl sonu ve yıl için hedeflerimizin tamamı geçerlidir''diye tamamladı. 

     
</TEXT>
</DOC>
