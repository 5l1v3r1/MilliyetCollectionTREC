<DOC>
<DOCNO> 316197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur31.html </URL>
<DATE> 2005/02/17/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kayıp çobanı baldızı öldürmüş .. 
</HEADLINE>
<TEXT>

     Burdur'un Çeltikçi İlçesi'nde 5 gündür kayıp olduğu bildirilen 33 yaşındaki Veli Dernek'in, baldızı Ş.G. tarafından öldürüldüğü belirlendi. 
     AA muhabirinin aldığı bilgiye göre, Emine Dernek'in Çeltikçi Jandarma Komutanlığı'na başvurarak, eşi Veli Dernek'in 33 11 Şubat'ta Katrancık Dağı Manastır mevkisinde kaldıkları çadırdan ayrıldıktan sonra dönmediğini bildirmesi üzerine jandarma ekiplerince soruşturma başlatıldı. 
     Çeltikçi'de çobanlık yapan Veli Dernek'in telefon kayıtlarını incelemeye alan jandarma ekipleri, Dernek'in, eşinin kız kardeşi Ş.G'yle yoğun cep telefon görüşmesi yaptığını tespit ederek, Ş.G'yi gözaltına aldı. 
     Ş.G, jandarmadaki sorgulaması sırasında, Dernek'i, kendisini rahatsız ettiği için öldürdüğünü itiraf etti. Ş.G'nin ifadesinde, Veli Dernek'i evinin önünde av tüfeğiyle vurarak öldürdüğünü, daha sonra cesedi parçalara bölerek yaktığını, kalan parçaları ise 200 metre ilerideki çeşmede yıkadıktan sonra dağlık alana attığını söylediği öğrenildi. 
     Cinayetin işlendiği bölgede yapılan incelemede, cesede ait olduğu sanılan küçük bir kemik parçasıyla, yanmış kol saati bulundu. Bulunan parçalar, İstanbul Adli Tıp Kurumu'na gönderildi. 
     Halen sorgulaması süren Ş.G'nin, daha önce de iki kez evlendiği, son evliliğinde eşini bıçakladığı için bir süre cezaevinde yattığı öğrenildi. 
     
</TEXT>
</DOC>
