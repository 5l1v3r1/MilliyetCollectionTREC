<DOC>
<DOCNO> 321585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur09.html </URL>
<DATE> 2005/03/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
3 kez otomobil düşen evin çatısına bu kez kamyon uçtu 
</HEADLINE>
<TEXT>

     Bülent CİVANOĞLU- Kemal KAĞAN BURSA, DHA 

      BURSA'da daha önce 3 kez otomobil düşen evin terasına bu kez kamyon düştü. Faciadan kurtulan ev sahibi 35 yaşındaki Yusuf Eskiköylü, "Tesadüfen yaşıyoruz. Belediye tedbir almak için ölmemizi mi bekliyor'' diye yakındı. 
     44 yaşındaki Hüsnü Kırca'nın kullandığı 16 KG 099 plakalı toprak yüklü kamyon, Merkez Yıldırım İlçesi Davutkadı Mahallesi Davutkadı Caddesi'nde yokuş aşağı giderken freni patladı. Kontrolden çıkarak virajı alamayan, kamyon, yolun alt kısmında bulunan 6 çocuk annesi 72 yaşındaki Gülizar Eskiköylü'ye ait evin çatısına uçtu. Kaza sırasında evde televizyon izleyen Gülüzar Eskiköylü, mucize eseri yara almadan kurtuldu. Yaşlı kadın olayın şokundan uzun süre kurtulamayınca, ambulansla hastaneye kaldırılarak tedavi altına alındı. 
     Evde annesiyle birlikte yaşayan Yusuf Eskiköylü, evlerinin çatısına son beş yıl içerisinde 3 kez otomobil düştüğünü belirterek, "bu kez de kamyon düştü. Her gün bu korkuyla yaşıyoruz. Belediyeyi yol kenarına bariyer yapması için defalarca uyardık. Önlem alınması için ölmemizi mi bekliyorlar'' dedi. 
     Dikkatsizlik ve tedbirsizlik sonucu meydana gelen kazayla ilgili soruşturmaya Bursa Cumhuriyet Savcılığınca başlandı. 
     
</TEXT>
</DOC>
