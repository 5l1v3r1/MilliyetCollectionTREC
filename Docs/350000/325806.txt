<DOC>
<DOCNO> 325806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun02.html </URL>
<DATE> 2005/03/22/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
PKK'dan Suriye'ye tehdit Gerekirse silah kullanırız 
</HEADLINE>
<TEXT>

     İhsan DÖRTKARDEŞ DHA 

      BÖLÜCÜ PKK Kongra-Gel örgütünün önde gelen isimlerinden Murat Karayılan, yıllarca örgütün elebaşı Abdullah Öcalan ve diğer yöneticilerine ev sahipliği yapan Suriye'nin kendilerine düşmanca politika izlemeye başladığını, buna son vermeyerek üzerlerine gelmesi halinde silahla karşılık vereceklerini öne sürdü. Karayılan, Türkiye, Suriye, Irak ve İran'daki Kürtler'i tek çatı altında toplayan Demokratik Konfederalizm'i yeni hedef olarak belirlediklerini söyledi. 
     Örgütün internet sitesinde Murat Karayılan ile yapılan röportaja yer verildi. Bölücübaşı Abdullah Öcalan'ın Suriye'den çıkartılması ardından Kürtler'e müdahalenin sürdüğünü, Hafız Esad'ın ölümünden sonra Suriye'nin Esad'ın kendilerine karşı izlediği dostluk politikasının terk edildiğini söyledi. Karayılan, bazı örgüt üyelerinin Türkiye'ye teslim edildiğini anlatırken şöyle devam etti 
     "Suriye, Kürtler'in dostluğunda bırakıp, Türk devletinin dostluğunu esas aldı. Suriye ile Kürtler'in dostlukları, derin kökleri olan ve temelli bir dostluktu. Beşar Esad bunu terk etti. Kürtler, hiçbir zaman Suriye'yi parçalamak gibi bir yaklaşım içine girmedi. Kendi siyasi, ulusal, toplumsal haklarını istiyorlar. Bugün yüzlerce kişi cezaevinde tutuluyor. Kürtler'i tutuklayıp, cezalandırıyor. Suriye bu siyasetini terk etmeli. Suriye bu siyaseti uzun bir süre devam etmez. Şimdiye kadar halktan 8 kişi işkence sonucu öldürüldü. Suriye hükümeti artık şunu net bir şekilde anlamalı Öyle istihbarat ve baskılarla sorunlar çözülmez. Suriye rejimini yıkma gibi yaklaşımımız yok. Rejimin geleceği tehlikede, ama buna rağmen Kürtler'le uğraşmakta. Suriye hükümetinin ne Kürtler'den korkmasını, ne de Kürtler'e baskı uygulamasını istiyoruz.'' Suriye'deki Kürtler'den örgütlenmelerini isteyen Karayılan, 'Güneybatı Kürdistan'olarak nitelendirdiği Suriye'de geleceğin belirsizliklerle dolu olduğunu ifade ederek, "Bunun içinde halkımız kendini örgütlemeli ve kendi geleceğini yaratmak için hazır olmalıdır. Bir askeri savunma gerekirse onun içinde hazırlıklarımız var. Bunun için Kongra-Gel ve HPG PKK'nın silahlı kanadı olarak kendi üzerine düşeni yapacaktır. Apocu hareket için Güneybatı Kürdistan önemli bir rol oynamıştır. Kongra- Gel olarak biz Güney Batı Kürdistan için ne gerekiyorsa yapmaya hazırız'' dedi. 
     
     KONFEDERALİZM 
     Murat Karayılan, son olarak Nevruz gösterileri bahane edilerek İstanbul'da ilk kez bayrağı açılan Demokratik Konfederalizm' olarak nitelendirilen yeni hedeflerini de anlattı. Türkiye, Suriye, Irak ve İran'daki Kürtler'i tek çatı altında birleştirmeyi öngören bu hedef hakkında Karayılan şöyle dedi 
     "Bütün Kürdistan parçaları için Demokratik Konfederalizmi çözüm olarak görmekteyiz. Yeni bir sistemdir. Devleti hedeflemeyen, ama Kürtler'in birliğini yaratabilecektir. Kendi aralarında her zaman ilişkilerin olabileceği ve yaşadıkları devletlerden ayrılmayan bir sistemi uygun buluyoruz. Bunun için konfederalizm daha fazla demokratik ve halkların kardeşliğini ve birliğini derinleştiren bir espriye sahiptir. Biz bunu söylerken federal devlete karşı değiliz, ama konfederalizmin Ortadoğu halkları daha geniş bir demokrasiye sahip ve halklar arasındaki kardeşliği pekiştireceği için en uygun yönetim biçimi olarak değerlendiriyoruz. Suriye yönetimi biraz demokratik olmalı. Kürtler her türlü siyasi hakkını almalı. Kendi kültürü önünde hiç bir engel olamamalı. Toplumsal haklarını her yerde savunmalı.'' 
     
</TEXT>
</DOC>
