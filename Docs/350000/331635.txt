<DOC>
<DOCNO> 331635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/siyaset/axsiy02.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce diplomasi 
</HEADLINE>
<TEXT>


Arınç'ın, Türkiye'nin Ege'de savaş tehdidini kaldırması önerisine, Kardak krizi döneminin Donanma Komutanı Dervişoğlu'ndan sürpriz destek geldi 

Utku Çakırözer - Ankara 


Türkiye'nin, Yunanistan'ın karasularını 12 mile çıkarmasını "casus belli" savaş nedeni sayan kararının sıkıntı yarattığını açıklayan TBMM Başkanı Bülent Arınç'a eski Deniz Kuvvetleri Komutanı emekli Oramiral Salim Dervişoğlu'ndan destek geldi. "Türk ve Yunan orduları arasında diyaloğu başlatan komutan" olarak tanınan Dervişoğlu, Arınç'ın önerisini Milliyet için şöyle değerlendirdi 

KARDAK'TA BARIŞI KONUŞTUK 
Kardak krizinde gördük ki, çağımızda meselelerin savaştan ziyade görüşülerek çözülmesi tercih sebebidir. Ben Deniz Kuvvetleri Komutanı olunca da, Genelkurmay'ın da rızasıyla Yunanlı muhatabımla kendi çapımızda bazı meseleleri ele alma yolunu açtık. Son 6 - 7 yıldır her alanda ilişkilerde yakınlaşma yaşanıyor. 

İKİ TARAF DA YAPAMAZ 
"Casus belli", diplomasinin bittiği yerde başlamalı. O noktaya çok uzağız. NATO içinde müttefikiz, henüz tam üye olmasak bile AB içinde birlikteliğimiz var. En önemlisi, Türkiye'nin hedeflerine ulaşmasında savaşmak akıllıca görünmüyor. Ne Yunanistan "12 mile çıkardım" diyebilir, ne Türkiye "casus belli" gereğini yerine getirebilir. 

VAZGEÇMEK KAZANDIRABİLİR 
Pek fazla olasılığı olmadığını bildiğiniz bir şeyden vazgeçtiğinizi söylemek zarar getirmez. Pozisyonunuza olumlu katkıda bile bulunabilir. 

12 MİL SADECE HUKUK DEĞİL 
Yunanistan'ın 12 mil tezini hayata geçirmesi imk nsıza yakın. Çünkü olay sadece hukuk meselesi değil. Karşılıklı menfaatler gözetilerek sorunlar barışçı yoldan çözülecektir. 

ZAFİYET YARATMAZ 
"Casus belli"nin kaldırılması, Türk donanmasının Ege'deki askeri hazırlık seviyesini etkilemez. Konuşlanma ve kuruluşların yapılanması ancak Kıbrıs sorununun çözülmesi ve Ege'de iki tarafın el sıkışması halinde değişir. 

Birlikte rakı içmişlerdi 

Emekli Deniz Kuvvetleri Komutanı Oramiral Salim Dervişoğlu sağdan ikinci , 2000 yılı nisan ayında, dönemin Yunan Deniz Kuvvetleri Komutanı Yorgos Ioannidis'i İstanbul'da ağırlamıştı. İkili, eşleriyle birlikte Muazzez Ersoy'u dinlemeye gitmiş, kadeh tokuşturmuştu. 

'Meclis açılım yapabilir' 

Kardak krizi sırasında Dışişleri Müsteşar Yardımcısı olan CHP Hatay Milletvekili İnal Batu, Arınç'ın önerisine destek verdi. 
Batu, Milliyet'e şunları söyledi 
"Casus belli kararı yıllarca caydırıcı rol oynadı. Ancak sonrasında iki ülke arasında olumlu gelişmeler yaşandı. Son olarak Yunanistan, 2004 sonuna kadar çözülmemesi durumunda Ege sorunlarının Lahey Adalet Divanı'na götürülmesi şartı için 17 Aralık'ta dayatmada bulunmadı. TBMM kararının kaldırılmasında sakınca yok. Zaten BM ilkelerine göre 'böyle savaş açıyorum' denmez. Buna karşılık Meclis de bir açılım yapabilir. BM yasası da böyle doğrudan doğruya savaş ilan etmeyi uygun bulmadığı için, değişiklik yapılarak onun yerine şu adımın atılmasını öneriyorum Yunanistan'ın karasularını tek taraflı 12 mile çıkarmayacağı konusunda güvence istenmeli, böyle tek taraflı bir uygulamaya geçilmesi durumunda Türkiye'nin emrivakiyi kabul etmeyeceği, bunu da fiili tedbirlerle gösterme kararlılığında olduğu bildirilmeli. 'Fiili tedbir'le kastım, balıkçı tekneleri ya da diğer sivil gemileri göndererek, o bölgenin onlara ait olduğu tezini tanımadığımızı göstermektir. Eğer askeri tacizde bulunurlarsa, bizim de gerekeni yapma kararlılığımız bilinmelidir." 


</TEXT>
</DOC>
