<DOC>
<DOCNO> 329477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas10.html </URL>
<DATE> 2005/04/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tarkan'ın şarkısı Ermenistan'ı karıştırdı 
</HEADLINE>
<TEXT>

     BBC 

Rus bir pop yıldızının başı, Tarkan'ın şarkısını söylediği için Ermenistan'la derde girdi. 
     Orta yaşlı Rus kadınların sevgilisi Filip Kirkorov, Ermenistan konserini iptal etmek zorunda kaldı. 
     Kirkorov, 2001 yılında Türk pop yıldızı Tarkan'ın hit şarkılarından birini seslendirdiği bir CD'yi piyasaya sürmüştü. 
     Rus turistlerin en fazla rağbet gösterdiği ülkelerden biri de Türkiye olduğu için, Tarkan'ın şarkısını tatilde dinleyen Ruslar CD'ye büyük ilgi göstermiş ve CD Rusya'da kapış kapış satılmıştı. 
     Ancak bu CD'nin yayımlanmasının ardından, Kirkorov Ermenistan tarafından 'Ermeni karşıtı' olarak nitelendirilmişti. 
     Şimdi Kirkorov, bu CD'nin çıkmasından dört yıl sonra Ermenistan'la sorun yaşıyor. 
     Kirkorov'un Erivan'da büyük bir konser vermeyi planladığı yönündeki haberler üzerine, Ermenistan'da geniş çaplı protesto gösterileri düzenlendi. 
     Ermenistan, 1915 ile 1923 yılları arasında Anadolu'da kendilerine yönelik soykırım uygulandığını iddia ediyor. 
     Bazı Ermeniler, bu nedenle bu yıl büyük bir anma töreni yapmaya hazırlanılırken, Türk şarkısı söyleyen bir şarkıcının Erivan'a davet edilmesini doğru bulmadıklarını dile getiriyor. 
     Kirkorov'un özür dileme tekliflerinin de bir etki yapmaması ve konser tarihine bir hafta kala, biletlerin sadece üçte ikisinin satılması üzerine de konserin iptal edildiği belirtiliyor. 
     
</TEXT>
</DOC>
