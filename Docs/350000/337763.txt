<DOC>
<DOCNO> 337763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko35.html </URL>
<DATE> 2005/04/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Serdengeçti Reel faizler hala yüksek 
</HEADLINE>
<TEXT>

     Merkez Bankası Başkanı Süreyya Serdengeçti, Plan ve Bütçe Komisyonu üyelerine yaptığı sunumda, Merkez Bankası faiz oranlarını indirerek, reel faizleri kalıcı olarak düşürmenin henüz mümkün olmadığını söyledi. 
     Süreyya Serdengeçti, TBMM Plan ve Bütçe Komisyon üyelerine para ve kur politikaları konusunda bilgi verdi. 
     Serdengeçti, bu hafta Bakanlar Kurulu’nda yaptığı sunuşu Plan ve Bütçe Komisyonu’nda yineledi. Merkez Bankası Başkanı Serdengeçti’nin mevcut ekonomik durumla ilgili olumlu bir tablo çizerken, enflasyon ve faizlerde düşüş eğiliminin sürdürülebilmesi için istikrar politikalarının ve yapısal reformların sürdürülmesi uyarısında bulunduğu belirtildi. 
     Serdengeçti sunumunda, istikrara bağlı olarak nominal ve reel faizlerin düştüğünü belirtirken, "Son 3 yılda reel faizler 22 puan, nominal faizler 53 puan geriledi. Fakat faiz oranları hala yüksek seviyede" dedi. Serdengeçti, mevcut konjonktürde TCMB faiz oranlarını düşürerek faizler genel düzeyini ve reel faiz oranlarını "kalıcı olarak düşürmenin" henüz mümkün olmadığını savundu. 
     Edinilen bilgiye göre Süreyya Serdengeçti, reel faizler düşerken, sıcak para girişinin arttığına dikkat çekti. 
     AKP’li Mustafa Açıkalın’ın "Hem reel faizlerin düştüğünü, hem de sıcak paranın oranının yükseldiğini ifade ediyorsunuz, güvenilir sağlam bir kaynak bulduğu için Türkiye’ye geliyor. Bu ortamdan yararlanıp reel faizleri biraz daha düşürelim" sözleri üzerine Serdengeçti’nin ikisi arasında bağlantı olmadığını savunduğu öğrenildi. 
     Serdengeçti, sunumunda faizlerin daha çok düşürülebilmesinin bağlı olduğu koşulları şöyle sıraladı 
     "Program uygulamaları ile ekonomiye verilen güven ve bekleyişlerdeki iyileşmeye bağlı olarak reel faizler düşecektir. Kamu borç stoku azaltıldıkça ve kamu finansmanı sürdürülebilir bir yapıya kavuştukça, reel faizler daha da düşecektir. Kamunun iç borç stoku ile risk primine bağlı olarak reel faizler arasında aynı yönlü kuvvetli bir ilişki vardır. Yapısal reformlara devam edildikçe ve makroekonomik dengeler daha kuvvetli tesis edildikçe, reel faizler düşecektir." Serdengeçti’nin, sunumuyla ilgili milletvekillerinin yaptığı herşeyin çok güzel gösterildiğine ilişkin eleştiriler üzerine, kendisinin hükümeti eleştirdiği dönemlerin de olduğunu söylediği belirtildi. 
     
     KURDA SORUN YOK 

     Toplantıda, milletvekilleri tarafından TL’nin aşırı değerli olması gündeme getirilirken, bakanların bile kurun düşüklüğünden yakındıkları anımsatıldı. Merkez Bankası Başkanı Serdengeçti’nin kurun düzeyiyle ilgili bir sorun olmadığını savunarak, "O bakanın kanaatidir" dediği öğrenildi. 
     
     "YTL’Yİ DEĞERLİ TUTMUYORUZ" 

     Merkez Bankası’nın YTL’yi değerli tutmak gibi bir politikası bulunmadığını belirten Serdengeçti, dalgalı kura geçiş, Telekom krizi, 11 Eylyül olayları, 2002 yazındaki siyasi gerginlik, Irak krizi , Eikim 2003 ve Nisan-Mayıs 2004’te olmak üzere TL’nin yedi defa ani değer kaybına 
     uğradığını buna rağmen 2003 yılı başından bu yana 11 Mayıs 2004 günü hariç piyasalara hiç döviz satışı yapılmadığını 
     vurguladı. Serdengeçti aksine 2002-20905 döneminde toplam 22.2 milyar dolarlık döviz alımı yapıldığını kaydetti. 
     Serdengeçti bu alımın 6.2 milyar dolarının ise döviz alım ihalelerine yenidan başlanan 26 Aralık 2004’ten bu yana yapıldığını belirtti. 
     
     BÜYÜMEYE EN FAZLA KATKI VERİMLİLİKTE 

     Serdengeçti, Türkiye’de kriz sonrasındaki güçlü büyümeye en çok katkının verimlilik artışından geldiğini, son üç yıldaki verimlilik artışının kümülatif olarak yüzde 25’i bulduğunu bildirdi. Bu süreçte artan verimliliğin bir 
     yandan da sermayenin getirisini yükselterek yatırımları teşvik ettiğine dikkat çeken Serdengeçti, "Ancak süreç dinamiktir. Verimlilik artışının devamı gerekmektedir. Tüm sektörlere yaygınlaşması şarttır. Gerek firma bazında gerekse makro düzeyde ilerleme kaydedilmiştir. Anahtar unsur yapısal reformlardır" dedi. 
     Serdengeçti büyümenin sürdürülebilirliği için bankacılık, vergi, sosyal güvenlik reformlarının gerçekleştirilmesi, yatırım ortamının iyileştirilmesi, verimlilik artışının sürdürülebilir kılınması, iyi yönetişim ilkelerinin hayata geçirilmesi gerektiğini anlattı. 
     Süreyya Serdengeçti, istihdamla ilgili gelişmeleri değerlendirirken de Türkiye’de geçen yıl sağlanan yüzde 3 oranındaki istihdam artışının tüm AB ve aday ülkelerden yüksek olduğunu anlattı. İstihdamdaki iyileşmenin henüz istenilen düzeyde olmadığını da vurgulayan Serdengeçti işgücü piyasasının geçmişten getirdiği yapısal sorunların iyileşmeyi yavaşlattığını savundu. 
     Serdengeçti bu yapısal sorunları, yüksek işgücü artışı, yüksek istihdam vergileri, kayıtdışı istihdam olduğunu belirtti. Serdengeçti istihdamın sürdürülebilirliğinin sağlanabilmesi için istihdam yaratacak politikalar izlenmesi, üretim sürecinin uluslararası piyaszalarda rekabet edebilecek düzeye çıkarılması, istihdam vergilerinin azaltılması., kayıt dışının kayda alınması ve Avrupa İstihdam Stratejisi’ne uyumlu politikalar izlenmesi gerektiğini anlattı. 
     
</TEXT>
</DOC>
