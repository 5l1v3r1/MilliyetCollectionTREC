<DOC>
<DOCNO> 336373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/yazar/civaoglu.html </URL>
<DATE> 2005/04/24/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
İstanbul'a kıskaç 
</HEADLINE>
<TEXT>


İçişleri Bakanı Abdülkadir Aksu, "bir ay içinde İstanbul'da, New York'taki gibi bir kıskaç'ın uygulamaya konacağını" söyledi. 
"Kıskaç" deneme olarak önce Diyarbakır'da, sonra NATO toplantısı boyunca İstanbul'da uygulanmış. 
Başarılı olmuş. 
Özellikle İstanbul zorlu süreçti. 
Başkan Bush, Başbakan Blair... Ve diğerleri. 
Her biri belayı paratoner gibi çeken isimler. 
Güvenlik ve istihbarat güçleri, o zorlu küresel sınavı başarıyla geçmişti. 
........... 
Denemelerden yüksek not alan ve bir ay içinde altyapısı tamamlanarak uygulamaya konacak "kıskacın" adı "MOBESE..." Mobil Entegrasyon Sistem Projesi 

Bu sistem teknik olarak çeşitli unsurların lego parçaları gibi entegre olarak yerleştirildiği bir güvenlik ağı... 
- Kentin dijital haritası. 
- Kentteki bütün güvenlik araçlarının mobil olarak hareketinin izlenmesi. 
- Suç yeri ile bu araçlardan en yakında olanları arasında iletişim ve ulaşım. Yörenin kuşatılması. Faillerin takibi. 
Araç, çalıntı araç, plaka tanıma aygıtları. 
- Optik gözlemler ve alınan görüntüler Vatan Caddesi'ndeki merkeze yansıtılıyor. 
............ 
Sistemin bir diğer ayağı insani boyutlu. 
- Kapkaç yapan çocuklar için mobil güvenlik araçlarında, uzman polislerin yanı sıra, doktor, hemşire, psikolog psikiyatr bulunacak. Çocukları çürük meyveler gibi, ite kaka, döve kıra, araçlara alt alta, üst üste doldurup karakollara götürmek, sabahları da yer yokluğu nedeniyle salıvermek yol değil... Bunlar ıslahevlerine konacak. 
............. 
İstihbarat ise üçüncü ayak. 
Sokak terörü, bireysel suç olmaktan çıktı. 
Çocuk çeteleri bile gerilerde kalmış "neredeyse masum nostalji..." 
"Sektör" haline gelmiş. 
Organize suç örgütleri holdinginin bir dalı. 
Uyuşturucu, çek senet, haraç ve silah mafyaları bu alana da el atmış. 
O örgütlere yoğun odaklanmış istihbarat çalışmaları da önemli. 
19 milyon insanı doğduğu topraklardan kopmuş Türkiye'nin gerçekleri... 
............. 
Bunlar, günlük yaşamda hissedilenler. 
Ayrıca.... 
Türkiye'nin nabzını yansıtan güvenlik sorunları var. 
Aksu ile bunları da söyleştik. 
Örneğin... 
Orhan Pamuk'un kitabını toplatma emri veren kaymakam. 
Onun görevden alınması prosesi ilk günden başlatılmış. 
6 Mart kadınlar yürüyüşünde şiddet kullanan 8 polis açığa alınmış. 
Türkiye'de bulunan AB Troykası tepki koyduktan sonra mı 
Aksu'ya göre "hayır..." 
Daha olayın ertesi günü, müfettişleri yolladığını söylüyor. 
............. 
Ancak, müfettiş, görevden alma, açığa koyma iç hukuk açısından bir hareketlenmeyi gösterse de, AB'den görünüş hiç hoş değil. 
Türkiye için hazırlanmış olan rapor bu olumsuzluğu yansıtmakta. 
Yani... 
Bu tür olayların olmaması daha önemli. 
Polisin eğitimi, duyarlığı, AB normlarında hareket refleksini edinmesi gerekiyor. 
Bu da zaman alacak. 
Yani, yılların geleneksel davranış kalıplarının yerine AB kalıplarını kısa sürede yerleştirmek zor iş. 
Her alanda olduğu gibi, zamanla yarışıyoruz. 
Üstelik AB mercekleri, Türkiye için diğer ülkelere kullanılandan farklı. Büyük gösteren cinsten... 
O nedenle "sıfır hata" gibi bir ölçüt kaçınılmaz oluyor. 



</TEXT>
</DOC>
