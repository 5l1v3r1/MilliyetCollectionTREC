<DOC>
<DOCNO> 316904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun02.html </URL>
<DATE> 2005/02/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
KKTC halkı erken genel seçim için sandık başına gidiyor... 
</HEADLINE>
<TEXT>

     Kıbrıs Türk halkı, KKTC Cumhuriyet Meclisi'nin 50 yeni üyesini belirlemek amacıyla saat 08.00'den itibaren sandık başına gitmeye başladı. 
     Kıbrıs Türkü, 1975'te ilan ettiği Federe Devlet'ten bu yana geçen son 30 yılda bir ara seçim dahil 9. kez genel seçimler için sandık başına gidiyor. 
     KKTC genelinde oy verme işlemi saat 08.00'de başladı ve saat 18.00'e kadar kesintisiz devam edecek. Kayıtlı 147 bin 249 seçmen ülke genelinde kurulan toplam 575 sandıkta oy kullanıyor. 
     Seçimde, Lefkoşa'da 46 bin 308 seçmen 170, Gazimağusa'da 38 bin 681 seçmen 147, Girne'de 27 bin 255 seçmen 115, Güzelyurt'ta 19 bin 823 seçmen 76 ve İskele'de de 15 bin 182 seçmen 67 sandıkta oy kullanacak. Seçmenlerin cep telefonu, fotoğraf makinesi, telsiz ve benzeri cihazlarla oy vermek için kurulan kabinlere girmesi yasak. Bu tür cihazların sandık kurulu başkanına verilmesi gerekiyor. 
     Seçim Yasası uyarınca bedensel engelliler, diledikleri bir seçmenin yardımıyla oylarını kullanabilecekler. 
     Ancak okuma-yazma bilmeyenler başka bir seçmenden yardım isteyemeyecekler. Bu durumdaki seçmen, talebi halinde, sandık başkanının tarifiyle oyunu kullanabilecek. 
     
     2 BİN GÖREVLİ 
     Yaklaşık 1 trilyonluk bütçeyle yapılan seçimlerde, 2 bin kadar kişi görev yapıyor. 
     Sandık kurulları oy verme işlemi başlamadan saat 07.00'de sandık başında toplanarak ant içtikten sonra göreve başladı. Sandık görevlileri Seçim Yasası uyarınca, ''Hiçbir etki altında kalmaksızın, hiç kimseden korkmadan, seçim sonuçlarının tam ve doğru olarak belirlenmesi için görevimi yasaya göre dosdoğru yapacağıma namusum, vicdanım ve bütün mukaddesatım üzerine ant içerim'' şeklinde yemin etti. 
     Resmi propaganda döneminin dün saat 18.00'de sona ermesiyle propaganda yasakları bugün saat 19.00'a kadar devam edecek. Seçim yasakları uyarınca radyo, televizyon ve her türlü yayın organı, seçimlerle ilgili haber, tahmin ve yorum yapamayacak. Yasaklar çerçevesinde yarın alkollü içki satılamayacak ve içilemeyecek. Bütün eğlence yerleri oy verme süresince kapalı olacak, lokantalar sadece yemek verebilecek. Emniyet güçleri dışında hiç kimse silah taşıyamayacak. 
     
     SONUÇLAR 22.00'YE KADAR 
     Oy verme işleminin saat 18.00'de tamamlanmasıyla hemen oy sayımına geçilecek. Seçim Yasası uyarınca, saat 19.00 ve 21.00 arasında Yüksek Seçim Kurulu'ndan YSK alınacak sonuçlar duyurulabilecek ve 21.00'den sonra yayın yasağı kalkacak. 
     YSK seçim sonuçlarını, Lefkoşa Sarayönü'nde kurulacak dev ekrandan kamuoyuna duyurulacak. Yüksek Seçim Kurulu, saat 22.00'ye kadar partilerin oy oranlarıyla kaç milletvekili çıkaracaklarını belirlemeyi planlıyor. Seçimleri kazanan milletvekillerinin ise sabaha doğru kesinleşeceği tahmin ediliyor. 
     Cumhuriyet Meclisi'ndeki 50 sandalyenin yeni sahiplerini ve yeni hükümeti belirleyecek seçimlere 7 siyasi parti ve 2 bağımsız aday katılıyor. 
     Lefkoşa'da 16, Gazimağusa'da 13, Girne'de 9, Güzelyurt'ta 7 ve İskele ilçesinde 5 milletvekili belirlenecek. Ülke genelinde yüzde 5 seçim barajını aşan partilerle adaylar oy oranına göre mecliste temsil edilme şansı bulacak. 
     Seçime Ulusal Birlik Partisi UBP , Cumhuriyetçi Türk Partisi CTP , Demokrat Parti DP , Barış ve Demokrasi Hareketi BDH , Toplumcu Kurtuluş Partisi TKP , Yeni Parti YP ve Milliyetçi Adalet Partisi MAP katılıyor. 
     
     ÜÇ DEĞİŞİK ŞEKİLDE OY KULLANILIYOR 
     KKTC Seçim ve Halkoylaması Yasası uyarınca, seçmenin sandık başında mühür, mühür ve milletvekili tercihi ile karma oy olmak üzere 3 ayrı yöntemle oyunu kullanma olanağı var. 
     Sadece mühür vurulması durumunda başka herhangi bir işleme gerek yok. 
     Hem mühür, hem milletvekili tercihi halinde ise aday milletvekillerinin mühür vurulan partinin listesinden seçilmesi zorunlu. Tercihler de o ilçenin çıkaracağı milletvekili sayısının yarısı kadar olmak zorunda. Mühür vurulup tercihlerin başka partinin listesinden yapılması durumunda sadece tercihler geçersiz sayılıyor. 
     Sandık başındaki seçmen için üçüncü yöntem ise karma oy. KKTC seçim sistemi uyarınca seçmen, farklı parti listelerinden ve bağımsız adaylar arasından milletvekili tercihini yaparak karma oy da kullanabiliyor. Ancak karma oyun geçerli olması için herhangi bir partiye mühür vurulmaması gerekiyor. 
     Karma oy kullanan seçmen, o ilçenin çıkaracağı milletvekili sayısının en az yarısı kadar tercih yapmak zorunda. Bu rakamın altında kalan oylar geçersiz sayılıyor. 
     Bir partiye vurulan mühür, o partiye bölge milletvekili sayısı kadar oy getiriyor. Mühre ek olarak aynı partiden yapılan tercihler ise sadece parti içi avantaj sağlıyor, ilgili partiye diğer partilere kıyasla ek veya daha az avantaj sağlamıyor. 
     Karma oydan bir partiye gelen oy sayısıysa adaylara verilen tercih sayısı kadar. Örneğin, 16 milletvekili çıkaracak Lefkoşa'da X partiye vurulan mühür, o partinin hanesine 16 oy olarak yazılır. Aynı partiye karma oydan gelen 3 tercih de 3 oy olarak kaydedilir. 
     
</TEXT>
</DOC>
