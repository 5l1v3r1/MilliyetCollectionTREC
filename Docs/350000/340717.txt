<DOC>
<DOCNO> 340717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonspo28.html </URL>
<DATE> 2005/05/08/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Beşiktaş dolu dizgin 
</HEADLINE>
<TEXT>

     Birinci Süper Futbol Ligi’nde Samsunspor’u 2-0 yenen Beşiktaş, üstüste 5. maçından da 3 puanla ayrıldı. 
     Ligde son puan kaybını 26. haftada Diyarbakırspor deplasmanında golsüz beraberlikle yaşayan siyah-beyazlılar, bu maçın ardından Ankaragücü, Fenerbahçe, Konyaspor, Çaykur Rizespor ve bu gece de Samsunspor’u yenerek galibiyet serisini 5 maça çıkardı. 
     
     İBRAHİM AKIN VE MUSTAFA, SARI KART CEZALISI 
     Beşiktaş’ta, sarı kart gören oyunculardan İbrahim Akın ve Mustafa Doğan, cezalı duruma düştü. 
     İbrahim Akın ve Mustafa, siyah-beyazlıların gelecek haftaki İstanbulspor maçında forma giyemeyecek. 
     
     ŞAMPİYONLAR GEÇİDİ 
     Karşılaşmanın devre arasında Beşiktaş’ın amatör branşlarda 2004-2005 sezonunda şampiyonluğa ulaşan takımları taraftarlara 
     tanıtıldı. 
     Türkiye Bayanlar Basketbol Ligi’nde 20 yıl sonra şampiyon olan bayan basketbol takımı, Erkekler Birinci Süper Hentbol Ligi A 
     Klasmanı’nda tarihinde ilk şampiyonluğunu ilan eden yenilgisiz durumdaki hentbol takımı ile Süper Gençler Futbol Ligi’nde İstanbul şampiyonu olan gençler, bu başarılarını taraftarlarla paylaştılar. 
     Şampiyon takımlar, kazandıkları kupalarla sahada tur atarken, taraftarlardan büyük alkış aldılar. 
     
     UYANIK’A BEŞİKTAŞ FORMASI 
     Beşiktaş Kulübü yönetimi, Samsunspor Kulübü Başkanı İsmail Uyanık’a siyah-beyazlı forma hediye etti. 
     Maçın devre arasında protokol tribününde Beşiktaş Kulübü İkinci Başkanı Murat Aksu, İsmail Uyanık’a Beşiktaş forması verdi. 
     Bu arada numaralı tribünde maçı izleyenler arasında Beşiktaş sempatizanı bir gelin ile damadın da bulunduğu gözlendi. 
     
     KAPALI TRİBÜNDE KAVGA 
     Karşılaşmada 15. dakika oynanırken, kapalı tribünde kavga çıktı. 
     Taraftarlarla polis arasında yaşandığı gözlenen kavga yaklaşık 5 dakika sürdü. Bu sırada yaralanan bir taraftar tribünden sedyeyle indirilip ambulansa götürüldü. Kapalı tribine takviye polis gelmesiyle olaylar yatışırken, Beşiktaşlı taraftarlar "Emniyet dışarı" diye tempo tuttu. 
     Taraftarların tribünde bir "kapkaççı" yakaladığı, durumdan haberi olmayan güvenlik güçlerinin olaya müdahalesi sonrasında polis ile taraftarların karşı karşıya geldiği öğrenildi. 
     
     MUHTEŞEM TARAFTAR 
     Beşiktaş taraftarları, takımlarının ligde bu sezon hiçbir iddiası kalmamasına karşın, Samsunspor maçında da geceye damgasını vurdu. 
     BJK İnönü Stadı’nı dolduran yaklaşık 20 bin taraftar, maç boyunca hiç susmadan yaptıkları tezahüratlar ve tribünlerdeki renkli görüntüleriyle takımlarına büyük destek verdi. 
     
     BU KEZ KIRMIZI KART YOK 
     Beşiktaş ile Samsunspor arasında geçen sezon BJK İnönü Stadı’nda yapılan ve siyah-beyazlı takımdan 5 oyuncunun kırmızı kart görmesiyle tarihe geçen maçın ardından 2 takım arasında İstanbul’da yapılan ilk maçta bu kez kırmızı kart yoktu. 
     Maçın hakemi Özgüç Türkalp, karşılaşmanın ilk 28 dakikasında 5 sarı kart kullandı ve maçı da bu kartlarla tamamladı. 
     
</TEXT>
</DOC>
