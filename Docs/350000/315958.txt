<DOC>
<DOCNO> 315958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/spor/axspo01.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk adım Çalımbay'dan 
</HEADLINE>
<TEXT>


Beşiktaş, hakemlerin sürekli tartışılmasının hataları peşinde getirdiğini görünce ortamı yumuşatma eğilimine girdi. Rıza Çalımbay, "Olayı gerginleştirmeye gerek yok. Hakemlere saygımız var" dedi 

SÜLEYMAN HATISARU 


"Yürek ister" 
HAKEMLERLE bir türlü yıldızı barışmayan Beşiktaş'ta sular duruldu. Teknik Direktör Rıza Çalımbay, "Hakemlere çok büyük saygımız var. Sonuna kadar arkalarındayız. Hakemlik yürek isteyen bir iş. Ancak Beşiktaş'a karşı hatalar çok oldu. İster istemez tepki oluştu. Camia olarak agresif bir tavrımız yok. Bundan sonra sakin olacağız. Olayı gerginleştirmeye gerek yok. Lig bu hakemlerle bitecek" diye konuştu. 

Fener'e destek 
SİYAH - Beyazlılar'ın hocası, bugün UEFA Kupası maçına çıkacak ezeli rakipleri Fenerbahçe için de, "Fenerbahçe'nin başarısı hepimizi gururlandırır. Türk takımları, Avrupa takımlarıyla oynadı mı sonuna kadar yanındayız. Avrupa'da tek yürek olmalıyız" yorumunda bulundu. Yarınki Gaziantep sınavını dönüm maçı olarak gören Çalımbay, "Kesinlikle galibiyete gidiyoruz. Her maçı kazanmak istiyoruz" açıklamasını yaptı. 

Sergen korkuttu 
FUTBOLCULARIN çok kart görmelerine engel olacaklarını kaydeden tecrübeli hoca, sözlerini şöyle sürdürdü "Artık sert tedbir alacağız. Futbolcularımız ucuz kartlarla takımı yalnız bırakamayacak. Bu konuda gerekli uyarılarda bulunduk". Rıza Çalımbay, Sergen'in tam ısınmadan sahaya çıktığı ve fazlasıyla efor sarfettiği için Denizlispor maçı sonrası soyunma odasında bayılma tehlikesi yaşadığını ifade etti. 

Ek kuvvet 
İLK on birdeki oyuncular kadar, yedek kulübesini de hazır duruma getirmeye çalıştığını vurgulayan Çalımbay, "Çünkü Denizli maçında kilit nokta, sonradan giren Sergen, Ahmet Yıldırım ve Mustafa oldu" diye konuştu. Beşiktaş'ın hocası, Kartal'ın başındaki en büyük hedefini ise teknik direktör olarak da şampiyonluk sevinci yaşamak olduğunu belirtti, "Gelecek yıl çok daha iyi olacağız" dedi. 

Hocasının gözüyle 

SERGEN Antrenman ve maçlara her şeyini veriyor. Kendisinden çok memnunum. Maçı kazandıracak oyuncu. Tayfur ile birlikte mükemmel takım kaptanlığı yapıyor. 
İBRAHİM AKIN İyi bir futbolcu. Ancak şu andakinden biraz daha istekle çalışması lazım. Özellikle gelecek yıllarda çok faydalı olacak. 
RAMAZAN Yedek kaldığı için isteksiz çalıştığı şeklindeki düşüncelere inanmıyorum. Kalecilerimizin hepsinden memnunum. 
JUANFRAN Bosque gittikten sonra boşluğa düşmüş olabilir. Ama kendisiyle görüştüm. Tek yapacağı şey çalışmak. 
OKAN BURUK Camiamız da, biz de kendisinden çok şeyler bekliyoruz. Hazır olduğunda sahadaki yerini alacak. Bence sağ kanatta Tümer'in bölgesinde oynamalı. 

Tayfun katıldı 

GAZİANTEPSPOR sınavının hazırlıklarını sürdüren Beşiktaş, dün kondisyon, yarı sahada pas çalışması ve çift kale maç yaptı. İdmana tedavisi devam eden Pancu ile sağ kulağında enfeksiyonu bulunan kaleci Ramazan katılmazken, sakatlığı süren Emre Aşık ise takımdan ayrı fizyoterapist eşliğinde çalıştı. İyileşen Tayfun ise takımla çalışmaya çıktı. Siyah - Beyazlılar, bu sabahki çalışmanın ardından öğleden sonra Gaziantep'e uçacak. 

BEŞİKTAŞ GÜNLÜĞÜ 
Ahmed hazır 
SAKATLIĞI sonrası yeniden takıma katılan Ahmed Hassan, Gaziantep maçında forma istedi. Durumunun iyi olduğunu ve ağrılarının tamamen geçtiğini belirten Mısırlı yıldız, Rıza Çalımbay'a şans vermesi halinde kendisini mahçup etmeyeceğini iletti. 

Ramazan sendromu 
YEDEK kulübesine çekilen Ramazan'ın yakasını şanssızlıklar bırakmıyor. Önce ayak topuğundan sakatlanan genç eldiven, dün de baş dönmesi yüzünden idmana çıkamadı. Ramazan hastaneye giderken, yedek kaleci olarak Antep'e Murat Şahin'in götürüleceği açıklandı. 

John Carew formda 
NORVEÇLİ yıldız özel olarak bir idman yaparak, gol çalıştı. Kanatlardan yapılan ortalara isabetli vuruşlar yapan Carew attığı şık gollerle beğeni topladı. Bu oyuncuya Veysel ile Ahmet Dursun da eşlik etti. 


</TEXT>
</DOC>
