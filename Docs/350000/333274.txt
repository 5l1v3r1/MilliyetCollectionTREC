<DOC>
<DOCNO> 333274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun33.html </URL>
<DATE> 2005/04/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Hamas İsrail'in Gazze'den çekilmesi İntifada'nın sonucu 
</HEADLINE>
<TEXT>

     Filistinli radikal dinci örgüt Hamas'ın liderlerinden Mahmud Zahar, İsrail'in bu yaz Gazze'den çekilmesinin İntifada'nın ve silahlı mücadelenin bir sonucu olduğunu söyledi. 
     Zahar, Gazze Şeridi'nde gizli bir yerde verdiği, İngiliz the Times gazetesinin bugünkü sayısında yayımlanan demecinde, ''İsrail, Gazze Şeridi ve Batı Şeria'nın bir kısmından çekilirse bunun İntifada'nın, silahlı mücadelenin, Hamas'ın fedakarlıklarının bir sonucu olduğunu kimse inkar edemez'' ifadesini kullandı. 
     Çekilmenin, müzakerelerin ya da İsraillilerin, Amerikalıların ya da Avrupalıların iyi niyetinin bir sonucu olmadığını belirten Zahar, İsrailli yerleşimci ve askerlerin Gazze'den çekilmesinin ''her şey olmadığını'' kaydetti. 
     Zahar, ''Kapımızdan gitmezlerse, deniz sınırımızı kontrol etmek isterlerse, helikopterleri ve F-16'larıyla evlerimize saldırırlarsa, bunlar kendilerini feda eden insanları memnun eder mi '' ifadesini kullandı. 
     Zahar, Hamas'ın 17 Temmuz'daki genel seçimlerde Filistin lideri Mahmud Abbas'ın El Fetih örgütüne meydan okumayı planladığını belirterek, ''Belki yüzde 25, belki yüzde 50 belki de daha fazla, bunu kimse bilemez, çünkü ilk kez seçimlere katılıyoruz'' dedi. 
     Mart ayında yapılan bir kamuoyu araştırmasına göre, El Fetih genel seçimlerde oyların yüzde 36'sını, Hamas ise yüzde 25'ini alacak. 
     Abbas'ın galip geldiği 9 Ocak'taki başkanlık seçimlerini boykot eden Hamas'ın lideri Zahar, 17 Temmuz'daki seçimlere atıfta bulunarak, ''Eğer çoğunluğu alırsak, hükümeti kurarız'' dedi ve Hamas'ın amacının ''Arap ülkeleriyle işbirliği yapıp İsrail ile işbirliği yapmamayı'' öngören yeni bir strateji geliştirmek olduğunu belirtti. 
     İsrail ordusu, Gazze Şeridi'nde çok popüler olan Hamas'a, 2004'te ruhani lideri Şeyh Ahmed Yasin'i ve daha sonra da onun yerine geçen Abdülaziz Rantissi'yi öldürerek ağır darbeler vurmuştu. 
     
</TEXT>
</DOC>
