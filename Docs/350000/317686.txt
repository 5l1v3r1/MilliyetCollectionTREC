<DOC>
<DOCNO> 317686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonyas18.html </URL>
<DATE> 2005/02/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
AIDS aşısı tehlikeye giriyor... 
</HEADLINE>
<TEXT>

     ABD'de AIDS araştırmaları özellikle AIDS aşısına ayrılan kamu kaynaklarının giderek azalmasının, bilim adamlarını güç durumda bıraktığı ve özel sektörle işbirliğini artırmaya zorladığı bildirildi. 
     Amerikan Ulusal Sağlık Enstitüsü'nün NIH Enfeksiyon Hastalıkları ve Alerjiler Bölümü Başkanı Anthony Fauci, ''2006, 2007, 2008 ve 2009 yaklaşırken sadece kendi kuruluşumuzun bütçesinin yüzde 2 azalacağı değil, federal hükümetin AIDS başta olmak üzere tüm araştırmalara ayıracağı kaynakların sona ereceği bir gerçek'' diye konuştu. 
     Fauci, ayrılan mali kaynakları en yararlı seviyede kullanmak için araştırmaların tümünü yeniden değerlendirme çağrısı yaparak, harcanan her doları optimal düzeyde kullanabilmek için öncelikle özel sektörle ve diğer kuruluşlarla işbirliği yapmak gerektiğini söyledi. 
     Amerikan bütçesindeki bu yeni kısıntının, dünyada yürütülmekte olan 30 klinik deneyin başarısını ölçmek için daha sıkı ölçütler getireceği anlamına geldiğini belirten Fauci, hemen olumlu sonuç vermeyen araştırmalara bundan böyle mali kaynak ayrılmayabileceğini kaydetti. 
     Dünyanın sağlık alanında en büyük kamu araştırma kuruluşu olan NIH, AIDS aşısı geliştirilmesi için dünyada harcanan yaklaşık 600 milyon dolarlık kaynağın 520 milyon dolarını sağlıyor. Kaynağın geri kalan kısmı Uluslararası AİDS Aşısı Girişimi adlı bir kuruluş ile özel ve kamu sektörünün işbirliğince sağlanıyor. 
     AIDS araştırmalarının kaynak yetersizliği nedeniyle içinde bulunduğu güç durum ve hastalıkla ilgili son gelişmeler ABD'nin Boston kentinde bugün başlayacak Uluslararası AIDS Konferansı'nda ele alınacak. 
     
</TEXT>
</DOC>
