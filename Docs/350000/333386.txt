<DOC>
<DOCNO> 333386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo10.html </URL>
<DATE> 2005/04/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kadıköy, istatistiklere göre Beşiktaş'a deplasman değil 
</HEADLINE>
<TEXT>

     Fenerbahçe ile FB Şükrü Saracoğlu Stadı'nda 17 Nisan Pazar günü zorlu lig maçına çıkacak olan Beşiktaş'ın, Kadıköy'deki maçlarda rakibine galibiyet sayısında üstünlüğü bulunuyor. 
     Bugüne dek resmi ve özel olmak üzere, şimdiki adıyla FB Şükrü Saracoğlu Stadı'nda sarı-lacivertlilerle toplam 38 kez karşılaşan ''Kara Kartallar'', bu maçların 17'sinde sahadan galip ayrıldı. Fenerbahçe ise 11 galibiyet alırken, 10 karşılaşma da berabere sonuçlandı. 
     Kadıköy'de Beşiktaş, attığı toplam 55 gole karşılık, kalesinde 46 gol gördü. 
     
     KADIKÖY'DEKİ LİG MAÇLARI 
     Beşiktaş, lig maçlarında da Kadıköy'de Fenerbahçe'ye karşı üstünlük kurdu. 
     Siyah-beyazlılar, FB Şükrü Saracoğlu Stadı'ndaki 22 lig maçının 8'inde sahadan galibiyetle ayrılırken, 6 kez yenildi, 8 karşılaşmada da taraflar birbirlerine üstünlük sağlayamadı. 
     ''Kara Kartallar''ın Kadıköy'deki lig maçlarındaki 30 golüne, ''Sarı Kanaryalar'' 24 golle karşılık verdi. 
     
     BEŞİKTAŞ KADIKÖY'DE 3 MAÇTIR YENİLMİYOR 
     Beşiktaş, Kadıköy'de ezeli rakibiyle yaptığı son 3 maçı da yitirmezken, bu süre içinde 2 galibiyet ve 1 beraberlik aldı. 
     Siyah-beyazlılar, 2001-2002 sezonunda Ronaldo Guiaro'nun golleriyle 2-1, 2002-2003 sezonunda da Ahmet Dursun'un golüyle 1-0 galip ayrıldığı Kadıköy'de, geçen sezon 2-2 berabere kaldı. 
     Fenerbahçe, Beşiktaş'ı evinde en son 24 Şubat 2001 tarihinde yapılan lig maçında 3-1'lik skorla yenmişti. 
     
     BEŞİKTAŞ'TAN ''FARKLI'' TARİFELER 
     Beşiktaş, FB Şükrü Saracoğlu Stadı'nda ezeli rakibi Fenerbahçe'ye lig tarihinin en ağır yenilgilerinden bazılarını da tattırdı. 
     Siyah-beyazlılar, 6 Ocak 1990'da yapılan lig maçında sahadan 5-1 gibi açık farklı bir skorla galip ayrıldı. Beşiktaş, ezeli rakibini ayrıca Kadıköy'de bir kez 4-0, bir kez de 4-1'lik skorlarla yendi. 
     Fenerbahçe ise Kadıköy'de rakibini 2 kez 3-0 yenmeyi başardı. 
     
</TEXT>
</DOC>
