<DOC>
<DOCNO> 316174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur08.html </URL>
<DATE> 2005/02/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Sesli mesajla küfür cinayeti 
</HEADLINE>
<TEXT>

     Ufuk BALKİS DHA 

      ANTALYA'da ikinci el eşya ticareti yapan 38 yaşındaki Ulvi Ersoy, ortağı 40 yaşındaki İhsan Sak'ı tabancayla öldürdü. Çalıntı mallardan kazandıkları parayı paylaşamayınca, birbirlerinin cep telefonuna küfürlü sesli mesaj bırakan ve hesaplaşmak' için işyerinde buluşarak kavga eden iki ortağın cep telefonlarına polis el koydu. 
     Kentin Mehmet Akif Caddesi üzerindeki Atakan Evkur adlı ikinci el eşya magazasının sahibi Ulvi Ersoy, bir süre önce tanıştığı İhsan Sak ile ortak iş yapmaya başladı. İddiaya göre iki ortak, fazla para kazanma hırsıyla çalıntı eşya işine girdi. İhsan Sak'ın bulduğu çalıntı eşyaları dükkanda satmaya başlayan Ersoy, satıştan elde ettiği paradan ortağına pay vermeye başladı. Bir süre sonra, iki arkadaşın çalıntı olduğu için maliyeti düşük olan malları paylaşamaması ve para konusunda anlaşamaması üzerine aralarında gerginlik yaşanmaya başladı. 
     İhsan Sak, dün akşam saatlerinde çalıntı mallardan hissesine düşen parayı istemek üzere Ulvi Ersoy'u aradı. Cep telefonuna cevap verilmemesi üzerine sinirlenen Sak, Ersoy'un cep telefonuna küfürler yağdırdığı bir sesli mesaj bıraktı. Akşamın ilerleyen saatlerinde telefonunu açan Ersoy, Sak'tan gelen küfürlü mesajı dinleyince onu aradı. Sak'a ulaşamayan Ersoy da aynı yöntemle küfür içeren bir sesli mesaj bıraktı, "İşyerindeyim, erkeksen gel'' diyerek, evden ruhsatsız tabancasını alıp işyerinde beklemeye başladı. 
     Telefonu açınca Ersoy'un mesajını dinleyen Sak, zaman kaybetmeden dükkana gitti. Mağazada sesli mesajlar yüzünden kavga eden iki ortaktan İhsan Sak, tekme yumruklarla Ulvi Ersoy'u yere düşürdü. Bunun üzerine Ulvi Ersoy, belinden çıkardığı tabancasını çekip Sak'ı vurdu. Başına aldığı kurşunla yere yığılan Sak, olay yerinde yaşamını yitirdi. 
     Silah seslerini duyan çevredekilerin haber vermesi üzerine olay yerine gelen polis, Ersoy'u dükkan içinde elinde silahla yakaladı. Hiçbir tepki vermeyen Ersoy, cinayeti işlediğini kabul edince gözaltına alındı. Ulvi Ersoy, emniyete götürülürken olayı öğrenip gelen eşi Emine Ersoy'a sarılarak "Böyle olsun istemedim. Onu öldürmek istememiştim'' dedi. Öldürülen İhsan Sak'ın eşi Halime Sak da olay yerinde sinir krizleri geçirdi. 
     İhsan Sak'ın cenazesi otopsi yapılmak üzere Antalya Devlet Hastanesi morguna kaldırıldı. İşyerinde bulunan çok sayıda çalıntı eşya, çek ve senetler ile küfürlü mesajların yer aldığı iki cep telefonuna polis el koyarak soruşturma başlattı. 
     
</TEXT>
</DOC>
