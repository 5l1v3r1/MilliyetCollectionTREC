<DOC>
<DOCNO> 347122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun39.html </URL>
<DATE> 2005/05/30/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
KKTC'ye giden ABD heyeti'nden Papadopulos'a öneri İtirazlarından vazgeç 
</HEADLINE>
<TEXT>

     ABD Kongresi alt kanadı Temsilciler Meclis Türkiye Dostluk Grubu Başkanı Ed Whitfield, Rum yönetimi lideri Tasos Papadopulos'un Türkiye'den serbest insan ve mal dolaşımıyla ilgili olan Ankara Protokolü'nü imzalamasını istediğini, ancak kendisinin aynı şeyin Kıbrıs'ta olmasını istemediğini söyledi. 
     KKTC Cumhurbaşkanı Mehmet Ali Talat ile görüşmesinin ardından düzenlenen ortak basın toplantısında konuşan Whitfield, direkt olarak Kuzey Kıbrıs'a geldiklerini, çünkü tüm Kıbrıs'ta insanların ve malların serbest dolaşımını onayladıklarını belirtti. 
     Whitfield, Papadopulos'a, AB'nin Kuzey Kıbrıs'a yapmayı planladığı mali yardıma itiraz etmekten vazgeçmesi çağrısında bulundu. 
     Kuzey'e yaptıkları ziyaretin hiçbir şekilde yasadışı olmadığını vurgulayan Whitfield, bu konuyu kendi hukukçularıyla, ABD Dışişleri Bakanlığı ve ABD Ulusal Güvenlik Konseyi hukukçularıyla uzun uzun görüştüklerini kaydetti. Whitfield, Kıbrıslı Rumlar ve AB parlamenterlerinin de Kuzey'den uçtuğunu söyledi. 
     
     ''TALAT BARIŞ ELİ UZATTI'' 
     Ed Whitfield, Talat'ın cumhurbaşkanı seçildikten sonra Papadopulos'a barış elini uzattığını ve Rum lideri elini tutuncaya kadar da geri çekmeyeceğini belirterek, Talat'ın ''bu elin bir gün tutulacağına inandığını'' açıkladığını anımsattı. 
     Heyetinde Georgia ve Teksas'tan Kongre üyeleri bulunduğunu belirten Whitfield, Kuzey Kıbrıs'a başka Kongre üyelerinin de gelmek istediğini, ancak ''uzlaşmazlıktan dolayı'' gelemediğini ifade etti. Whitfield, gelemeyen üyelerin konuyla ilgili bir basın açıklaması yaptıklarını ve ne kadar çok gelmek istediklerini belirttiklerini kaydetti. 
     Kıbrıs'a, Papadopulos'u, ''adayı iki toplumlu, iki bölgeli bir federasyon şeklinde yeniden birleştirmek için adımlar atmasına ikna etmeye geldiklerini'' ifade eden Whitfield, Papadopulos'un, kuzeye ziyaretlerini onaylamadığını net bir şekilde anladıklarını kaydetti. 
     Papadopulos'un, Türk hükümetinden, iki taraf arasında mal ve insanların serbest dolaşımını öngören Ankara Protokolü'nü imzalamasını talep ettiğini anımsatan Amerikalı yetkili, şunları söyledi 
     ''Ancak onun insanların ve malların kuzeyde serbest dolaşımını onaylamadığı görülüyor. Biz Kuzey Kıbrıs'a geldik, çünkü insanların ve malların tüm Kıbrıs'ta, hem güneyde, hem de kuzeyde serbest dolaşımını onaylıyoruz. Papadopulos'a da insanların ve malların serbest dolaşımına Kuzey'in de dahil edilmesini onaylamasını, ayrıca AB'nin Kuzey'e 259 milyon avro mali yardımıyla ilgili itirazlarına son vermesini tavsiye ederiz.'' BM Genel Sekreteri Kofi Annan'ın, Kuzey'e yönelik ''gereksiz'' kısıtlamaları ortadan kaldırmak için tüm devletlere, Kuzey Kıbrıs ile hem ikili olarak, hem de uluslararası örgütler aracılığıyla ilişkiler kurmalarını tavsiye ettiğini belirten Whitfield, bu girişimin BM'nin 541 ve 550 numaralı kararlarıyla uyumlu olduğunu kaydetti. 
     Whitfield, Kıbrıs'taki liderlere ''geçmişi geride bırakmaları'' tavsiyesinde bulunarak, Kıbrıs'ın parlak bir geleceği olacağına ve adadaki halkların birleşmeden çok şey kazanacaklarına emin olduklarını vurguladı. Whitfield, ''adadaki halkların liderlerinden, tüm Kıbrıslılar için ekonomik gelişmelere odaklanmalarını, iş imkanları yaratmalarını, sağlık ve eğitimi geliştirmelerini beklediklerini'' ifade etti. 
     Geçmişin geride kaldığını, şimdi ileriye bakma zamanı olduğunu ifade eden Whitfield, ''adada olmaktan heyecan duyduğunu, bu güzel ülkede geleceğin güzel olacağını'' ifade etti. 
     
     SORULAR 
     Konuşmasının ardından soruları yanıtlayan Whitfield, bir gazetecinin, ''Papadopulos'a göre 'yasadışı' bir limandan girdiğinizin farkında mısınız Ondan görüşme talebinde bulundunuz mu ABD izolasyonlarla son 50 yıldır büyük sıkıntılar çeken Kıbrıslı Türkler için bugüne kadar ne yaptı Şimdi gerçekten bir şey yapacak mı '' soruları üzerine, Papadopulos ve Rum hükümet üyeleriyle görüşme talebinde bulunduklarını, ancak direkt olarak Kuzey'den geleceklerini fark edince Rumların bu talebi reddettiğini ifade etti. 
     Whitfield, ''yasal olmayan limandan girdikleriyle ilgili iddiaları da yanıtlayacağını'' ifade ederek, ''bu iddiaya katılmadıklarını, adaya gelirken hukukçuları ve ABD Dışişleri Bakanlığı hukukçuları ve Ulusal Güvenlik Konseyi hukukçularıyla uzun saatler süren görüşmeler yaptıklarını, hukukçuların kendilerine direkt kuzeyden gelmenin hiçbir şekilde yasadışı bir hareket olmadığını net bir şekilde ifade ettiklerini'' açıkladı. 
     AB'den parlamenterlerin ve hatta Kıbrıslı Rumların kuzeyden uçuş yaptıklarını vurgulayan Whitfield, ''Hiçbir şekilde yasadışı bir harekette bulunmadık'' dedi. 
     Whitfield, ABD hükümetinin Kıbrıslı Türklere yönelik 30,5 milyon dolarlık bir ekonomik gelişme programları bulunduğunu belirterek, AB'de de diplomatik temaslar yaptıklarını ve AB yetkililerine Kuzey'e ekonomik konularda teknik yardım için tavsiyelerde bulunduklarını söyledi. 
     Kuzeye yapılan bu yolculuğun sembolik bir iyi niyet gösterisi olabileceğini, ancak bazen sembolik iyi niyet gösterilerinin çok önemli olabileceğini vurgulayan Whitfield, Kıbrıslı Türklere yardım konusunda taahhütleri bulunduğunu anımsattı. Whitfield, tüm Kıbrıs'ın geliştiğini görmek istediklerini ve Birleşik bir Kıbrıs'ın çok daha güçlü olacağını kaydetti. 
     
</TEXT>
</DOC>
