<DOC>
<DOCNO> 321030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonsiy06.html </URL>
<DATE> 2005/03/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aksu 1241 internet kafenin ruhsatı iptal edildi... 
</HEADLINE>
<TEXT>

     İçişleri Bakanı Abdülkadir Aksu, geçen yıl 1241 internet kafenin ruhsatının iptal edildiğini bildirdi. 
     Aksu, DYP Denizli Milletvekili Ümmet Kandoğan'ın soru önergesine verdiği yanıtta, tüm dünyada ve Türkiye'de yeni ve gelişen bir sektör olan bilişim sektörünün halka açılan kapısı konumundaki internet kafelerle ilgili düzenlemelerin, gelişen ve değişen şartlar doğrultusunda yapıldığını belirtti. 
     İnternet kafelerde bulunan bilgisayarlarda bilgi ve beceri artırıcı veya zeka geliştirici nitelikteki oyunların oynatılabileceğini kaydeden Aksu, ancak, 18 yaşından küçüklerin psikolojik ve fizyolojik gelişimine olumsuz etkisi olabilecek, şiddet ve pornografi öğeleri barındıran veya kumar, uyuşturucu kullanımı ve benzeri kötü alışkanlıkları özendirici unsurlar içeren bilgisayar oyunlarının oynatılmasının yasak olduğunu hatırlattı. 
     Aksu, bilgisayar oyunlarından hangisinin bu kapsamda olduğunun tespit ve değerlendirilmesinin, çocuk gelişimi uzmanlarının, sağlık ve öğretim görevlilerinin veya sivil toplum örgütlerinin de görüşlerinden faydalanılarak, mülki amirliklerce yapıldığını ifade etti. 
     İnternet kafelerde kumar, bahis ve pornografik yayın içerikli sitelerle devletin ülkesi ve milleti ile bölünmez bütünlüğünü zedeleyici ve anayasal düzeni yıkma amacına yönelik sitelere erişimin sağlanması ve sigara içilmesinin yasak olduğuna dikkati çeken Aksu, şu bilgileri verdi 
     ''Bu sitelere girilmemesi, bu tür yayınları yapan sitelerin kapatılmasını sağlayacak filtre yazılımlarının kullanımı zorunludur. Ayrıca, işletmeciler işyerinde sigara içilmeyeceği ve suç unsuru taşıyan sitelerin kullanılamayacağını belirten ilan panolarını müşterilerin rahatlıkla görebileceği yerlere asmak zorundadırlar. 
     İnternet kafeler, yasaklara uyulup uyulmadığı yönünden kollukça denetlenmekte, yapılan denetimlerde konulan yasaklara uymadığı tespit edilen yerler hakkında gerekli idari işlemler yapılmaktadır. Bu bağlamda, 2004 yılında 1241 adet internet kafenin ruhsatı iptal edilmiş, ayrıca, internet kafelere 1230 adet geçici süre ile kapatma cezası ve kurallara uymayan 700 adet internet kafeye ihtar verilmiştir.'' 
     
</TEXT>
</DOC>
