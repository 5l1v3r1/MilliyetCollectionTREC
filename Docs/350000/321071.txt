<DOC>
<DOCNO> 321071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur10.html </URL>
<DATE> 2005/03/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
'Kadının Sesi' programı Tülay'ı kurtardı 
</HEADLINE>
<TEXT>

     Ramazan ÇETİN DENİZLİ, DHA 

      DENİZLİ'de borçlarını ödeyemediği iddiasıyla bir otelde zorla tutulup, gece kulübünde çalıştırıldığı öne sürülen 19 yaşındaki Tülay Galaza, ablası Tülin Galaza'nın Kanal D'de yayınlanan Kadının Sesi programına katılıp olayı ihbar etmesiyle kurtarıldı. 
     Yasemin Bozkurt'un sunuculuğunu yaptığı Kadının Sesi programına dün canlı yayın konuğu olarak katılan 27 yaşındaki Tülin Galaza, programda kızkardeşi Tülay Galaza'nın Denizli Pamukkale'deki Kardeşler Motel'de zorla tutulduğunu iddia etti. Program yetkilileri canlı yayındaki ihbar üzerine Denizli Emniyet Müdürlüğü'nü aradı. Programı izleyen Denizli polisi de harekete geçti. Ahlak Bürosu ekipleri gazino işletmecisi Şerafettin Kaçar'a ait Pamukkale'deki Kardeşler Motel'e baskın yaptı. Baskın sırasında otel odasında zorla tutulduğu öne sürülen Tülay Galaza kurtarıldı, otel müdürü ve iki çalışanı gözaltına alındı. Ayrıca otelde yapılan aramada bir ruhsatsız tabanca ve bir pompalı tüfek ele geçirildi. 
     Tülay Galaza, Kadının Sesi programı sayesinde özgürlüğüne kavuştuğunu söyledi. Tülay Galaza, Yasemin Bozkurt'a teşekkür ederek, "İstanbul'dan Erdal isimli bir menajer beni Denizli'ye getirerek Club 20'ye götürdü. Erdal'dan 500 YTL borç para aldım. Daha sonra beni gazino sahibiyle tanıştırdı. Burada dansözlük yaparken geceleri kulübe ait otelde kalıyordum. Bu sırada bana 730 YTL'lik senet imzalattılar. 1.5 ay burada kaldım. Çalışmama rağmen borcum hiç bitmedi, 1200 YTL'ye çıktı. Bana hiç para vermediler. Kadının Sesi programı yayınlandığı sırada otelden gizlice kaçarak garaja gittim. Tam İstanbul otobüsüne bineceğim sırada beni yakalayarak, tekrar otele götürdüler. Odaya kilitlediler. Beş dakika geçmeden polisler otele baskın yaparak beni kurtardı'' dedi. 
     Olayla ilgili soruşturma başlatan polis, Pamukkale'de ve şehir merkezindeki Club 20'ye operasyon düzenleyerek arama yaptı. Otel işletme müdürü 39 yaşındaki Şahin Durmuş ve çalışanlar 25 yaşındaki Mahmut Alkan ile 26 yaşındaki Murat Keleş gözaltına alındı. Tülay Galaza, kendisinin zorla otelde tutulduğunu ileri sürerek zanlılardan şikayetçi oldu. Üç zanlı mahkemeye çıkartılmak üzere Cumhuriyet Savcılığı'na sevk edilecek. Zorlu tutulduğunu öne sürdüğü otelden kurtarılan genç kadın ise Savcılıkta ifadesi alındıktan sonra İstanbul'a gönderilecek. 
     
</TEXT>
</DOC>
