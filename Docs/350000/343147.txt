<DOC>
<DOCNO> 343147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/guncel/agun.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evet, Türklerin geni karışık' 
</HEADLINE>
<TEXT>


Genografi Projesi'nin başına getirilen Dr. Spencer Wells'in "Türkiye'de Türk geni az" sözlerine, Türkiye'den uzmanlar da katıldı 

Ümran Avcı - İstanbul 

National Geographic Derneği ile IBM ortaklığında başlatılan Genografi Projesi'nin başına getirilen Dr. Spencer Wells'in, "Türkiye'de Türk geni az" sözlerine, Türkiye'den uzmanlar da katıldı. Bu açıklamalara şaşırmadıklarını söyleyen uzmanlar, Türklerin genlerinin karışık olduğunu söyledi. Wells'in, "Anadolu'da Türk dili ve kültürünün yayıldığını biliyoruz. Ancak veriler, Selçuklu ile Orta Asya'dan Anadolu'ya gelen Türk geninin burada çok yayılmadığını gösteriyor. Türkiye, çok heterojen bir yer" açıklamasına yapılan yorumlar şöyle 

Çünkü, Türkiye göç yolları üzerinde 

PROF. DR. ASLIHAN TOLUN Boğaziçi Üniversitesi Moleküler Biyoloji ve Genetik Bölümü Öğretim Üyesi "Genetik olarak Anadolu yapısında olduğumuz 5 - 6 yıl önce çıktı. Birkaç yıl önce yabancılarla ortak olarak Türklerin genetik kökeni konulu bir araştırma yapmıştık. Orada da aynı sonuç çıkmıştı. Tükler çok heterojen. Bu aslında beklenen de bir sonuç. Çünkü Türkiye göç yolları üzerinde. Önemli olan insanların kültür birliğidir. Genetik köken, bu konuda ikinci planda. Türkler genetik bakımdan çevresindeki insanlara benziyor. Ortadoğu, Balkanlar ve Kafkaslara benziyoruz. Ermenilere de, Araplara da biraz benziyoruz ama kendimize özgü bir yapımız var." 

Genlerin karışık olması beklediğimiz bir şey 

DOÇ. DR. ÇEVİK TUFAN Pamukkale Üniversitesi Histoloji ve Embriyoloji Anabilim Dalı ile Gen Mühendisliği ve Biyoteknoloji Araştırma Uygulama Merkezi Öğretim Üyesi "Haber çok şaşırtıcı değil. İnsan organizmasında birtakım genlerimiz kalıcı genler. Yani korunan genler. Korunan genler, her ırkta aynı fonksiyonu gören, insan organizmasında sabit görevleri olan genler. Bunların değişkenliğinden bahsetmiyorlar. Bizi belirleyen karakterleri bahsediyor haber. Bu da çok şaşırtıcı değil. Karışık olması beklediğimiz bir şey. Araştırmanın sonuçları da o yönde bulgu verecek. Bize araştırma yapmadan da sorsalar, Türk halkını gruplara ayırsak Avrupalılara, Afrikalılara, Amerikalılara, Uzakdoğu'ya benzeyen gruplara bölsek, sadece ve sadece Türk özellikleri taşıyor olacak bir grup bulamayacaktık. Bizim beklentilemizi doğrular yönde bir çalışma." 

Dünyayla çok fazla haşır neşiriz 

PROF. DR. HAKAN ŞATIROĞLU Ankara Üniversitesi Tıp Fakültesi Kadın Hastalıkları ve Doğum Anabilim Dalı Öğretim Üyesi "Heterojen bir yer olması çok doğal, biz göçmeniz. Biz, durduğumuz yerde durmamışız. Cinsel cazibe çok önemli. Türkler gerek erkekleri gerek kadınları göçmen oldukları için çok rahatlıkla kapalı kalmamışlar. Sürekli bir hoşgörü içinde bulundukları toplumda gen alıp vermişler, eş alıp vermişler. Bu konuda kapalı bir toplum değil. Osmanlı'nın da yapısında zaten o kadar güzel bir karışıklık vardır ki. Bu karışıklığa güzel diyorum, çünkü dünyayla çok fazla haşır neşiriz. Genlerimizin karışık olması doğal." 


</TEXT>
</DOC>
