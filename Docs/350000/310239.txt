<DOC>
<DOCNO> 310239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko24.html </URL>
<DATE> 2005/01/28/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Erdoğan, Mısır Başbakanı Mahmud ile görüştü... 
</HEADLINE>
<TEXT>

     Başbakan Recep Tayyip Erdoğan, Davos toplantıları çerçevesinde, Mısır Başbakanı Nazif Ahmed Mahmud ile görüştü. 
     Mısır Başbakanı Mahmud, Başbakan Erdoğan'ın kaldığı Sheraton Oteli'ndeki görüşmeye girmeden önce gazetecilere yaptığı açıklamada, Irak'taki seçimler sonucu oluşacak olan hükümetin Irak'ın geleceğini şekillendireceğini vurgulayarak, ''eğer Irak'ta seçimler sonucu oluşacak hükümet, Irak'ı tam olarak temsil edemezse Irak'ın istikrarı bozulur'' dedi. 
     Mahmud, bu nedenle Irak'ta her kesimi temsil edecek bir hükümetin oluşturulması gerektiğinin altını çizerek, tüm kesimlerin katılacağı bir seçimin ancak istikrar getireceğini kaydetti. 
     
     GÜRCİSTAN DEVLET BAŞKANI 
     Bu arada, Gürcistan Devlet Başkanı Mihail Saakaşvili, Başbakan Erdoğan ile görüşmesinin ardından yaptığı kısa açıklamada, Türk işadamlarının Gürcistan'a girişini kolaylaştırmak için Gürcistan tarafındaki gümrük kapısını kolay geçiş yapılabilir hale getirdiklerini belirterek, aynı kolaylığı Başbakan Erdoğan'dan da istediklerini, Erdoğan'ın da prensip olarak kabul ettiğini kaydetti. 
     
</TEXT>
</DOC>
