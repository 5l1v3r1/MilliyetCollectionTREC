<DOC>
<DOCNO> 313701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/yazar/civaoglu.html </URL>
<DATE> 2005/02/09/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Türban 
</HEADLINE>
<TEXT>


Türban için Profesör Nilüfer Göle'nin "modern mahrem" söylemi gerçekçi. 
Şöyle ki Kur'an-ı Kerim'de "baş örtmenin emredildiği" h l tartışmalı. Nur suresinde ...başörtülerini göğüs yırtmaçlarının üstüne koysunlar buyuruluyor. Açık değil... Yani İslamdan önce de çölün yoğun güneşi nedeniyle erkeklerin kefiyesi gibi kadınlar da başlarını örterek korunuyorlardı. Kutsal kitap, bunların sadece bağlanma yerlerini gösteriyor... Ancak, bu binlerce yıllık "çölde güneşe karşı korunmak için örtünmek kültürü" İslamda hayli yaygın olarak süregelmiştir. Kadının örtünmesi geleneği, dini bir arayış da kazanmıştır. İklim koşulları, teknoloji, sosyal gelişim, laisizm ve zaman, bu geleneğin kapsama alanını -yarı yarıya- daraltmış bulunuyor. 
Genel "mahrem" anlayışının kökeni işte bu. 
"Siyasal tavır koymak, kimlik mesajı vermek, Batı'ya karşı modern İslam simgesi" olarak başın kapanması ise, "modern mahrem"i oluşturuyor. 

Türban modernlik mi 
Son 10 yıllarda "modern mahrem"deki simgesel başörtüsü, geleneksel olandan çok farklı. 
Canlı renklerle, ipek kumaşla baş sımsıkı bağlanıyor ve uçları boyun etrafında bir ya da iki kez dolanarak düğümleniyor. 
Ten -kesinlikle- görünmüyor. 
Başın arkası, saçın topuz yapıldığını gösteren şekilde arkada uzun bir "koni" oluşturuyor. 
Yani, başı örten kumaş, pahalı ve seçkin... Saç topuz yapılmış, bakımlı... 
Kültürel düzey işareti. 
Pardösü ya da tunik ise vücuda oturan darlıkta... Kur'an-ı Kerim'e göre vücudun hatlarının da belli olmaması gerekir. 
Ayaklarda Avrupa yapısı yüksek ökçeli, pahalı pabuçlar, çizmeler... 
Lüks jeep'ler, Mercedes, BMW otomobiller kullanırlar. 
Siyasette ve iş hayatında tırmanmış olanların eşleri, kızlarıdır... 
Sosyal ve siyasal dokuda "merkeze" aitler. 
İşte bu, "modern mahrem" tanımının bir yüzü. 
İslami bir tavır koyuş, kimlik bildirimi, İslami siyaset taşıyan mesajcılık... 
............... 
Bir de "İslamcı" diye tanımlanabilecek "baş örtmek" var... 
Başörtüsü böyle iddialı renkler değil... Uzun pardösüleri ile genelde aynı soluk ve eş renkler. Ayaklarında Esem spor pabuçlar. Altlarında kot pantolonlar. 
Onların bir bölümü ekonomik nedenlerle böyle daha mütevazı bir tarzda örtünüyorlar. 
Büyük çoğunluğu ise bağlı oldukları İslami siyasetin simgeleri... 
Onlar da "modern mahrem"in diğer yüzü. 
Militan. 
Ajite olabilen. 
Özellikle üniversite gösterilerinde, siyasal mitinglerde aktif. 
Sosyal ve siyasal dokuda "varoşlara" aitler. 
............... 
Modern İslam, siyasetinde, Batı'nın karşısına yeni bir ekonomik model koyamıyor. 
Bu nedenle, iddiasının ekseninde "farklılık koymak" için başlıca motif kadın... 
Tartışmayı kadın platformuna çekiyor. 
Topluma duyarlı yerinden yaklaşıyor. 
Başka alanlarda veremediği farklılığı, kadının örtünmesi, itaati, bazı görevleri yapamaması gibi alanlarda ortaya koymaya çalışıyor. 
Bir bakıma "İslamcılık siyasetçisinin" var olma nedeni bu. 
"Modern mahrem"in kadını da, bu role zorla sürükleniyor sanılmamalı... O da bunu isteyerek, bilinçle yapıyor. O da Batı'ya karşı bu görüntüyle "modern İslam kadını" tavrı koyuyor. 
Çünkü öylesine dışlanmış ve dışlanmakta ki... 
........... 
"Başörtü" sorunu zaman içinde -elbette- bir çözüme ulaşacak. Ekonomik gelişme, AB üyeliği, demokrasi, taassubun ve İslamcılığın gerileyişi, laikçi dayatmanın boşlukta kalışı laikliğin değil gibi nedenlerle bir uzlaşı, hoşgörü ve akıl çizgisi oluşacak. 
Ancak bu süreçte özen gösterilmesi gereken şey, üsluptur, kırıcı olmamaktır. İtelememek, dışlamamaktır. Örtünmeyen kadını İslama karşı göstermek de bir başka tür ve daha tehlikeli dışlamak... 
Psikolojiyi çözmedikçe, siyaseti çözemeyiz. 



</TEXT>
</DOC>
