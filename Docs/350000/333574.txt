<DOC>
<DOCNO> 333574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/yasam/yas04.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Ünür vefat etti 
</HEADLINE>
<TEXT>


Beyin kanaması geçiren 63 yaşındaki Esen Ünür, tedavi gördüğü hastanede hayatını kaybetti 

ANKARA Milliyet 

Beyin kanaması teşhisiyle Özel Güven Hastanesi'nin yoğun bakım ünitesinde tedavi altına alınan Esen Ünür, dün kalp durması sonucu vefat etti. Ankara Basın ve Halkla İlişkiler Yüksekokulu'nu bitiren Ünür, mesleğe 1963'te TRT Ankara Radyosu'nda muhabir-spiker olarak başladı. Ünür, TRT'nin siyah beyaz yayın döneminde sunduğu gece haberlerinin sonunda söylediği "Esen kalın" sözleriyle anımsanan bir isim oldu. Bir süre merhum işadamı Sakıp Sabancı'nın danışmanlığını yaptı. Yazılı basına ilk kez Hür - Gün'de adım atan Ünür, Mehmet Ali Kışlalı'nın temsilciğinde Ankara bürosunda haber servisini yönetti. 

2 çocuk babası 
Uzun bir süre Hürriyet gazetesinin Washington temsilciliği görevini yürüten Ünür, Güneş ve Star gazetelerinde de yöneticilik yaptı. Son olarak mesleğe başladığı TRT'ye dönen Ünür, 2 çocuk babasıydı. 


</TEXT>
</DOC>
