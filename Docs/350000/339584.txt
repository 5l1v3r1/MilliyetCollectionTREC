<DOC>
<DOCNO> 339584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy26.html </URL>
<DATE> 2005/05/04/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Meclis'te ''ihtilal'' tartışması .. 
</HEADLINE>
<TEXT>

     TBMM Genel Kurulu’nda, DYP Denizli Milletvekili Ümmet Kandoğan’ın "artık televizyonlarda ve gazetelerde ihtilal konuşuluyor" sözlerine AK Parti ve CHP milletvekilleri tepki gösterdi. 
     CHP’nin, Dışişleri Bakanı ve Başbakan Yardımcısı Abdullah Gül’ün dokunulmazlığına ilişkin Karma Komisyon Raporunun gündemin ön sıralarına alınması yönündeki grup önerisi Genel Kurul’da kabul edilmedi. 
     Önerinin lehinde söz alan CHP Konya Milletvekili Atilla Kart, AK Parti milletvekillerinin yargılandığı ve dokunulmazlık dosyalarının kaldırılmasının istendiği 5 dosyanın hazinenin 400 milyon dolar zarara uğratılmasıyla ilgili olduğunu söyledi. 
     Kart, Polatlı köylülerinin "Başbakan sistemden öç alıyor" şeklindeki değerlendirmesini de aktararak, "sistem işlemez hale gelir bu çatı çökerse hepimiz altında kalırız" dedi. 
     Atilla Kart, İçişleri Bakanlığı ve Maliye Bakanlığı bürokratlarına da seslenerek, yargıdaki dosyalarla ilgili bir an önce işlem yapmalarını istedi. Kart, aksi yöndeki Bakan emirlerinin kanunsuz emir sayılacağını ve yerine getirilmemesi gerektiğini söyledi. 
     Öneri aleyhinde söz alan DYP Denizli Milletvekili Ümmet Kandoğan, son günlerde anayasal kurumlar arasında yaşanan tartışmalara dikkati çekerek, bu tartışmalarla Türkiye’nin gerçek gündeminden uzaklaşıldığını savundu. 
     Bir yıl önce "AK parti en az 2-3 dönem iktidarda kalır" görüşünü dile getirenlerin artık erken seçim tartıştıklarını anlatan Kandoğan, "iktidar bir yılda bu hale geldi. Artık televizyonlarda, gazetelerde ihtilal konuşuluyor. Bunlar suni gündem. Türkiye’nin gerçek gündemi değil" diye konuştu. 
     Kandoğan’a milletvekilleri tepki gösterirken, TBMM Başkanvekili Nevzat Pakdil, "burası Meclis’in kürsüsü... Türkiye’nin gündeminde böyle bir şey yok, olamaz da... Konuyla ilgili konuşun" uyarısında bulundu. 
     
     "SİYASİ GEÇMİŞİNİZİN BABASI" 

     Öneri aleyhinde söz alan AK Parti Grup Başkanvekili Eyüp Fatsa, Ümmet Kandoğan’ın konuşmasını "dehşetle" izlediğini ifade ederek, "seçilmiş, halkın iradesini temsil eden bir milletvekilinin bu kürsüden ’ihtilali’ zikretmesini üzüntüyle karşıladım. Sayın Kandoğan bundan bahsedenler sizin siyasi geçmişinizin babasıdır" dedi. 
     Milletin desteğinden mahrum kalanların, "karanlık kapılar ardında bazı karanlık mahfillerin desteği ile yeniden hayat bulmaya çalıştıklarını" söyleyen Fatsa, "Sayın Kandoğan partinize yani katıldınız belki geçmişte yaptıklarını bilmiyorsunuz. Bu ülke ’kim ne veriyorsa 5 puan fazlasını veriyorum’ diyen zihniyetten çekmiştir ne çektiyse" diye konuştu. 
     
     DOKUNULMAZLIK 

     Fatsa, CHP yöneticisi bir milletvekilinin "hakkımda fezleke hazırlanırsa partiden de milletvekilliğinden de istifa ederim" dediğini ancak fezleke hazırlanınca da "bu bir komplo" diyerek sözünden döndüğünü söyledi. 
     Başbakan için "sistemden öç alıyor" diyen köylü ifadesine de değinen Fatsa, "eğer sistemden öç almak, Türkiye’de bozulan istikrarı yeniden tesis etmekse, faizleri yüzde 70’ten yüzde 15’e indirmekse, enflasyonu tek haneli rakamlara düşürmekse, milli geliri 2 bin dolardan 4 bin 500 dolara çıkarmaksa, ihracatı 70 milyar dolara çıkartmaksa, Türkiye’nin içte ve dışta itibarını yükseltmekse bunu kamuoyunun vicdanına havale ediyorum" diye konuştu. 
     Fatsa, Abdullah Gül ile aynı davadan yargılanan ve dokunulmazlığı olmayan Şevket Kazan ve Ahmet Tekdal’ın beraat ettiğini bildirerek, "bu konu defalarca açıklanmasına rağmen tribünlere oynamak için tekrar gündeme getiriliyor" dedi. 
     
     ÖZELEŞTİRİ 

     Konuşmalar üzerine söz alan CHP Grup Başkanvekili Haluk Koç da Meclis kürsüsünden demokrasi dışı kavramları çağrıştıracak tartışmalar yapılmasını üzüntü ile karşıladığını ifade etti. 
     Türkiye’de demokrasinin zaafa uğramaması için iktidar, muhalefet, sivil toplum örgütleri ve medyaya çeşitli görevler düştüğünü anlatan Koç, "Türkiye’de konuşmaması gerekenler konuşup gündem oluşturuyorsa demokraside zaaf vardır. Bazı konularda, hem de yönetici olan bir milletvekiliniz çıkıp cevap veriyorsa, o tutum bu konuşmaların da temelini oluşturuyor. Özeleştiri istiyordunuz buyurun özeleştiri..." dedi. 
     Koç, CHP milletvekilleri ile ilgili dokunulmazlık dosyalarına kabul oyu vereceklerini bildirerek, AK Parti’lilerden de aynı yönde davranmalarını istedi. 
     
</TEXT>
</DOC>
