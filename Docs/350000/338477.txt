<DOC>
<DOCNO> 338477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo33.html </URL>
<DATE> 2005/04/30/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Fenerbahçe teknik direktörü Daum Şanslı ama haklı bir galibiyet aldık 
</HEADLINE>
<TEXT>

     Fenerbahçe Teknik Direktörü Christoph Daum, Trabzonspor ile gerçek anlamda final niteliğinde bir maç oynadıklarını belirterek, elde ettikleri galibiyetin Galatasaray ile Türkiye Kupası finali için de iyi bir tecrübe olduğunu vurguladı. 
     Daum, maçtan sonra düzenlediği basın toplantısında, karşılaşmaya baskılı başladıklarını, bu baskının sonucunda da ilerleyen dakikalarda 1-0 öne geçtiklerini anlatarak, şunları söyledi 
     ''Trabzonspor, bir değişiklik yaparak Yattara'yı oyuna aldı. Böylece daha ofansif bir oyunla üstümüze geldiler. Biz de bu dakikalarda 2-0'ı yapmak için bulduğumuz pozisyonları değerlendiremedik. İkinci yarıda, skoru tutmak düşüncesiyle oyuna başlayan oyuncularım, Trabzonspor tarafından kendi sahasına hapsedildi. Daha sonra rakibimizin golü geldi ve biz de penaltıdan bulduğumuz golle yanıt verdik.'' Bordo-mavili ekibin Fatih ile bulduğu golün mükemmel olduğunu belirten Daum, bu golde kaleci Rüştü'nün yapacağı pek bir şey olmadığının altını çizerek, ''Bu gol ayın golü seçilebilir. Rüştü çıkaracağı topları ilk yarıda zaten çıkardı. Kalecimiz bu maçta görevini yüzde 100 ve eksiksiz yaptı'' dedi. 
     Alman teknik adam, maçta skor 1-1 olduktan sonra iki takımın da sahada açık futbol sergilediğini anlatarak, ''Büyük zorlukla kazandığımız topları çok gereksiz bir şekilde kaybettik. Bu konuda daha dikkatli olmamız gerekiyor'' diye konuştu. 
     ''Şanslı ama haklı bir galibiyet'' aldıklarını belirten Daum, takımının bugün koşu ve mücadele anlamında mükemmel bir performans sergilediğini, kalan maçlarda buna ek olarak daha sakin, görerek oynamasını bilmeleri gerektiğini ifade etti. 
     Sarı-lacivertli çalıştırıcı, Trabzonspor karşısında aldıkları galibiyetin futbolcularının öz güveni açısından da önemli olduğunu, ligin son haftalarında kendilerini bekleyen zorlu mücadelelerde buna ihtiyaçları olacağını kaydetti. Daum, maçta Anelka'nın adalesinden sakatlandığını, Nobre'nin de ayağının şiştiğini belirterek, bir soru üzerine Almanya'da tedavi gören Servet'in Türkiye Kupası final maçına kadar iyileşeceğini tahmin ettiğini söyledi. 
     Fenerbahçeli futbolcular, bu akşam Samandıra Tesisleri'nde yaptığı rejenerasyon idmanın ardından yarını izinli geçirecek. 
     
     LUCİANO CEZALI 
     Ligde 4. sarı kartına ulaşan Fenerbahçe'nin Brezilyalı savunma oyuncusu Luciano, cezalı duruma düştü. 
     Sarı-lacivertli futbolcu, takımının 31. haftada Diyarbakırspor ile deplasmanda yapılacak karşılaşmada forma giyemeyecek. 
     
     FUTBOLCULAR TRİBÜNE GİTTİ 
     Fenerbahçeli futbolcular, maçın ardından saha içinde büyük sevinç yaşadı. El ele tutuşarak tribünlere giden futbolcular, zorlu maçta elde ettikleri galibiyeti taraftarlarıyla kutladı. 
     Futbolcuların sevinci, Protokol Tribünü'ne de yansıdı. Tribündeki çok sayıda yönetici ve Fenerbahçeli, futbolcuları alkışlayarak büyük bir sevinç yaşadı. 
     
     GÜNEŞ ''FENERBAHÇE TECRÜBESİNİ İYİ KULLANDI'' 
     Trabzonspor Teknik Direktörü Şenol Güneş, Fenerbahçe karşısında çok iyi bir performans sergilediklerini, ancak bunun sonucunu alamadıklarını belirterek, ''Fenerbahçe, tecrübesini iyi kullanarak kazanmasını bildi'' dedi. 
     Güneş, ligde şampiyonluk yarışının kızıştığı bir dönemde kazanmak için sahaya çıktıklarını kaydederek, şunları söyledi 
     ''Maçın ilk yarısında tedirgindik ve bu nedenle rahat oynayamadık. Yediğimiz golden sonra da Fenerbahçe daha baskılı oynadı. İkinci yarıda oyunun hakimi bizdik. Ancak, ortaya koyduğumuz performansın karşılığını alamadık. Fenerbahçe, tecrübesini iyi kullanarak kazanmasını bildi. Onları tebrik ediyorum.'' Şampiyonluk yarışında geride kaldıklarını kaydeden Şenol Güneş, ''Bugün kaybetmeyi hak etmedik. Tecrübesizliğimizin sıkıntılarını yaşadığımızı düşünüyorum. Fenerbahçe maçta sürekli duran top kazanmaya çalıştı, bunda da başarılı oldu. Bizim de bu yönde daha iyi olmamız lazım'' ifadesini kullandı. 
     Güneş, Trabzonspor'un Türk futbolunda utanılacak değil, gurur duyulacak bir yeri olduğunu belirtti. 
     Şenol Güneş, penaltı pozisyonunda Anelka'nın bilinçli olarak topu kendi önüne doğru attığını ve rakiplerinin penaltı kazandığını kaydederek, ''Anelka, penaltı pozisyonunda topu bilinçli olarak önüne attı, bizimki de bunu yedi, helal olsun'' şeklinde değerlendirme yaptı. 
     
</TEXT>
</DOC>
