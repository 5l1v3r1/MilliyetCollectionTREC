<DOC>
<DOCNO> 316515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur10.html </URL>
<DATE> 2005/02/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
2. kez tecavüze kalkışan eniştesini kesip yaktı, küllerini dereye attı 
</HEADLINE>
<TEXT>

     Halim AKÇA DHA 

      BURDUR'un Çeltikçi İlçesi Alvarlı Beldesi'nde 35 yaşındaki Şefika Gençöz, kendisine ikinci kez tecavüz etmeye kalkışan 35 yaşındaki eniştesi Veli Dernek'i av tüfeğiyle öldürdü. Çobanlık yapan Dernek'in cesedini satırla kesip yakan, ardından külleri bir dereye atan Gençöz, vicdan azabına dayanamayınca jandarmaya teslim oldu. 
     Alvarlı Beldesi'nde, eşinden boşandığı için anne ve babasıyla yaşayan 2 çocuk annesi Şefika Gençöz, iddiaya göre, yılbaşından önce kendisine tecavüz eden ablasının eşi Veli Dernek'in yeniden cinsel ilişki teklifi üzerine çılgına döndü. 
     Geçen Cuma günü, anne ve babasının olmadığı bir sırada genç kadına telefon eden Veli Dernek, "Eve geliyorum, benimle yatacaksın'' dedi. İtiraz etmesine rağmen evlerine gelen eniştesine bir süre direnen Şefika Gençöz, karşı koyamayacağını anlayınca evdeki av tüfeği ile Veli Dernek'i başından vurup öldürdü. 
     Ardından eniştesinin vücudunu satır ile kesen Sefika Gençöz, cesedin parçalarını ahırda yaktı. Gençöz, cesede ait külleri ise Alvarlı Yaylası'nın İkizoluk Mevkii'nde bir dereye döktü. 
     Cinayetten dolayı vicdan azabı çeken Şefika Gençöz, bugün Çeltikçi Jandarması'na gelerek suçunu itiraf etti. Jandarmada ifadesi alınan Gençöz, adliyeye sevkedildi. 
     Şefika Gençöz'ün, daha önce boşandığı eşini bıçakla yaralama suçundan bir süre cezaevinde yattığı da öğrenildi 
     
</TEXT>
</DOC>
