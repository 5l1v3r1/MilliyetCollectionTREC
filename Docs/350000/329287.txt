<DOC>
<DOCNO> 329287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko19.html </URL>
<DATE> 2005/04/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Atasay Kuyumculuk, pırlanta pazarına giriyor... 
</HEADLINE>
<TEXT>

     Şirket, yurtdışındaki ilk fabrikasını da ucuz işgücünden yararlanacağı Çin'de kuruyor. 
     Atasay Kuyumculuk Üst Yöneticisi CEO Cihan Kamer, Türkiye'de sektörle ilgili birçok ilki gerçekleştiren Atasay'ın, dünya markası olma yolunda hızla ilerlediğini söyledi. 
     Kamer, 1-2 ay içinde pırlanta pazarında faaliyet göstermeye başlayacaklarını belirterek, ''Çok kuvvetli bir şekilde pırlantada artık Atasay ismini duymaya başlayacağız'' dedi. 
     Atasay'ın geçmiş dönemde sadece altın takıyla ilgilendiğini, ancak müşteri kitlesinin bu çatıda pırlantayı da görmek istediğini ifade eden Cihan Kamer, şunları kaydetti 
     ''Türkiye'de pırlanta satan firmalar var, ancak marka olabilmiş çok büyük firmalar yok. Biz alım gücü biraz daha düşük olabilen kitlelere de hitap edeceğiz. Tüm kitlelere hitap edebilecek bir satış yapımız olacak. Fiyatlar çok makul olacak. Onun için Türkiye'de çok iyi bir noktaya gelebileceğimiz gibi dünyada da pırlanta konusunda çok büyük hedeflerimiz var. Pırlantanın ihracatını yapacağız. Dünyada da mutlaka söz sahibi olacağız.'' Kamer, pırlantayı hem mevcut mağazalarında satacaklarını hem de bu konseptle ilgili mağazalar açacaklarını belirterek, Atasay'ın pırlanta konsepti mağazaların ilk örneğinin bu yıl görüleceğini bildirdi. 
     Cihan Kamer, Atasay'ın 62 ülkeye ihracat yaptığını, ihracat için yeni ülke araştırmalarının devam ettiğini belirterek, ''Önümüzdeki dönemde İngiltere, Moskova, Hong Kong ve İran'da mağazalar ve toptan pazarlama örgütlenmesi düşünüyoruz'' dedi. 
     Atasay'ın 130-140 milyon dolar arasında ihracatı ve 40 milyon dolar civarında da iç piyasa satışları olduğunu bildiren Kamer, 2005 yılı sonu itibariyle bu rakamı yüzde 20 büyütmek istediklerini ifade etti. 
     
     ÇİN'DE 30 BİN METREKARELİK FABRİKA 
     Cihan Kamer, Çin'de şu anda 30 bin metrekare büyüklüğünde bir fabrika kurulduğunu belirterek, şöyle dedi 
     ''3 yıl içerisinde bu fabrikayı faaliyete geçirmeyi düşünüyoruz. Oradaki ucuz işgücünden yararlanmış olacağız. Planlanan yılda 250 milyon dolar civarında ihracat hedefi var. Orada üretim yapıp dünyaya dağıtacağız. Türkiye'deki üretim aynı şekilde devam edecek. Orada, daha rekabete yönelik altın ve gümüş ürünleri üreteceğiz.'' Çin piyasasının da çok iyi olduğunu ve zaman içerisinde bu ülkede de etkin olmayı düşündüklerini kaydeden Kamer, ''Orada üretim yaparken pazarından da istifade edeceğiz. Bir plan ve program içerisinde Çin'de pazarlama faaliyetleri başlatacağız'' diye konuştu. 
     
</TEXT>
</DOC>
