<DOC>
<DOCNO> 334054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur18.html </URL>
<DATE> 2005/04/16/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Mart sonundan bu yana 33 terörist ölü ele geçirildi 
</HEADLINE>
<TEXT>

     Şırnak'ta terör örgütü PKK Kongra-Gel'e yönelik Mart ayı sonundan bu yana gerçekleştirilen ve devam eden operasyonlarda ölü ele geçirilen terörist sayısının 33 olduğu belirtildi. 
     Şırnak Valiliği'nden yapılan yazılı açıklamada, terör örgütü PKK Kongra-Gel'e yönelik Mart ayı sonundan bu yana Cudi ve Gabbar Dağı ile Bestler bölgesinde gerçekleştirilen operasyonlarda ölü ele geçirilen terörist sayısının 33 olduğu belirtildi. 
     Operasyonda, örgüte ait çok sayıda silah, mühimmat, patlayıcı madde ve tonlarca gıda maddesinin ele geçirildiği ifade edildi. 
     Açıklamada, Gabbar Dağı Cehennem Deresi bölgesinde güvenlik güçlerince başlatılan terör örgütüne yönelik operasyonun aralıksız sürdüğü, dün ortaya çıkarılan 2 sığınak içindeki 1 ton gıda maddesi ile patlayıcı yapımında kullanılan çok miktarda kimyevi maddenin imha edildiği bildirildi. 
     Silopi'de terör örgütü üyesi Mervan kod adlı E.A'nın güvenlik güçlerine teslim olduğu kaydedilen açıklamada, E.A'nın terör örgütü içindeki baskı ve insanlık dışı uygulamalara dayanamadığı için kaçtığını söylediği belirtildi. 
     
     45 TABANCA ELE GEÇİRİLDİ 
     Güvenlik güçlerince Uludere İlçesi'ne bağlı Şenoba Beldesi sınır hattında Irak'tan yurda girmeye çalışırken yakalanan L.Ç. ve A.T'nin üzerinde yapılan aramada 37, Gülyazı Beldesi'nde de bir araç içinde 8 olmak üzere toplam 45 tabancanın ele geçirildiği ifade edildi. 
     
</TEXT>
</DOC>
