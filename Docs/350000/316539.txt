<DOC>
<DOCNO> 316539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur35.html </URL>
<DATE> 2005/02/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Hakkari'deki hasarlı binaları devlet yaptıracak.. 
</HEADLINE>
<TEXT>

     Bayındırlık ve İskan Bakanı Zeki Ergezen, şehir merkezindeki hasarlı binaları yaptırma gibi mecburiyetlerinin bulunmadığını, fakat vatandaşları yüzüstü bırakmayacaklarını bildirdi. 
     Ergezen ile beraberindeki heyet, Hakkari Belediye Başkan vekili Bişar Mavigöz'ü makamında ziyaret etti. 
     Belediye toplantı salonunda vatandaşların şikayet dilekçelerini alan Bakan Ergezen, burada yaptığı konuşmada, ''Depremde köylerdeki vatandaşlarımızın yıkılan ahırları dahi olsa her türlü eksiğini karşılayacağız. Ancak şehir merkezindeki evleri yaptırma gibi bir mecburiyetimiz yok. Fakat vatandaşımızı yüzüstü bırakmayız. Sizler binalarınızı sigorta ettirmediniz diye, biz vurdumduymaz davranamayız. Hükümet olarak sizin sıkıntılarınızı çözeceğiz. Hiç bir endişeniz olmasın. Etraftaki dedikodulara aldırış etmeyin. İnsanlara siyasi düşüncelerinden dolayı farklı yakalaşamayız, davranamayız. Bizim için herkes aynıdır. Gölcük depremindeki hasarlı binalar halen yarım kalmış. Biz iktidar olduktan sonra yarım kalan binaları yapmaya başladık. Sizin sıkıntılarınızın da giderilmesinde kimsenin endişesi olmasın'' dedi. 
     Buradan AK Parti il teşkilatına geçen Bayındırlık ve İskan Bakanı Zeki Ergezen, İl Başkanı Osman Kızılban ve partililerle bir süre görüştü. 
     Daha sonra, Karayolları 114. şube şefliği bahçesindeki Çadırkent'i ziyaret eden Ergezen, çadırlarda yaşayan vatandaşlarla görüşerek, sorunlarını dinledi. 
     Bakan Ergezen ve beraberindekiler, depremde hasar gören Devlet Hastanesi'ndeki incelemelerinden sonra helikopter ile Van'a gitti. 
     
</TEXT>
</DOC>
