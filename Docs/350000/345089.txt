<DOC>
<DOCNO> 345089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo31.html </URL>
<DATE> 2005/05/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Futbolun Birleşmiş Milletler'i İstanbul'da toplanıyor... 
</HEADLINE>
<TEXT>

     Avrupa Şampiyonlar Ligi final maçında mücadele edecek 2 takımın kadrosunda 19 farklı ülkeden futbolcu bulunuyor. 
     İstanbul Atatürk Olimpiyat Stadı’nda 25 Mayıs Çarşamba günü yapılacak final maçında İtalya’dan AC Milan ve İngiltere’den Liverpool’un kadrosunda bulunan 19 farklı ülkeden futbolcunun bulunması "Futbolun Birleşmiş Milletler’i İstanbul’da toplanıyor" yorumlarına neden oldu. 
     Avrupa Şampiyonlar Ligi’nde 6 kez kupayı müzesine götürme başarısı göstermiş AC Milan’ın bu yıl 7. kez kupayı kazanabilmek için 4 Brezilyalı, 2 Hollandalı, 1’er Ukraynalı, Arjantinli, Danimarkalı, Gürcü ve Portekizli futbolcu ter dökecek. 
     İngiliz Liverpool ise yabancı futbolcu sayısında AC Milan’ı geride bıraktı. Liverpool’da ilk 11’de sahaya çıkacak 9 futbolcunun 9 farklı ülkeden olması ve yedek kulübesinde yer alan 2 futbolcunun da buna dahil edilmesiyle kadrosunda 11 farklı ülkeden futbolcu forma giyiyor. 
     Liverpool Teknik Direktörü Rafa Benitez’in ilk 11’de şans verdiği futbolcular arasında Polonyalı kaleci Jerzy Dudek, defans oyuncuları İrlandalı Steve Finnan, Finli Sami Hyypia, Fransız Djimi Traore, orta saha oyuncuları İspanyol Luis Garcia ve Xabi Alonso, Alman Dietmar Hamann, Norveçli John Arne Riise ve Çek forvet oyuncuları Milan Baros ve Vladimir Smicer bulunurken, yedek kulübesinde Avustralyalı Harry Kewell ve Hırvat Igor Biscan forma için şans bekleyecek. 
     Her iki takımın ilk 11’inde toplam 6 yerli futbolcu bulunurken, AC Milan’da 4 İtalyan, Liverpool’da ise 2 İngiliz oyuncu başlama vuruşuyla birlikte takımının başarısı için mücadele edecek. 
     
     
     LİVERPOOLLULAR İSTANBUL’A GELMEYE BAŞLADI 

     Avrupa Şampiyonlar Ligi Finali’nde çarşamba günü AC Milan ile Atatürk Olimpiyat Stadı’nda karşılaşacak olan İngiltere’nin Liverpool takımının taraftarları İstanbul’a gelmeye başladı. 
     Liverpool taraftarlarını taşıyan ilk uçak, saat 13.45’te Sabiha Gökşen Havalimanı’na indi. Öğleden sonra ve akşam olmak üzere 2 uçağın daha İstanbul’a geleceği ve bugün gelecek Liverpool taraftarının sayısının 890’a ulaşacağı öğrenildi. 
     Yetkililer, toplam 20 bin Liverpool taraftarının Sabiha Gökşen Havalimanı’na geleceğini belirterek, uçakların gelişinin yarın da devam edeceğini, maç günü ise saat 14.00’e kadar gelecek uçaklardan inecek taraftarların Taksim’e, daha sonra gelenlerin ise direkt Atatürk Olimpiyat Stadı’na götürüleceğini ifade ettiler. 
     Sabiha Gökşen Havalimanı’na gelen Liverpoollu taraftarlar ellerinde bayraklarla basın mensuplarına poz verirken, final maçını kazanacaklarını belirtip, AC Milan’a şans tanımadıklarını söylediler. 
     Taraftarlar daha sonra tur otobüsleriyle kalacakları otellere götürüldü. 
     İngiliz taraftarlarının çok hızlı bir şekilde kontrollerden geçirildiği ve biletini gösteren kişilerden vize harcının alınmadığı öğrenildi. Taraftarların maç sonrasında sıkıntı yaşamamaları için, dönüş biletlerinin chek-inlerinin şimdiden yapıldığı ifade edildi. 
     
     EMNİYET'TEN "YOL" UYARISI 

     Avrupa Şampiyonlar Ligi final maçının yapılacağı 25 Mayıs Çarşamba günü, İkitelli Organize Sanayi Bölgesi’nin maç güzergahı dışındaki tüm yol ağının, saat 14.00’ten itibaren sivil araç trafiğine kapatılacağı bildirildi. 
     İstanbul Emniyet Müdürlüğü’nden yapılan yazılı açıklamada, İngiltere’nin FC Liverpool ile İtalya’nın AC Milan kulüpleri arasındaki Avrupa Şampiyonlar Ligi final maçının, 25 Mayıs 2005 Çarşamba günü saat 21.45’te Atatürk Olimpiyat Stadı’nda oynanacağı hatırlatıldı. 
     Açıklamada, İstanbul Büyükşehir Belediye Başkanlığı Ulaşım Koordinasyon Merkezi UKOME kararı gereğince, İkitelli Organize Sanayi Bölgesi’nin maç güzergahı dışındaki tüm yol ağının, maç günü saat 14.00’ten itibaren sivil araç trafiğine kapatılacağı belirtildi. 
     Açıklamada, acil durumlar için şerit ve trafik düzenlemesinin, İstanbul Emniyet Müdürlüğü Trafik Denetleme Şube Müdürlüğü birimlerince yapılacağı ifade edildi. 
     
     FİNAL MAÇININ HAKEMİ BELLİ OLDU 

     İtalya’nın Milan ve İngiltere’nin Liverpool takımları arasında İstanbul Atatürk Olimpiyat Stadı’nda oynanacak Avrupa Şampiyonlar Ligi final maçını İspanyol hakem Manuel Enrique Mejuto Gonzales yönetecek. 
     UEFA’dan yapılan açıklamada, Mejuto Gonzales’in yardımcılıklarını aynı ülkeden Oscar Martinez Samaniego ile Clemente Ayete Plou’nun yapacakları bildirildi. Maçta 4. hakem olarak da Arturo Dauden Ibanez’in görev alacağı ifade edildi. 
     
     UEFA HEYETİ, VALİ GÜLER'İ ZİYARET ETTİ 

     UEFA Asbaşkanı Şenes Erzik ve UEFA Direktörü Jacop Erel’den oluşan UEFA heyeti ile Futbol Federasyonu Başkanı Levent Bıçakcı, Avrupa Şampiyonlar Ligi Final maçında alınacak önlemlerle ilgili olarak görüşme yapmak üzere İstanbul Valisi Muammer Güler’i makamında ziyaret etti. 
     Cağaloğlu’ndaki Vilayet Binası’nda gerçekleştirilen ve yaklaşık 1.5 saat süren toplantıdan sonra bir açıklama yapan Vali Güler, final maçı ile ilgili son dakika gelişmelerin üzerinde durduklarını ifade ederek, alınacak tedbirlerle ilgili şu açıklamaları yaptı "Bütün çalışmaları tekrar gözden geçirdik, son dakikada sorunlar ve ihtiyaçları görüştük. Çok sayıda kişinin aynı anda İstanbul’a gelmeleri halinde gelişleri, gidişleri durumunda alınacak tedbirler üzerinde durduk. Atatürk Havalimanı ve Sabiha Gökçen Havalimanı’nın kapasitelerinin artırılması, park alanlarının çoğaltılması gibi ihtiyaçları konuştuk. Özellikle Atatürk Havalimanı’na bir anda çok sayıda seyircinin gelmesi halinde, alternatif alanlar oluşturularak orada bekleme yapmaları ve ihtiyaçlarının karşılanması için ilave önlemler aldık. Özellikle iki havalimanına da 200’er uçak inecek ve bu sayı artabilir. Her türlü önlem alındı, yönlendirme levhaları yapıldı." Maçla ilgili güvenlik önlemleri ile sıkıntı olmadığını dile getiren Muammer Güler, "Sadece maç alanı değil, bir çok yerde önlemler alacağız. Eğlence mekanları ve alışveriş merkezlerinde çok önemli tedbirler aldık. Emniyet mensupları tam mesai yapacak. Sağlık konusunda sıkıntı yok. Güvenlikle ilgili bir risk yoktur. Havalimanındaki işlemler süratlendirildi, hiçbir bekleme yapılmayacaktır" dedi. Muammer Güler, bu karşılaşmanın ülkenin tanıtımı için önemli bir fırsat olduğunu da vurgulayarak, bu karşılaşmanın iyi geçmesinin, Türkiye’nin 2012 Avrupa Futbol Şampiyonası ve olimpiyat oyunları adaylığı için çok önemli bir sınav olacağını söyledi. 
     
     ERZİK "HER TÜRLÜ TEDBİR ALINIYOR" 

     UEFA Asbaşkanı Şenes Erzik ise Vali Güler’e nezaket ziyaretinde bulunduklarını ifade ederek, Şampiyonlar Ligi final maçıyla ilgili olarak her türlü tedbirin alındığını söyledi. 
     Toplantıda özellikle maç günü stada ulaşım ve maç sonu dönüş sonrasında bundan önceki deneyimlerde görüldüğü gibi büyük bir birikimin olmaması için neler yapmak gerektiğini gözden geçirdiklerini kaydeden Erzik, "Hepsinin tedbiri alındı. Federasyona da gösterdikleri yakın ilgi ve anlayıştan dolayı teşekkür ediyoruz. Tabii ki ev sahibi olarak Türklerin misafirperverliğini yansıtmamız lazımdı. 
     Çok güzel bir takım oyunu oldu. Bu takım oyununun sonucunda da başarılı olacak bir organizasyona inşallah İstanbul hep birlikte imza atacak. Ana hedef 2012 Avrupa Futbol Şampiyonası’nı almak. Bu başarıdan sonra da inşallah bu organizasyonu alırız. Büyük bir zevkle arzuyla finali, o günü bekliyoruz. Ev sahibi olarak bundan büyük mutluluk duyacağız" diye konuştu. 
     Federasyon Başkanı Levent Bıçakcı da Avrupa’nın en büyük karşılaşmasına ev sahipliği yapacaklarını ifade ederek, "Bunun heyecanını yaşıyoruz. Çok iyi karşılaşma olacak, son zamanların en iyi finali Türkiye’de gerçekleşecek, İstanbul da buna tanıklık yapacak" dedi. 
     
     EREL "DÜNYANIN GÖZÜ BURADA OLACAK" 

     UEFA Direktörü Jacop Erel, toplantı sonrasında yaptığı konuşmada, UEFA olarak İstanbul Valisi Güler’e yapılan çok iyi hazırlıklar için teşekkür ederek, bütün dünyanın ilgisinin çarşamba günü İstanbul’da olacağını vurguladı. 
     3 milyardan fazla futbolseverin güzel bir kentte oynanacak bu 
     karşılaşmayı izleyeceğini dile getiren Erel, "Bu Türk futbolu için tarihi bir olay olacak. Türkiye ilk kez bir Şampiyonlar Ligi finaline ev sahipliği yapıyor. Bu ülkenin muhteşem tarihi, yeni bir muhteşem olaya tanıklık edecek. Türkiye Futbol Federasyonu’na da, son 2 yıldan beri profesyonel çalışması için teşekkür ediyorum" diye konuştu. 

     
</TEXT>
</DOC>
