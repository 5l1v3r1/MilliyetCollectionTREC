<DOC>
<DOCNO> 346944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonsiy02.html </URL>
<DATE> 2005/05/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Meclis bu hafta fazla mesai yapacak... İşte gündemden başlıklar... 
</HEADLINE>
<TEXT>

     TBMM’yi bu hafta da yoğun bir çalışma programı bekliyor. 
     Genel Kurul’da, 31 Mayıs Salı günü İcra ve İflas Kanunu’nda değişiklik öngören kanun teklifi ele alınacak. Teklife göre, malvarlığına ilişkin gerçeğe aykırı beyanda bulunanlara, 3 aydan bir yıla kadar hapis cezası verilecek. 
     İhalelerde yarar karşılığında artırmadan çekilen veya artırmaya katılmayan kimse ile aracılara, bir yıla kadar hapis ve bin güne kadar adli para cezası verilecek. 
     Aynı gün, üreticilerin çeşitli riskler nedeniyle uğrayacağı zararın tazmin edilmesini öngören Tarım Sigortaları Kanunu Tasarısı da görüşülecek. 
     TBMM Genel Kurulu, 1 Haziran Çarşamba günü, Toprak Koruma ve Arazi Kullanımı Kanunu Tasarısı’nı ele alacak. Tasarı, arazilerin planlı kullanımını sağlamak, doğal veya yapay olaylar sonucu meydana gelen toprak ve arazi bozulmalarını ve kayıplarını gidermek amacıyla toprak koruma kurulları oluşturulmasını öngörüyor. 
     Meclis, 2 Haziran Perşembe günü ise Esnaf ve Sanatkarlar Meslek Kuruluşları Kanunu Tasarısı’nı görüşecek. Tasarıya göre, aynı kişi birlik ve federasyon başkanı olamayacak. Başkanlık ve genel başkanlık görevini üst üste 2 dönem yapanlar, bir seçim dönemi geçmedikçe tekrar başkan seçilemeyecek. Esnaf ve sanatkar oda, birlik, federasyon ve konfederasyon yöneticilerinin ücretleri de asgari ücrete bağlantılı olarak sınırlandırılacak. Birlik, federasyon ve konfederasyon genel kurullarına, yeniden seçilemeyen yöneticiler katılamayacak. Başkasının aracında taksicilik yapanlar esnaf sayılmayacak. 
     TBMM Genel Kurulu, Salı ve Çarşamba günü 14.00-23.00, Perşembe günü ise 14.00-21.00 saatleri arasında çalışacak. 
     
     KOMİSYONLAR 
     TBMM Plan ve Bütçe Komisyonu, 31 Mayıs Salı günü, kalkınma ajanslarının kuruluşu hakkındaki kanun tasarısını, 1 Haziran Çarşamba günü de üst kurullar olarak bilinen düzenleyici ve denetleyici kurumlarla ilgili tasarıyı ele alacak. 
     Milli Eğitim, Kültür, Gençlik ve Spor Komisyonu, Cumhurbaşkanı Ahmet Necdet Sezer’in bir kez daha görüşülmek üzere TBMM’ye iade ettiği TÜBİTAK Kanunu’nu görüşecek. 
     İçişleri Komisyonu, 1 Haziran Çarşamba günü, Darülaceze Genel Müdürlüğü kurulmasına ilişkin yasa tasarını ele alacak. 
     KİT Komisyonu, 31 Mayıs Salı günü, Yükseköğrenim Kredi ve Yurtlar Kurumu, Sosyal Yardımlaşma ve Dayanışmayı Teşvik Fonu, Milli Piyango, Türkiye İş Kurumu ve İşsizlik Sigortası Fonu’nun 2003 hesaplarını görüşecek. 
     Komisyon, 1 Haziran Çarşamba günü, TEDAŞ, Elektrik Dağıtım Müesseseleri, BEDAŞ’ın 2000, 2001, 2002, 2003 yılı hesaplarını ele alacak. 
     
</TEXT>
</DOC>
