<DOC>
<DOCNO> 346687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/soneko06.html </URL>
<DATE> 2005/05/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İkinci el traktörde satan var, alan yok... 
</HEADLINE>
<TEXT>

     Türkiye’nin dört bir yanından çiftçilerin geldiği Konya’daki ikinci el traktör pazarına, artık alıcıdan çok satıcı uğruyor. 
     İkinci el traktörde Türkiye’nin kalbi olarak kabul edilen Konya’da traktör pazarında faaliyet gösteren Alhas Otomotiv’in Sahibi Ahmet Topal, A.A muhabirine, Adana’dan, Bursa’ya, Manisa’dan Kayseri’ye kadar çok sayıda ilden çiftçilerin, traktör almak ya da satmak için yıllardır Konya’daki ikinci el pazarına geldiğini söyledi. 
     Son yıllarda kuraklık ya da fiyat politikaları nedeniyle ürününden beklenen geliri alamayan çiftçinin elindeki traktörü satmaya başladığını belirten Topal, pazarda traktör satmaya gelen birçok çiftçiye karşın alıcının çok az olduğunu ifade etti. 
     Özellikle tarımsal faaliyetlerin çok yoğun olduğu bugünlerde pazara bekledikleri alıcı çiftçinin hiç gelmediğini vurgulayan Topal, şunları kaydetti 
     "Pazarda satan çok, alan yok. Çiftçiler elindeki ikinci el traktörünü değerinden ucuza galerilere satıyor. Aldığı paranın bir kısmını, bankaların düşük faizinden yararlanarak çektiği kredi ile birlikte yeni traktör almada kullanıyor. Geriye kalanını ise tarlasını ekebilmek için sermaye yapıyor. Bu yüzden traktör pazarında fiyatlar 3 bin YTL’ye kadar düştü. İkinci el traktör alım-satımı yapan işletmeler günlerdir alıcı çiftçi yüzü görmeden dükkan kapatıyor." Konya’nın merkez Karatay Ziraat Odası Başkanı Derviş Davaslı ise çiftçinin Hükümet’ten umduğunu bulamadığını, banka kredileri ile kendini uzun vade borçların altına soktuğunu ileri sürdü. 
     Traktör pazarını kendisinin de sürekli gezdiğini ve pazarda artık traktör koyacak yer kalmadığını iddia eden Davaslı, "Yeni traktör satışında yüzde 100’e yakın artışın olduğunu söylüyorlar. Bu artış tamamen çiftçinin çaresizlik içinde uzun vade borç altına girmesiyle ilgili. 2 yıl sonra bu satılan yeni traktörler yüzünden çiftçi icralık olacak. Çiftçiyi yeni traktörler yüzünden zor günler bekliyor" dedi. 
     Davaslı, çiftçinin ümitle ürünlerinden kazanmayı beklerken, çekilen sıkıntının büyüyerek devam ettiğini ileri sürerek, bir tarım ülkesinde bu sıkıntıların yaşanmaması gerektiğini söyledi. 
     
</TEXT>
</DOC>
