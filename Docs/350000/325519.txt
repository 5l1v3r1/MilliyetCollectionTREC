<DOC>
<DOCNO> 325519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko03.html </URL>
<DATE> 2005/03/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İşsizlik rakamları açıklanıyor 
</HEADLINE>
<TEXT>

     Türkiye ekonomisindeki en büyük sorunlardan biri olan istihdam rakamlarına ilişkin veriler bugün açıklanacak. 
     Devlet İstatistik Enstitüsü, dördüncü çeyrek İmalat Sanayiinde İstihdam, Çalışılan Saat ve Verimlilik Endekslerini bugün açıklayacak. 
     Türkiye’de olumlu ekonomik performans ve yüksek büyüme oranları sayesinde düşüşe geçen işsizlik, üçüncü çeyrekte yönünü tekrar yukarı çevirmiş ve işsizlik oranı yüzde 9.5 olarak gerçekleşmişti. Türkiye'de İşsizler ordusuna üçüncü çeyrekte 120 bin kişi daha eklendi. 
     
     İşsiz sayısı 2.5 milyon kişiye yaklaştı 
     Türkiye'de işsizlik oranı ikinci çeyrekte yüzde 9.3, 2003 üçüncü çeyrekte ise yüzde 9.4 olarak kaydedmişti. 
     2004 yılının üçüncü döneminde toplam istihdam 22 milyon 874 bin kişi, işsiz sayısı ise 2 milyon 390 bin kişi olarak belirlendi. 
     Türkiye'de toplam işgücüne katılma oranı yüzde 50.6, işsizlik oranı yüzde 9.5 ve tarım dışı işsizlik oranı yüzde 14 olarak saptandı. 
     
     Genç nüfus işsizliğin kıskacında 
     İşsizlik özellikle kentlerde yaşayanlar için çok daha büyük bir sorun. İşsizlik oranı üçüncü çeyrekte kentlerde yüzde 13.2 olurken, bu rakam kırsalda sadece yüzde 4.8. 
     Kentlerdeki işsizliğin tehdit ettiği önemli bir kesim de gençler. 15-24 yaş arasında ve aktif olarak işgücüne dahil olan kesimin dörtte birinden fazlası işsiz. İşsizlik oranı kentlerde genç nüfus için yüzde 26 olurken, bu oran kırsalda yüzde 9.8. 
     
</TEXT>
</DOC>
