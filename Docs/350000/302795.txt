<DOC>
<DOCNO> 302795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonsiy05.html </URL>
<DATE> 2005/01/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rahşan Ecevit'e göre 'din elden gidiyor' 
</HEADLINE>
<TEXT>

     Rahşan Ecevit, AB gündeme geldikten sonra kiliselerin apartman katlarına kadar yayıldığını vurguladı. 
     DSP Genel Başkan Yardımcısı ve eski Başbakan Bülent Ecevit'in eşi Rahşan Ecevit, ''AB'ye gireceğiz derken dinimiz elden gidiyor'' dedi. 
     Konuyla ilgili yazılı açıklama yapan Rahşan Ecevit, bir Müslüman olduğunu vurguladı ve "ülkemde Müslümanlığın gerilemesine razı olamam" dedi. 
     Türkiye'de hurafelerden uzak, din sömürüsünden uzak, Sünnisiyle, Alevisiyle sağlıklı bir İslam'ı yaşamak istediğini kaydeden Ecevit, "ama Türkiye'nin başına sarıkları, türbanları doladılar, sırtına cüppeleri çarşafları giydirdiler. Onu çağdışı İslam ülkeleri arasına atmak istediler" ifadesini kullandı. 
     
     "Kiliseler yayılıyor" 
     Rahşan Ecevit, AB gündeme geldikten sonra kiliselerin apartman katlarına kadar yayıldığını vurguladığı açıklamasını şu sözlerle tamamladı 
     "Kimi vatandaşlarımız kah ikna yoluyla kah çıkar sağlanarak Hıristiyan yapılıyor. Takkenin üzerine haç geliyor. İnsan inançsız olmaya görsün, her hareketi takiyye olur. Ben takiyyelerle yönetilmek istemiyorum. Ben ülkemi geri istiyorum" 
     
</TEXT>
</DOC>
