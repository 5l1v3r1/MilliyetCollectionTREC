<DOC>
<DOCNO> 338864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko26.html </URL>
<DATE> 2005/05/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İhracattaki artış sürüyor... 
</HEADLINE>
<TEXT>

     Türkiye’nin Nisan ayı ihracatı, yüzde 14.59 artışla 6 milyar 84 milyon dolar olarak gerçekleşti. 
     Türkiye İhracatçılar Meclisi TİM , Nisan ayı ihracat rakamlarını, Mersin’de düzenlenen basın toplantısıyla açıkladı. 
     Ocak-Nisan dönemini kapsayan dört ayda ise ihracat, yüzde 22.90 artışla 23 milyar 437 milyon doları buldu. 
     TİM verilerine göre, bu yıl Nisan ayı itibarıyla son bir yıllık ihracat tutarı da, yüzde 29.04 artarak 68 milyar 393 milyon dolara ulaştı. 
     Geçen yılın Nisan ayında 5 milyar 309 milyon 817 bin dolar olan aylık ihracat rakamı, bu yılın aynı döneminde yüzde 14.59 artışla 6 milyar 84 milyon 477 bin dolara ulaştı. 
     Sanayi sektörü ihracatı, yüzde 13.57’lik büyüme ile 5 milyar 298 milyon 95 bin dolara çıktı. Sanayi mamulleri ihracatı, toplam ihracat içinde yüzde 87.08 pay aldı. 
     
     OTOMOTİV LİDERLİĞİ ZORLUYOR 

     Nisan ayı ihracatında hazır giyim ve konfeksiyon ürünleri liderliğini korumakla birlikte, ikinci sıradaki taşıt araçları ve yan sanayi ürünleri, aradaki farkı iyice kapattı. 
     Hazır giyim ve konfeksiyon ihracatı geçen ay yüzde 10.51 artışla 1 milyar 148 milyon 625 bin dolar, taşıt araçları ve yan sanayi ürünleri ihracatı yüzde 25.30 artışla 1 milyar 121 milyon 935 bin dolar olarak gerçekleşti. 
     Toplam ihracattan hazır giyim yüzde 18.88, taşıt araçları yüzde 18.44 pay aldı. 
     Aylık bazda fark kapanmakla birlikte, yıllık bazda hazır giyim ve konfeksiyon ürünleri, taşıt araçları ve yan sanayi ürünlerinden yaklaşık 1.3 milyar dolar daha fazla ihracat gerçekleştirdi. 
     
     ARTIŞTA REKORTMEN FINDIK VE MAMULLERİ 

     Nisan ayında, aylık bazdaki ihracat artışı rekortmeni fındık ve mamulleri oldu. Fındık ve mamulleri ihracatı yüzde 104.12 büyüme ile 114 milyon 97 bin dolara yükseldi. 
     Tarım ürünleri kapsamındaki bitkisel ürünler ihracatı yüzde 21.08 artışla 496 milyon 511 bin dolara, ağaç ve orman ürünleri ihracatı yüzde 24.56 artışla 140 milyon 623 bin dolara, hayvansal ürünler ihracatı da yüzde 28.07 artışla 27 milyon 479 bin dolara ulaştı. 
     Sanayi sektörü kapsamında, tarıma dayalı işlenmiş ürünler ihracatı yüzde 9.68 artışla 551 milyon 957 bin dolara, kimyevi maddeler ihracatı yüzde 30.76 artışla 530 milyon 814 bin dolara, madencilik ürünleri ihracatı yüzde 21.22 artışla 121 milyon 769 bin dolara yükseldi. 

     
</TEXT>
</DOC>
