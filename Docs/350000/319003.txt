<DOC>
<DOCNO> 319003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/yazar/altan.html </URL>
<DATE> 2005/02/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dağdan kestim kereste... 
</HEADLINE>
<TEXT>


FİKRET Otyam'ın "Boyalarla 60, Gazetecilikte Yazarlıkta 55 Yıl" adı altında, tablolarıyla fotoğraflarından ve Otyam hayranı kalemlerin yazılarından buketlenmiş son kitabını, kim bilir kaçıncı kez karıştırıyorum. 
Hey gidi Fikret hey, canım Fikret... 
40 yılı aşkın bir süre önce Fikret Otyam'la birlikte, yollarına düştüğümüz İran'la Afganistan'da kahkahalı ve tehlikeli bir çılgınlıkla ördüğümüz akıl ötesi serüvenler... 
Fikret'in tabloları, ustalığı gizlenmiş çocuksu bir damıtılmışlığın reng renk akide şekerleri gibidir... 
Son kitabındaki kedili matrakça bir otoportreyle, Allah'ın şirini bembeyaz kedisinin portrelerine bakıyorum... 

Başbakan Tayyip Bey'in de, 51'inci yaş günü... 
Yaş günü armağanı olarak, Fikret Otyam'ın kedi portrelerinden birini gönderseydik Tayyip Bey'e, acaba alınır mıydı yoksa kendisininkine hiç benzemeyen serserimtrak ve devedikenli hayatımızın son bir şakası olarak, küçük bir gülümsemeyle mi kabul ederdi bilemiyoruz... 

Madem söz, futbola merakı da bilinen Başbakan Tayyip Bey'den açıldı hadi küçük bir takılma daha 
Olimpiyat oyunlarında 100 m. yarışları... Atletler, diz çökermiş görüntüsünde, yan yana sıralanmışlar, fırlamaya hazırlar... İşaret tabancası patlar patlamaz, ok gibi fırlayan atletlerin o müthiş deparı... 
Ve herkesin şaşkınlığı önünde, yarışın tüm favorilerini geçen Tayyip Bey... 
Yarışın sonunda bütün mikrofonlar Tayyip Bey'e uzanmış ve şampiyonumuzun öfkeli sesi yankılanıyor TV kanallarında 
- Ah bir de şortumun içine, o izmariti atan alçağı yakalayabilseydim... 

Bizim kuşağa göre genç sayılan Başbakanımızın, hoşgörüsünü biraz daha bileyeceğini sandığımız bu küçük fıkrada şort içine atılan izmaritin, "Kopenhag kriterleri"ni simgelediği de, anlaşılıyor herhalde... 

Şu da Türkiye'nin, yüz yıllardan beri, bir türlü tam anlaşılamayan iç politikalarıyla dış politikalarını anımsatan bir başka fıkra 
Bir zamanların İzmir'deki ünlü dava vekillerinden olan Ruhi Baba, yakın dostu Cin Ali Bey'e 
- Sana, demiş, bir bilmece sorsam, imk nı yok bilemezsin... 
Cin Ali Bey 
- Sor hele bakalım, demiş, belki de bilirim belli olmaz... 
- Rengi yeşildir, kafeste durur, şiir de okur bil bakalım hangi hayvan bu 
Cin Ali Bey 
- Olsa olsa bir papağan olur bu, demiş. 
- Hayır... 
- Bir kanarya belki... 
- Hayır hayır... 
- Bir muhabbet kuşu mu 
Ruhi baba 
- Gördün mü, demiş, bilemedin işte... Torik balığı torik... 
Cin Ali Bey 
- Yapma gözünü seveyim Baba Ruhi, demiş toriğin rengi yeşil midir 
- Yeşile ben boyamışım, boyayamam mı yani 
- Hadi kabul edelim toriği yeşile boyadığını torik kafeste durmaz ki 
- Benim yemekleri koyduğum tel dolabı, tam bir kafes... Torik orada duruyor... 
- Yahu yapma, şiir okur mu torik balığı 
Ruhi Baba 
- O kadar da kandırmaca olmasa, demiş cevabı hemen bulunurdu bilmecenin... 

İncili Çavuş, "Nobel Kimya Ödülü"nü hangi ülkelerin, ne zaman aldığını sıralıyormuş 
- 1901'de Hollanda, 1902'de Almanya, 1903'te İsveç, 1904'te İngiltere, 1905'de Almanya, 1906'da Fransa, 1907'de Almanya, 1908'de İngiltere, 1909'da Almanya, 1910'da Almanya, 1911'de Fransa, 1912'de Fransa, 1913'te İsviçre, 1914'te ABD, 1915'te Almanya, -2 yıl ödül verilmemiş kimseye- 1918'de Almanya, 1919'da yine ödül verilmemiş kimseye, 1920'de Almanya, 1921'de İngiltere, 1922'de İngiltere, 1923'te Avusturya, 1924'te ödül yok, 1925'te Avusturya, 1926'da İsveç, 1927'de Almanya, 1928'de Almanya, 1929'da İngiltere, 1930'da Almanya, 1931'de Almanya, 1932'de ABD, 1934'te ödül yok yine, 1935'te Fransa, 1936'da Hollanda, 1937'de İngiltere ile İsviçre... 
Bekri Mustafa 
- Dur yahu, dur, demiş peki biz ne yapıyorduk o sıralarda vatanı, milleti, devleti kimin daha çok sevip, kimin sevmediğiyle mi uğraşıyorduk 
İncili Çavuş 
- Yok hayır, demiş daha başka şeyler de yapıyorduk... 
- Ne yapıyorduk 
- İki elimizin parmaklarını birbirine geçirmiş, baş parmaklarımızı öne doğru çeviriyorduk... 
- Sadece o kadar mı 
- Hiç o kadar olur mu canım... 
- Başka ne yapıyorduk 
- Baş parmaklarımızı geriye doğru da çeviriyorduk... 
Bekri kızmış 
- Nobel ödülümüz yoksa yok, demiş Türk ve Müslüman olduğumuz için vermemişlerdir bize. Kaldı ki, biz de Viyana kapılarına kadar gittik, yetmez mi 

Namık Kemal'in, Sadrazam Mahmut Nedim Paşa'nın, iktidardan düşmesi üstüne yazdığı "kedi hırlaması" anlamına gelen, "Hirrename"sinden bir kıta ile bitirelim yazıyı 

Keyfi gelse bıyığın oynatarak mırlar iken 
Kızdırırsan yüzüne atlayarak hırlar iken 
Kuyruğu geçse ele dırlanarak zırlar iken 
Sofradan her kedinin def'ini hazırlar iken 

Kedimi gaflet ile terse dönen talihinin faresi yedi 
Buna yandı yüreğim ah kedi vah kedi 



</TEXT>
</DOC>
