<DOC>
<DOCNO> 344151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/spor/spoz1.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Olacak duaya Amin 
</HEADLINE>
<TEXT>


Mehmet OKUR 


Beşiktaş - Ülkerspor maçını izlerken, Amerika'da duyduklarımın dedikodudan ibaret olmadığını gördüm. İki takımın da ortaya koyduğu müthiş mücadele ve basketbolda ender rastlanan, El Amin'in o muhteşem final üçlüğü, Türkiye ile her görüştüğümde ligin daha çekişmeli hale geldiğini söyleyenleri doğruladı. Basketbol Ligi gerçekten bu rekabeti ve dolu tribünleri özlemişti. Bu başlangıç, gelecek yıllarda daha fazla sayıda takımın içine girdiği, daha büyük çekişmeye sahne olan, daha çok seyirci çeken bir ligin işareti olacaktır. 
Gelelim dünkü o muhteşem mücadeleye... Ligde iki maçı da kaybeden Ülker'in Tutku ve Fatih'in yanında, Serkan'ın sakatlığıyla hücum gücü büyük darbe yemişti. Bu, daha ilk dakikalardan itibaren kendini gösterdi ve Turuncu - Yeşilli takım, Serkan'ın yerine oynattığı Vukcevic'ten de istediği verimi alamadı. Beşiktaş, galibiyete kararlılığını oyunun hemen başında rakibine hissettirdi. Siyah - Beyazlılar, Nedim ve Varda ile "dişini gösterdiği" ilk çeyrekte kontrolü elinde tutarak, sabırlı hücumları sayıya dönüştürdü. Uzak şutlardaki verimsizliğe rağmen Ülker'i ikinci periyotta Kerem Gönlüm ayağa kaldırdı. Beşiktaş'ın savunacağı aynı özellikte oyuncusu olmadığı Kerem, üst üste birbirinden güzel üç smaçla Beşiktaş'ın hızını kesti. Zukauskas'ın yerine giren Oğuz ve faulleri üçleyen Stombergas ile değişen Ersan'ın da savunmaya katkısıyla maçın seyri bir anda değişti. Bu bölümde Beşiktaş skor sıkıntısı çekerken, devre sonunda Ülker altı sayı öne çıktı. 

Beşik gibiydi 
Üçüncü çeyrekten itibaren ise maç içinden çıkılamaz bir bilmece haline dönüştü. Ülker'in oyun içindeki gel - gitleri, Beşiktaş'ın 9 sayı geriye düştüğü anlarda bile oyuna vargücüyle asılması, maçı beşik gibi bir o yana, bir öbür yana salladı. Öyle ki son saniyeye kadar kimse karşılaşmayı kimin kazanacağından emin olamadı Khalid El Amin hariç .. 
Amerikalı guard, faul atışlarında sayı yaptığında "Amin" diye inleyen ve salonu tıklım tıklım dolduran seyircilere belki de hayatlarında bir daha göremeyecekleri bir final yaşattı. 3.9 saniye kala topu aldı, orta sahayı geçer geçmez kafayı kaldırdı ve o inanılmaz üçlüğü attı... "Amin" diyen seyircilerin duaları da böylece kabul oldu... 
Artık seride 2 - 0 gibi çok önemli bir yol alan ve saha avantajını da elinde bulunduran Beşiktaş yarı finale çok yakın. Dün çok da iyi oynamadan, vasat bir oyunla, kenardan gelenlerden hiç katkı sağlamadan El Amin faktörüyle galip geldiler. Serkan'ın yerini dolduramazsa Ülker'in işi Abdi İpekçi'de de çok zor olacak... 


</TEXT>
</DOC>
