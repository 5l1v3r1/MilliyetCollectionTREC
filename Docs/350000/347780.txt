<DOC>
<DOCNO> 347780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun43.html </URL>
<DATE> 2005/06/01/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
New York Times Fransa'daki sonuç, AB'deki krizi açıkça gösterdi 
</HEADLINE>
<TEXT>

     ABD'nin etkili gazetelerinden New York Times, Fransa'da AB Anayasası ile ilgili referandumdan alınan sonucu, ''Avrupa'nın bir kimlik krizi yaşadığı'' şeklinde yorumladı. 
     Fransız seçmenlerinin AB Anayasası'nı reddeden kararını Avrupa'daki hiçbir siyasi liderin görmezden gelemeyeceğini belirten gazete, ''AB çökme tehlikesi içinde olmasa bile, kıtanın birliğini genişletmeye ve derinleştirmeye devam etme rüyası büyük bir zarar görmüştür'' görüşünü savundu. 
     Gazete, ''Fransız referandumundan alınan sonucun, Avrupa'nın bir kimlik krizi yaşadığını açıkça gösterdiğini'' yazdı. Fransa'da ''hayır'' denmesinin temel sebeplerini göçmenlere yönelik kızgınlık, artan işsizlikten duyulan endişe ve Türkiye'nin AB'ye girişine muhalefet olarak sıralayan New York Times, Fransızların yeni üyelerden gelecek ucuz işgücü nedeniyle haftada 35 saat çalışma koşullarını yitirmekten korktuklarını belirtti. 
     New York Times, Fransa'da iş dünyası ve siyasi elit ile sıradan insanlar arasındaki ortak zeminin kaybedildiğini savundu. ''Hayır'' oylarının büyük kısmının işçiler, çiftçiler ve yoksullardan geldiğine dikkati çeken gazete, Hollanda'daki referandumdan da ''Hayır'' sonucunun çıkacağını belirterek, Fransa ve Hollanda'daki referandumlardan sonra Avrupa'nın uzun bir yeniden değerlendirme süreci yaşayacağı öngörüsünde bulundu. 
     Gazete, seçmenlerin tepkileri göz önüne alınarak anayasada değişiklikler yapılıncaya kadar, diğer üye ülkelerin referandum düzenlemeyi askıya alacağını savundu. 
     Bu süreçte AB'ye yeni üye olan Orta ve Doğu Avrupa ülkelerinin kendilerini bir yük gibi hissetmelerine sebep olunmaması gerektiğine işaret eden gazete, özellikle Türkiye, Bulgaristan ve Romanya gibi ülkelerle üyelik müzakerelerinin geciktirilmesi riskinin bulunduğunu kaydetti. Gazete, Türkiye'nin de üyeliğine muhalefet karşısında tepkisini göstermesinin kesin olduğunu yazdı. 
     
</TEXT>
</DOC>
