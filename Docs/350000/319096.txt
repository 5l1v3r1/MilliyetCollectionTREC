<DOC>
<DOCNO> 319096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sontur20.html </URL>
<DATE> 2005/02/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Büyükşehir Belediyesi, çöken yol için suç duyurusunda bulunacak 
</HEADLINE>
<TEXT>

     İstanbul Büyükşehir Belediyesi'nin, Bakırköy'de yolun bir bölümünün çökmesine neden olan inşaatı yapan firma hakkında Bayındırlık ve İskan Bakanlığı ile İçişleri Bakanlığı'na suç duyurusunda bulunacağı bildirildi. 
     Büyükşehir Belediyesi Basın Danışmanlığı'ndan yapılan yazılı açıklamada, Fişekhane Caddesi'ndeki Bakırköy Ticaret Merkezi inşaatının temel kazısı sırasında meydana gelen toprak kayması sonucu yolun bir bölümünün çöktüğü hatırlatıldı. 
     Çökme sırasında yolda bulunan bir minibüsün yaklaşık 40 metreden inşaat çukuruna düştüğü ifade edilen açıklamada, alarma geçen Afet Koordinasyon Merkezi AKOM ekiplerinin, itfaiye ile birlikte kısa sürede olay yerine gittiği anlatıldı. 
     Daha sonra bu ekiplerin takviye edildiği, canlı arama köpeklerinin de katılımıyla yürütülen çalışmalar sonucu ilk etapta minibüste bulunan 5 kişinin kurtarıldığı kaydedilen açıklamada, bölgenin ışık kuleleriyle aydınlatıldığı, çevrede bulunan doğalgaz, su ve elektriklerin kesildiği vurgulandı. 
     Yapılan çalışmalarda toprak kaymasının devam etme riskine karşın ilk aşamada 3 binanın belediye ekipleri tarafından boşaltıldığı kaydedilen açıklamada, ayrıca 7 binanın da tamamen boşaltılmasına karar verildiği bildirildi. 
     İtfaiye, Yol Bakım ve Onarım Müdürlüğü, Fen İşleri Müdürlüğü ve İmar Müdürlüğü ekiplerinin bölgede gece boyunca nöbetçi bırakarak çalışmalarını sürdürdüğü ifade edilen açıklamada, daha sonra şöyle denildi 
     ''İnşaat ruhsatının Bakırköy Belediyesi ve Turizm Bakanlığı'ndan alındığı belirlendi. İstanbul Büyükşehir Belediyesi İmar Müdürlüğü yaptığı incelemede, UKOME kararı alınmadığı, imar planlarına işlenmediği anlaşıldı. İstanbul Büyükşehir Belediyesi, yapı firması hakkında Bayındırlık ve İskan Bakanlığı ile İçişleri Bakanlığı'na suç duyurusunda bulunacak.'' 

     
</TEXT>
</DOC>
