<DOC>
<DOCNO> 301911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy17.html </URL>
<DATE> 2004/12/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Özkan ve Önal'ın Yüce Divan'da yargılanmasına 8 Şubat'ta başlanacak 
</HEADLINE>
<TEXT>

     Eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal'ın Yüce Divan'da yargılanmasına 8 Şubat 2005 tarihinde başlanacak. 
     Anayasa Mahkemesi Başkanvekili Haşim Kılıç, heyet toplantısının ardından gazetecilere yaptığı açıklamada, Özkan ve Önal hakkındaki dava dosyasının ön incelemesini yaptıklarını söyledi. 
     Özkan ve Önal'ın Yüce Divan'a sevk dosyasında herhangi bir eksiklik bulunmadığını ve tensip tutanağının düzenlendiğini belirten Kılıç, yargılamanın 8 Şubat 2005 Salı günü saat 10.00'da başlayacağını bildirdi. 
     Bu süreçte iddianame yerine geçecek olan TBMM Soruşturma Komisyonu Raporu, Yargıtay Cumhuriyet Başsavcılığı aracılığıyla Özkan ve Önal'a gönderilecek. Ceza Muhakemeleri Usulü Kanunu hükümlerinin uygulanacağı yargılamada Yargıtay Cumhuriyet Başsavcılığı iddia makamında bulunacak. 
     Davanın ilk duruşmasında, usule ilişkin itirazlar olursa değerlendirilecek. Duruşmaya sanıkların savunmaları ile devam edilecek. 
     Yüce Divan'a sevk kararında Özkan ve Önal'ın ''Türkiye Halk Bankası yöneticilerini korumak ve sorumluların yargılanmalarını önlemek kastıyla bilerek ve isteyerek ilgili kuruluşların raporlarının gereğinin yapılmasını geciktirerek, gerekli tedbirleri zamanında almayarak, takdir hakkını amacı dışında kullanıp kanuni yetkilerini aşarak ve yasaya aykırı uygulamalarda bulunarak Türkiye Halk Bankası'nın zarara uğramasına sebep oldukları'' öne sürülüyor. 
     Özkan ve Önal'ın bu gerekçelerle Türk Ceza Kanunu'nun ''görevi kötüye kullanma'' suçunu düzenleyen 240. maddesi 1 yıldan-3 yıla kadar hapis uyarınca cezalandırılmaları isteniyor. 
     
</TEXT>
</DOC>
