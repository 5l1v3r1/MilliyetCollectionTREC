<DOC>
<DOCNO> 334110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/siyaset/axsiy02.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu fezleke de rafa 
</HEADLINE>
<TEXT>


AKP Genel Başkan Yardımcısı Hayati Yazıcı, "Dokunulmazlık zırhları bütün olarak ele alınmalı" diyerek, Kaya'nın fezlekesinin de rafa kalkacağı mesajı verdi 

ANKARA Milliyet 


AKP, enerji yolsuzluklarına ilişkin iddianamede adı geçen ve dokunulmazlığının kaldırılması istenen Ağrı Milletvekili Cemal Kaya'nın da fezlekesini rafa kaldırmayı planlıyor. 
AKP Genel Başkan Yardımcısı Hayati Yazıcı, dün Kaya ile ilgili partinin yürüttüğü incelemenin bir hafta içinde sonuçlanacağını açıkladı. TBMM'de çok sayıda fezleke olduğunu belirten Yazıcı, bürokratların da tutuklandığı enerji yolsuzluğu davasına adı karışan Kaya için yargılamanın önünü açacak adımın atılmayacağı mesajını verdi. Yazıcı şu açıklamayı yaptı "Siyasi polemik konusu yapılan dokunulmazlık zırhlarının, bütün olarak ele alınması gerekir. Yalnızca milletvekillerinin değil, kamu görevlilerinin de zırhının ele alınmasından yanayız. Dokunulmazlığın kaldırılması bireysel olarak ele alınmamalıdır. Cımbızlayıp birini almak olmaz. 'Şunlar şunlar dursun, bunu alalım...' Biz bu uygulamaya karşıyız. Kaya'nın dokunulmazlığı da herhalde bekler." İddianamede adı geçmesine karşın hakkında fezleke hazırlanmayan AKP Genel Sekreteri İdris Naim Şahin'e sahip çıkan Yazıcı, "milletvekillerinin yardım isteyen vatandaşlar için telefonlar edebileceklerini, hukuk çerçevesinde işlem yapılmasını isteyebileceklerini, böyle şeylerin de kayıtlara düşebileceğini" anlattı. 

'Bireyin yanlışıdır' 
Hayali ihracatla suçlanan Maliye Bakanı Kemal Unakıtan'ın, "AKP üyesi olmadan önceki işleriyle ilgili gereken cevabı verdiğini" belirten Yazıcı, "Bu iddialar kanıtlanırsa partiyi yaralar mı " sorusu üzerine şöyle dedi "Partimizi niye yaralasın Herkes bizim partimizde siyaset yapabilir, yeter ki arsızlığı, hırsızlığı olmasın. Birey yanlış yapar, bu AKP'nin yanlışı olmaz." 


</TEXT>
</DOC>
