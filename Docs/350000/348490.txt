<DOC>
<DOCNO> 348490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/yazar/sazak.html </URL>
<DATE> 2005/06/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Karşıyaka davası 
</HEADLINE>
<TEXT>


CHP politbürosu, 'naylon üyelik'ler yoluyla 'delege' seçimlerinde etkili olup ekimdeki kurultayı kazanma uğruna, partiyi yaralıyor. Dün İstanbul'un Ümraniye ve Maltepe ilçelerinde listeler askıya çıkarılmadan 'meçhul delege adresleri'nde yapılan naylon üye yazımı skandalını duyurmuştuk. Benzer örnekler Anadolu'nun her yanından 'çığ gibi' geliyor. 
İzmir Karşıyaka olayı, CHP adına gerçekten üzücü. Cumhuriyet Savcılığı, Karşıyaka İlçe Başkanı Ertam Özen ve ilçe yönetim kurulu üyeleri hakkında 'adreste bulunmayan kişileri CHP'ye üye kaydetmekten' dava açmış. Siyasi Partiler Yasası'nda 'mükerrer üye kaydı ile başvurusu bulunmayan veya mevcut olmayanları üye gibi gösterip kaydedenler' hakkında 1-3 yıl arasında hapis cezası öngörülüyor. 
Savcı Hüsnü Çetin'in 31 Mayıs 2005 tarihli iddianamesinde, Karşıyaka'nın Donanmacı Mahallesi 1719 Sokak No 19'da gösterilen 30'a yakın kişinin verilen adreste oturmadıkları ve mahallede tanınmadıkları belirtiliyor. CHP yönetmeliğine göre kayıtların muhtarlık adreslerine göre yapılması gerekirken, bu kişilere belirtilen yerlerde rastlanmamış. 
Dramatik olan, bu açık sahteciliğin, 'naylon üye' yazılan yerlere 'zabıta gönderilerek' tespit edilmesidir. Ve bu durumun Cumhuriyet Savcılığı tarafından iddianamede belirtilmesidir. 
Asırlık CHP bu duruma nasıl düşürülür 
Savcılar, Meclis'teki ana muhalefet partisinin üye kayıtlarını 'zabıta marifetiyle' araştırmak zorunda kalıyorlar. Naylon üye yazan Karşıyaka İlçe yöneticilerini 'sanık' olarak mahkemeye gönderiyorlar. 
Dün, 'CHP neyle meşgul ' diye yazarken bu olayı bilmiyorduk. Cumhuriyet Savcısı'nın Karşıyaka Asliye Ceza Mahkemesi'ne açtığı dava, 2005 1800 nolu iddianame önümüze gelmese 'sahte üye yazımı nedeniyle Karşıyaka yönetiminin mahkemeye düştüğüne' inanmazdık. 
Yazık Genel Sekreterlik koltuğunda eski Barolar Birliği Başkanı'nın oturduğu CHP'de, 'bir avuç delege' uğruna hak, hukuk, adalet kavramları yok ediliyor. 
CHP politbürosu, partiyi muhalefetten arındırmaya çalışıyor. Bunun adı 'siyasi soykırımdır.' 
2002 seçimlerine gidilirken aynı yöntemle 'kadrolaşmanın' partiyi iktidara taşımaya yetmediği görüldü. Politbüro süzgecinden geçenlerin bir kısmı, AKP'ye transfer oldu, 'şaibeli' biçimde milletvekilliğini bırakanlar çıktı. 
30 yaşında genç bir partili, eski Karşıyaka CHP Sekreteri Barış Erel, bir ayda 15 bin üye kaydedilen İzmir'de yaşananlara isyan ediyordu. Bu duygularla yargıya gitmişler. 
Haksız mı 



</TEXT>
</DOC>
