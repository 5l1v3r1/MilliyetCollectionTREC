<DOC>
<DOCNO> 308487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur11.html </URL>
<DATE> 2005/01/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Devlet "toprak zengini"... 
</HEADLINE>
<TEXT>

     Türkiye yüzölçümünün yüzde 39'u devletin hüküm ve tasarrufu altında bulunuyor. 
     Maliye Bakanı Kemal Unakıtan, CHP Samsun Milletvekili Haluk Koç'un soru önergesini yanıtlarken, Milli Emlak Otomasyon Projesi kapsamında elde edilen bilgilere göre Sekizinci Beş Yıllık Kalkınma Planı'nda Türkiye yüzölçümü olarak belirtilen 815 bin kilometrekarelik alanın yaklaşık yüzde 39'unu oluşturan 315 bin kilometrekaresinin devletin hüküm ve tasarrufu altında olduğunu bildirdi. 
     Unakıtan, 315 bin kilometrekare alanın yaklaşık yüzde 3'ünün 9 bin 450 kilometrekare tarıma elverişli arazi niteliğinde olduğuna işaret etti. 
     Devletin hüküm ve tasarrufu altında bulunan tarıma elverişli arazilerin 7 bin 614 kilometrekarelik kısmının tarımsal faaliyetlerde kullanıldığına dikkati çeken Unakıtan, Hazine'nin özel mülkiyetinde veya devletin hüküm ve tasarrufu altında bulunan taşımazların kira sözleşmesine dayalı olmaksızın kullanılması durumunda kullanıcılardan ecrimisil tahsil edildiğini, 2004 yılı Ekim ayı sonu itibarıyla tahsil edilen ecrimisilin 54 trilyon 997 milyar lira olduğunu bildirdi. 
     1984 yılında yapılan yasal düzenlemeyle yeterli toprağı bulunmayan veya topraksız çiftçilerin zirai aile işetmeleri kurabilmeleri için ''devletin mülkiyetinde bulunan topraklarla topraklandırılmaları''nın amaçlandığına ifade eden Unakıtan, Bakanlar Kurulu'nca uygulama alanı olarak seçilen yerde devletin hüküm ve tasarrufu altında veya özel mülkiyetinde bulunan arazilerin Tarım Reformu Genel Müdürlüğü'nün tasarrufuna geçtiğini ve yeterli toprağı olmayan veya topraksız çiftçilere yönelik kullanıldığını kaydetti. 
     
</TEXT>
</DOC>
