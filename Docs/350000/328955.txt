<DOC>
<DOCNO> 328955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy06.html </URL>
<DATE> 2005/03/31/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Dışişleri ve Genelkurmay'dan ABD'nin talebine olumlu yanıt... 
</HEADLINE>
<TEXT>

     ANKARA Milliyet 

Dışişleri Bakanlığı ve Genelkurmay Başkanlığı, ABD'nin İncirlik Üssü'nü Irak ve Afganistan operasyonlarında Lojistik Takip ve Aktarma Merkezi olarak kullanması, kargo uçuşlarının da "ön izinsiz" yapılması talebine yeşil ışık yaktı. Hükümetin talebe olumlu yanıt vermesi durumunda, ABD kargo uçakları İncirlik Üssü'ne bildirimsiz uçuş yapacak, taşıyacağı yükler ölümcül materyal içermeyecek. 
     Ankara'ya 18 Mart 2004'te öneri getiren ABD, İncirlik'e indireceği kargo uçakları ve deniz yoluyla üsse yakın limanlara getireceği malzemeleri, Irak ve Afganistan'a sevk etmeyi planladı. ABD'nin, "ön bildirimsiz" uçuş talebine Dışişleri ve Genelkurmay olumlu bakarken, hükümetin önündeki değerlendirmeye göre üs şu şekilde kullanılacak 
     ABD'ye verilecek izin Savunma ve Ekonomik İşbirliği Anlaşması SEİA kapsamında değil, BM'nin Irak ve NATO'nun Afganistan kararları doğrultusunda çıkarılacak. Üssün statüsünde değişiklik olmayacak. 
     Antonov ya da Galaxy tipi dev kargo uçakları klerans uçuş izni bildiriminde bulunmadan İncirlik Üssü'ne inebilecek. Burada daha küçük olan C - 130 tipi nakliye uçaklarına yüklenecek kargo Irak ve Afganistan'a gönderilecek. 
     Uçakların taşıyacağı yükler insani yardım malzemesi olacak. Silah ve mühimmat taşınmayacak, üsteki Türk yetkililer kargoları denetleyebilecek. 

     
</TEXT>
</DOC>
