<DOC>
<DOCNO> 334028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonspo21.html </URL>
<DATE> 2005/04/16/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Başbakan Erdoğan, Türk futbolunun sıkıntılarını dinledi... 
</HEADLINE>
<TEXT>

     Başbakan Recep Tayyip Erdoğan, İstanbul'da Türk futbolunun sorunlarını dinledi. 
     Recep Tayyip Erdoğan, Maliye Bakanı Kemal Unakıtan, Gençlik ve Spor Genel Müdürü Mehmet Atalay, Futbol Federasyonu Başkanı Dr.Levent Bıçakcı, Birinci Süper Lig ve İkinci Lig A Kategorisi takımlarının kulüp başkan ve temsilcileriyle İstanbul'daki çalışma ofisinde görüştü. 
     Erdoğan, Dolmabahçe Musahiban Dairesi'nde oluşturulan çalışma ofisindeki ilk resmi kabulünü yaptığı görüşmede, öncelikle Futbol Federasyonu Başkanı Bıçakcı ve Birinci Süper Futbol Ligi Kulüpler Birliği Vakfı Başkanı İlhan Cavcav'ın konuşmasını dinledi. 
     Toplantı sonrasında açıklama yapan Futbol Federasyonu Başkanı Bıçakcı, bugün kulüplerin kurumsallaşması için yapmış oldukları çalışmaları değerlendirdiklerini ifade ederek, şunları kaydetti 
     ''Bu çalışmaları bir rapor halinde özetleyerek başbakanımıza sunduk. Başbakanımız, spora her yönden büyük katkıları olan bir yapıya sahip. Aynı sıcak yaklaşımı gösterdiler. Kulüplerin yeniden yapılanması için bir yasa taslağı hazırlığı içindeydik. Bunu başbakanımıza ilettik. O da her zamanki olumlu yaklaşımıyla bu konuya ışık tuttu. Bir komisyon kuruldu ve bu çalışmalar en kısa sürede başlayacak. Komisyonun çalışmaları sonucunda derhal bir 'Sporda Yeniden Yapılanma Yasası' çıkarılacak. Başbakanımız da bunu kabul ettiler'' dedi. 
     Bıçakçı, hazırlık aşamasındaki yasanın vergi, KDV, stopaj ve damga vergisi gibi konuları da içerdiğini söyledi. 
     Yaptıkları her çalışmayla Türk futboluna çağ atlatacak uygulamalar yürüttüklerini kaydeden Bıçakcı, ''Federasyon olarak görevimiz Türk futbolunda çığır açmak. UEFA kriterlerini uygulamaya başlayacağız. Bu bizim için zaten bir zorunluluk. Her yaptığmız işlem Türk futboluna yeni bir çağ atlatacaktır'' diye konuştu. 
     
     İLHAN CAVCAV 
     Kulüpler Birliği Vakfı Başkanı İlhan Cavcav, kulüplerin ham mali ve hem de idari açıdan yeniden yapılanabilmesi için Başbakan Recep Tayyip Erdoğan ile Maliye Bakanı Kemal Unakıtan'dan görüşme talep ettiklerini dile getirerek, şöyle konuştu 
     ''Biz bunu uzun uzun müzakere ettik ve başbakanımızın talimatlarıyla da bu komisyon hemen çalışmalara başlayacak. Kulüplerin mali ve idari yönden yeniden yapılanabilmesi için Futbol Federasyonu, Kulüpler Birliği ve Maliye Bakanlığı çalışmalar yapacak. Çıkacak sonuçlara göre hareket edeceğiz. Başta başbakanımız ve bakanımıza da bu konudaki yardımlarından dolayı teşekkür ederim.'' 
     
     DİĞER GÖRÜŞLER 
     Gaziantepspor Kulübü Başkanı Celal Doğan ise, Başbakan Erdoğan ile yaptıkları görüşmenin kısa vadeli gündemle ilgili olmadığını ifade ederek, sporda yeni bir yasanın çıkmasının gerekliliğinde görüş birliğine vardıklarını anlatarak, ''Sabah yapılan toplantıda İddaa'dan gelecek gelir konusu görüşüldü. Burada yeni bir düzenleme yapılabilir. Havuz sistemi konusu da görüşüldü. Bir değişiklik bekleniyor. Burada yetki Futbol Federasyonu'nda'' dedi. 
     Gençlik ve Spor Genel Müdürü Mehmet Atalay da açıklamasında, toplantıda Türk sporunun yeniden yapılanması için baştan sona herşeyin konuşulduğunu belirterek, ''Türkiye, AB yolunda yeni baştan yapılanıyor ve çok ciddi adımlar atılıyor. Kulüplerimiz ile amatör sporlarımız lehine hepsini şaha kaldıracak çalışmalar yapılıyor'' diye konuştu. 
     Basına kapalı olarak gerçekleştirilen ve yalnızca TRT ile Anadolu Ajansı'nın görüntü almasına izin verilen toplantıda, geçen günlerde karşılıklı söz düellosuna girerek gerginlik yaşayan Fenerbahçe Kulübü Başkanı Aziz Yıldırım ile Beşiktaş Kulübü Başkanı Yıldırım Demirören'in yan yana oturduğu görüldü. 
     
</TEXT>
</DOC>
