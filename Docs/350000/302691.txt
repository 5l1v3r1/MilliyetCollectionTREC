<DOC>
<DOCNO> 302691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/guncel/axgun01.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu müzeyi sevdik 
</HEADLINE>
<TEXT>


Günde 4 bin 500 kişinin gezdiği İstanbul Modern Sanat Müzesi, ücretsiz ziyaret süresini marta kadar uzattı. Eczacıbaşı, "Yılda 1 milyon kişiye ulaşacağız" dedi 

KÜLTÜR SANAT SERVİSİ 

Sanatseverlerin yoğun ilgisiyle karşılaşan İstanbul Modern Sanat Müzesi, günde ortalama 4 bin 500 ziyaretçi sayısına ulaşınca, ücretsiz ziyaret süresini marta kadar uzattı. 
İstanbul Modern Yönetim Kurulu, büyük ilgi üzerine, müzenin 2004 sonuna kadar olan ücretsiz ziyaret süresini Mart 2005'e uzatma kararı aldı. 
İstanbul Modern Yönetim Kurulu Başkanı Oya Eczacıbaşı, "Günlük ziyaretçi sayımız, yıllık 1 milyon kişi hedefimizi tutturacağımızı, hatta geçeceğimizi gösterdi. Yaklaşan Kurban Bayramı ve yarıyıl tatilinde de ziyaretçi yelpazemizi daha da genişletmek için müzenin ücretsiz gezilme süresini uzatma kararı aldık" dedi. 

Neler görülebilir 
Müzenin ana salonlarında, küratörlüğünü Ali Akay, Levent Çalıkoğlu ve Haşim Nur Gürel'in üstlendiği "Gözlem Yorum Çeşitlilik" başlıklı koleksiyon sergisi devam ediyor. Süreli sergiler galerisinde ise küratör Fulya Erdemci'nin, müzenin kuruluş sürecini konu eden "İstanbul Modern'e Doğru" adlı belgesel sergisi var. Müzenin fotoğraf bölümünde, "Cumhuriyet Sonrası Türk Fotoğrafından Bir Seçki" koleksiyonu, eğitim salonunda ise Aliye Berger'in gravürleri görülebilir. 
Pazartesi hariç her gün 10.00 - 18.00 arası açık olan müze, perşembe günleri saat 20.00'ye dek ziyaret edilebiliyor. 


</TEXT>
</DOC>
