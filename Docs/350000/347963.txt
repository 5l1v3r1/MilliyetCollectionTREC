<DOC>
<DOCNO> 347963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur21.html </URL>
<DATE> 2005/06/01/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Annesi banyo yaparken girdiği tuvaletteki şofben tüpü patladı 
</HEADLINE>
<TEXT>

     Tuncay DAĞLI DHA 

ADANA Emine Sapmaz İlköğretim Okulu 6’ncı sınıfı öğrencisi 12 yaşındaki Yiğit Özen, girdiği evinin tuvaletindeki şofbenin LPG tüpünden sızan gazın infilak etmesi sonucu yanarak öldü. Yiğit'in tuvaletteyken meydana gelen patlama sırasında banyo yapan annesi 43 yaşındaki Betül Özen, şiddetli patlama üzerine dışarı çıktığında oğlunun cesedini görünce sinir krizleri geçirdi. 
     Olay, pazar günü Yeşilyurt Mahallesi’nde Onur Apartmanı’nın 6’ncı katındaki evde meydana geldi. Yiğit Özen’in annesi Betül Özen, herhangi bir arıza durumunda zehirlenmemek için tesisatı tuvalette döşenen şofbeni yakıp banyoya girdi. Ancak, şofben tüpünün dedantörünün arızalı olması nedeniyle sızan gaz tuvalete doldu. Bu sırada Yiğit Özen de tuvalete girerek, kapıyı kapattı. Tüpten sızan ve tuvaleti dolduran gaz bir süre sonra şofbenden alev alınca bomba gibi patladı. 
     Tuvalet kapısının yerinden sökülüp karşı duvara çarptığı olayda, alevler içinde kalıp ağır şekilde yanan Yiğit Özen, patlama sırasında başını da duvara çarptı. Patlama üzerine banyodan çıkan Betül Özen, Yiğit’i hastaneye götürdü. Çukurova Üniversitesi Tıp Fakültesi Balcalı Hastanesi Yanık Ünitesi’nde tedaviye alınan Yiğit, çabalara rağmen kurtarılamayarak yaşamını yitirdi. 
     Anne Betül Özel sinir krizleri geçirirken, gözyaşları arasında toprağa verilen Yiğit’in 6- B sınıfındaki arkadaşları da yasa boğuldu. Yiğit’in oturduğu sırayı çiçeklerle süsleyen arkadaşları, onu çok sevdiklerini ve unutmayacaklarını belirttikleri yazılar yazdı. Okul binasının giriş kapısı önünde de pano oluşturularak Yiğit’in fotoğrafı konulup, arkadaşları tarafından ölümüne duyulan üzüntülerin anlatıldığı yazılar asıldı. 
     Tüpten sızan gazın patlaması sırasında yerinden sökülen tuvalet kapısının duvarda oluşturduğu görüntü taziye için eve gelenlerin şaşkınlığına yol açtı. Tuvalette biriken gazın sıkışma sonucu alev almasıyla birlikte bomba etkisi yaptığı belirtildi. İki çocuğundan büyüğünü kaybetmenin üzüntüsünü yaşayan annesi Betül ile 45 yaşındaki babası Mustafa Özen, dost ve akrabaları tarafından teselli edilmeye çalışıldı. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
