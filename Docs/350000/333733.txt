<DOC>
<DOCNO> 333733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonspo10.html </URL>
<DATE> 2005/04/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Derbide gözler yabancı oyuncularda 
</HEADLINE>
<TEXT>

     Fenerbahçe ile Beşiktaş arasında 17 Nisan Pazar günü yapılacak Birinci Süper Futbol Ligi derbisi öncesi gol yollarında gözler, her iki takımda da yabancı oyuncuları üzerinde olacak. 
     Fenerbahçe'nin gol yollarında en etkili isimleri Brezilyalı Alex de Souza ile Marcio Ferreira Nobre, Beşiktaş'ın ise Norveçli John Alieu Carew olacak. 
     
     GOLLERİN YÜZDE 51'İNİ ATTILAR 
     Fenerbahçe'nin ligde bu sezon filelere gönderdiği toplam 66 golünden 34'ünde Alex ile Nobre'nin imzası bulunuyor. 
     Sarı kart cezası nedeniyle son Sakaryaspor maçında oynayamayan Alex'in 20, Nobre'nin ise 14 golü var. 
     Sarı-lacivertlilerin ''muhteşem ikilisi'', takımlarının toplam gollerinden yüzde 51'ine imza koydu. 
     
     KADIKÖY'DE COŞUYORLAR 
     Alex, toplam 20 gülünden 14'ünü, Nobre ise 14 golünden 11'ini derbinin yapılacağı FB Şükrü Saracoğlu Stadı'nda filelere gönderdi. 
     Gollerinden 4'ünü penaltıdan atan Alex'in 12, 1'ini penaltıdan kaydeden Nobre'nin ise 7 asisti bulunuyor. 
     Not Fenerbahçeli Nobre'nin, takımının ligin 15. haftasında Kadıköy'de 5-0 kazandığı maçın 41. dakikasında attığı ilk gol, Futbol Federasyonu kayıtlarına göre Alex'e ait. Alex'in bu maçta kullandığı serbest vuruşta Nobre, kaleye giden topa son anda ensesiyle dokunmuş ve meşin yuvarlağı filelere göndermişti. Ancak karşılaşmanın hakemi Kuddusi Müftüoğlu'nun raporu doğrultusunda, federasyon kayıtlarına bu gol Alex'in olarak geçti. 
     
     ANELKA'NIN İLK DERBİSİ 
     Sarı-lacivertli takımın devre arasında gerçekleştirdiği flaş transfer Nicolas Sebastien Anelka, TÜrkiye'deki ilk derbisine pazar günü çıkacak. 
     Fransız futbolcu, Fenerbahçe formasıyla geride kalan lig maçlarında 3 gol kaydetti. 
     
     BEŞİKTAŞ'IN KOZU CAREW 
     Beşiktaş ise Kadıköy'deki derbide gol yollarında Carew'e güveniyor. 
     Siyah-beyazlıların Ankaragücü ile yaptığı son maçta 2 gol atan, 1 de penaltı yaptıran Norveçli yıldız, derbide Beşiktaş'ın en güvendiği isimlerin başında geliyor. 
     Sezonun ilk yarısında BJK İnönü Stadı'nda yapılan derbide Fenerbahçe filelerini 1 kez havalandıran Carew'in ligde 11 golü bulunuyor. Norveçli futbolcu, 4 de asist yaparken, gollerinden 5'ini penaltılardan filelere gönderdi. 
     
</TEXT>
</DOC>
