<DOC>
<DOCNO> 330983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/yasam/axyas01.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Prensesine kavuştu 
</HEADLINE>
<TEXT>


Film yıldızı olan eşi Grace Kelly'yi 1982'de kaybeden Monaco Prensi Rainier, dün 81 yaşında hayatını kaybetti 

DIŞ HABERLER SERVİSİ 

Kalp, akciğer ve böbrek yetmezliği nedeniyle 1 aydır hastanede bulunan Monaco Prensi Rainier, dün 81 yaşında hayata gözlerini yumdu. 
1949'da dedesi II. Louis'nin ölümü sonrası tahta geçen Rainier, 56 yılla "Avrupa'nın en uzun süre tahtta kalmış monarkı" unvanına sahipti. Spora düşkünlüğü ve mahçup kişiliğiyle tanınan Rainier, 1956'da Oscar ödüllü ABD'li aktris Grace Kelly'le evlendi. Çiftin çocukları Prenses Caroline, Prens Albert ve Prenses Stephanie aşklarıyla dünya medyasının ilgi odağı olurken Rainier, Kelly'nin 1982'de bir trafik kazasında ölmesinin ardından vaktinin büyük bölümünü kızlarından olan torunlarıyla geçirmeye başladı. 
1962'de prensliğin yetkilerini belirgin ölçüde sınırlayan yeni anayasanın hazırlanmasını sağlayan Prens Rainier, 32 bin 270 bin nüfuslu zengin Monaco'nun turizm ve kumar sektörüne bağımlılığını azaltıp, hizmet sektörü ve bankacılık alanlarında yaptığı işlerle ülke ekonomisini canlandırmayı başardı. 

Taht oğluna kaldı 
Son yıllarda bozulan sağlığı nedeniyle idari işlerinin büyük bölümünü oğlu Albert'e devreden Rainier'in taht yetkilerinin, geçen hafta oğluna geçtiği açıklandı. Rainier, bekar olduğu için v risi bulunmayan oğlu Albert'in kendi yerine geçebilmesi için 2002'de mevcut hükümdarlık yasasını değiştirmişti. Cenaze töreniyle ilgili henüz resmi açıklama yapılmazken, uzun süreli bir yas dönemi planlandığı belirtiliyor. Yas dönemi boyunca siyah giyilmesi zorunlu olacak. 


</TEXT>
</DOC>
