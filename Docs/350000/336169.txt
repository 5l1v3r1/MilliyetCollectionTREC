<DOC>
<DOCNO> 336169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun14.html </URL>
<DATE> 2005/04/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
KKTC'de Talat'ın Başbakanlık'tan istifası yürürlükte... 
</HEADLINE>
<TEXT>

     KKTC Cumhurbaşkanlığı'na seçilen ve Cumhurbaşkanı Rauf Denktaş'tan yarın görevi devralacak Mehmet Ali Talat'ın Başbakanlık'tan istifası yürürlüğe girdi. 
     Başbakanlık'tan alınan bilgiye göre, dilekçesini bugünden geçerli olacak şekilde dün Cumhurbaşkanı Denktaş'a sunan Talat'ın istifası, Cumhurbaşkanı Denktaş'ın bugün cevabi yazısıyla kabul edildi. 
     Cumhurbaşkanlığı'na seçilen Mehmet Ali Talat'ın Cumhurbaşkanı Rauf Denktaş'a sunduğu hükümet istifası ve Cumhurbaşkanı Denktaş'ın onayı Resmi Gazete'de de yayımlandı. 
     Resmi Gazete'de, yeni hükümet atanıncaya kadar mevcut hükümetin devam edeceği ve Başbakanlık makamına Başbakan Yardımcısı ve Dışişleri Bakanı Serdar Denktaş'ın vekalet edeceği belirtildi. 
     
     PARTİ BAŞKANLIĞINI YARIN BIRAKACAK 
     Talat'ın, Cumhuriyetçi Türk Partisi CTP Başkanlığı ve partideki görevlerinden yarın ayrılacağı belirtildi. Talat'ın milletvekilliğiyse Cumhurbaşkanlığı görevine başlamasıyla sona erecek. 
     KKTC'de 17 Nisanda yapılan seçimi kazanmasının ardından, Yüksek Seçim Kurulu'nun ''Cumhurbaşkanlığı'nı mı, milletvekilliğini mi tercih ettiği'' sorusuna, ''Cumhurbaşkanlığı görevini kabul ettiğini'' yazılı olarak yanıtlayan Mehmet Ali Talat, yarın yemin edip Cumhurbaşkanı olmasıyla milletvekilliğinden de ayrılmış olacak. 
     Mehmet Ali Talat'ın Başbakanlık'tan istifasıyla 2. Talat Hükümeti de istifa etmiş oldu. Ancak, CTP-DP ortaklığındaki koalisyon hükümeti, yeni hükümet kuruluncaya kadar, görevine Demokrat Parti DP Genel Başkanı, Dışişleri Bakanı ve Başbakan Yardımcısı Serdar Denktaş başkanlığında devam edecek. 
     Yeni hükümet, CTP'nin aldığı karar doğrultusunda partinin Genel Sekreteri ve Gazimağusa milletvekili Ferdi Sabit Soyer başkanlığında kurulacak. 
     Yeni dönemde Başbakanlık görevini üstlenecek Soyer'in, Pazartesi günü, yeni Cumhurbaşkanı Mehmet Ali Talat tarafından hükümeti kurmakla görevlendirilmesi bekleniyor. Soyer'in gelecek hafta içinde kabinesini oluşturacağı da belirtiliyor. 
     
     HÜKÜMET ÇALIŞMALARI 
     Bu arada, 6 kez koalisyon ortaklığı yapacak CTP ile DP, hükümet protokolü çalışmalarını tamamladı. 
     Koalisyon ortakları, Pazartesi günü yapılacak görevlendirmenin ardından, hükümet programını sonuçlandırılmayı ve birkaç gün içinde Cumhuriyet Meclisi'ne sunmayı hedefliyor. 
     
     2. TALAT HÜKÜMETİ TARİHE GEÇECEK 
     Soyer başkanlığındaki yeni hükümetin kurulmasıyla Talat başkanlığında 8 Mart'ta kurulan CTP-DP Koalisyon Hükümeti tamamlanmış olacak. Böylelikle 2. Talat Hükümeti, yaklaşık 1.5 aylık kısa ömrüyle Kıbrıs Türk siyasi tarihine ''en kısa süreli hükümet'' olarak geçecek. 
     CTP'nin büyük ortak olduğu ilk hükümet, 14 Aralık 2003 seçimlerinin ardından 13 Ocak 2004'te kurulmuştu. 
     Kıbrıs Türk siyasetindeki 18. hükümet olan 1. Talat Hükümeti, CTP ve DP'deki istifalarla azınlığa düştü ve 20 Ekim 2004'te istifa etti. 
     KKTC'nin yaklaşık 4 ay istifa etmiş hükümetle yönetilmesinin ardından 20 Şubat 2005'te yapılan erken seçimlerden koalisyonun büyük ortağı CTP gücünü artırarak çıktı. 20 Şubat seçimlerinin ardından koalisyon ortakları hükümete devam kararı aldı, ancak cumhurbaşkanlığı seçimleri nedeniyle ''geçiş'' hükümeti kuruldu. 10 Martta Meclis'ten güvenoyu alan 2. Talat Hükümeti, 1. Talat Hükümeti'nin devamı şeklinde ve aynı kabineyle görevini sürdürdü. 
     Cumhurbaşkanlığı seçiminin ardından kurulacak yeni CTP-DP Koalisyon Hükümeti'nin protokolüne ilişkin temel ilkeler ve bakanlık dağılımı da o dönemde belirlendi. 
     
     YENİ HÜKÜMETLE KABİNEDEKİ ORAN DEĞİŞECEK 
     CTP işle DP'nin mutabakatına göre, bugüne kadar 6'sı CTP, 4'ü de DP'de olacak şekilde ortaklık yapan iki parti, yeni hükümette değişiklik yapacak. DP'ye ait bakanlıklardan Çalışma ve Sosyal Güvenlik Bakanlığı'nın da CTP'ye geçmesiyle kabine 7'ye 3 şeklinde paylaşılacak. 
     Soyer başkanlığında başlayacak yeni dönemde, Çalışma ve Sosyal Güvenlik Bakanlığı ile birlikte, takas şeklinde yer değiştirecek daire ve kurumlar da var. Buna göre, Başbakanlık'a bağlı Enformasyon Dairesi DP'ye ait Dışişleri Bakanlığı'na, DP'ye bağlı Ekonomi Bakanlığı bünyesindeki Devlet Planlama Örgütü de Başbakanlık'a bağlanacak. 
     
     HÜKÜMET ÇOĞUNLUĞU 29 
     Koalisyon hükümeti yeni dönemde 23'ü CTP, 6'sı da DP'ye ait olmak üzere Meclis'te 29 sandalyeye sahip olacak. 
     Lefkoşa Milletvekili Mehmet Ali Talat'ın istifasıyla boşalan bir milletvekilliği içinse bu yıl haziran ayında ara seçim öngörülüyor. Ancak bunun mümkün olabilmesi için Meclis çoğunluğuyla 29 Nisana kadar karar alınması gerekiyor. 
     Cumhuriyet Meclisi'ndeki muhalefet partilerinden Ulusal Birlik Partisi'nin UBP 19, Barış ve Demokrasi Hareketi'nin de BDH 1 milletvekili var. 
     
</TEXT>
</DOC>
