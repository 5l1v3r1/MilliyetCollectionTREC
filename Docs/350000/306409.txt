<DOC>
<DOCNO> 306409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun36.html </URL>
<DATE> 2005/01/14/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
KKTC'de UBP de adaylarını tanıttı 
</HEADLINE>
<TEXT>

     KKTC'de ana muhalefet Ulusal Birlik Partisi'nin UBP Genel Başkanı Derviş Eroğlu, 20 Şubat'ta yapılacak erken genel seçimde iktidara geleceklerini ifade ederek, ''Hedefimiz tek başına iktidara gelmektir. Çünkü, devletin ve milletin bize ihtiyacı var'' dedi. 
     Eroğlu, Parti Genel Merkezi'nde düzenlediği basın toplantısında, 20 Şubat'ta yapılacak milletvekilliği erken genel seçimine katılacak 50 adayını basına tanıttı. 
     ''20 Şubat'ta yapılacak milletvekilliği seçiminin devlete, halka ve ülkeye yararlı sonuçlar getirmesi'' dileğinde bulunan Eroğlu, ''UBP'nin, seçim sürecinin dostluk, kardeşlik havası içinde bir fikir ve proje yarışı şeklinde geçmesi için üzerine düşeni yapacağını'' kaydetti. 
     Seçimlerde hedeflerinin iktidar olmak olduğunu ifade eden Derviş Eroğlu, ''Ulusal Birlik Partisi bundan sonra yoluna tek yürek, tek ses olarak devam edecek ve iktidar olacaktır. Hedefimiz tek başına iktidara gelmektir. Çünkü, devletin ve milletin bize ihtiyacı var'' diye konuştu. 
     
     ''CİDDİ TEHLİKELER VAR'' 
     ''Kıbrıs Türk halkı ve KKTC Devleti'nin ciddi tehlikelerle karşı karşıya olduğunu'' kaydeden Eroğlu, ''UBP olarak bu tehlikeleri bertaraf etmek için halktan göreve getirilmelerini beklediklerini'' belirtti. Eroğlu şöyle konuştu 
     ''İyi niyetle, halkımızın hak ve çıkarlarını korumak, geliştirmek için çıktığımız bu yolculukta Kıbrıs Türk halkını daha güzel günlere taşımakta kararlıyız. Tecrübe ile dinamizmi birleştirerek büyük atılımlar için geliyoruz. 'Uzlaşı ve ilerleme' sloganı ile yola koyulduk. 14 komitemizde projeler hazırlanmaktadır. Halkımızın karşısına sorunlarını çözecek somut projelerle çıkıyoruz. Dünya hızla değişmektedir. Geçmişle kıyaslanmayacak bir devinim söz konusudur. Bunu iyi algılamak ve gereklerini yapmak zorundayız. Siyaset dünyası son derece dinamik bir hal aldı. 
     Bu anlayıştan hareketle özellikle Kıbrıs konusunda, Anavatan Türkiye ile uyumlu hareket ederek uzlaşıcı bir tavırla devletimizin ve halkımızın haklarını başta Avrupa Birliği ve BM olmak üzere uluslararası platformlarda kabullendirmek için büyük çaba gösterecek, bunun için yeni bazı düşüncelerimizi yaşama geçireceğiz. Günü geldiğinde bunları halkımızla paylaşacağız.'' Eroğlu, ''her seçim döneminde olduğu gibi bu seçim döneminde de basına büyük iş düşeceğini'' ifade ederek, basın kuruluşlarına, tarafsız kalmaları ve kimin ne yapmaya çalıştığını objektif yansıtmaları çağrısı yaptı. 
     
</TEXT>
</DOC>
