<DOC>
<DOCNO> 338316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/siyaset/axsiy01.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Vetolu 'yardım' yasası TBMM'den aynen geçti 
</HEADLINE>
<TEXT>


Sezer'in, 'demokrasiye aykırı' bulduğu için veto ettiği 'partilere yardımı sınırlayan yasa' değiştirilmeden Köşk'te 

ANKARA Milliyet 


Cumhurbaşkanı Ahmet Necdet Sezer'in "demokrasiye aykırı" bularak veto ettiği, üç milletvekili bulunan partiye Hazine yardımı yapılmasının önünü kesen yasa, TBMM Genel Kurulu'ndan aynen geçti. Yasaya, ANAP ve SHP ile birlikte bazı bağımsız milletvekilleri ve CHP'li Hasan Aydın ret oyu verdi. SHP'li Ahmet Güryüz Ketenci, 1 yıl önce verilen bir yasa teklifinin CHP ve AKP'de erime başladığı için gündeme getirildiğini öne sürerek, "Bu yasa iki partinin utanç ittifakıdır" dedi. 
Ketenci, CHP Grup Başkan Vekili Kemal Anadol'a, "Bir sol partinin Hazine yardımı almaması için çabalıyorsunuz. Sizin yaptığınızı Bolşevikler, Menşeviklere yapmadı" dedi. ANAP'lı Süleyman Sarıbaş ise, "Siz ise olsa olsa liderin vekili olursunuz" dedi. Sarıbaş, "Başbakan, 25 milyon dolarlara uçak alırken devletin parası heba olmuyor da siyasi partilere verilecek 1-2 trilyon lira ile mi heba oluyor " diye sordu. 
CHP'li Osman Özcan da, Sarıbaş'a yanıt vererek, "Benim siyasi ahlakım lidere ve örgütüne saygılı olmayı gerektirir. Ben köleyim ama partimin kölesiyim" dedi. 
AKP Grup Başkan Vekili Eyüp Fatsa AKP ve CHP'den ayrılan milletvekilleri için, "Bir partiden seçileceksin, sonra gidip başkasının folluğuna yumurta yapacaksın" diye konuştu. 




</TEXT>
</DOC>
