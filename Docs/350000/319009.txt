<DOC>
<DOCNO> 319009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/yazar/guclu.html </URL>
<DATE> 2005/02/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Erdoğan, Musa ve Kayahan 
</HEADLINE>
<TEXT>


Başbakan Erdoğan, Musa Kart'ı 5 milyar liralık tazminata mahk m ettirdi. Karar, henüz Yargıtay tarafından onaylanmış değil. Ama bu noktaya gelmesi bile üzüntü verici. Çünkü, Başbakan Erdoğan, özgürlük diye diye o koltuğa oturdu. Artık şiir okudum da mahk m edildim diye sızlanmaya hiç hakkı yok. 
Erdoğan, Musa'nın karikatüründe kediye benzetilmesine mi kızdı Yoksa işleri çarşafa dolaştırdığının ima edilmesine mi Bana kalırsa ikinci seçenek doğru. Kediye değil, beceremedi söylemine kızdı. Çünkü uzun zamandır, bu konuda en ufak bir eleştiriye dahi tahammülü yok sinyalleri veriyor. 
Öylesine yoğun bir tempoda çalışıyor ki, attığı adımların doğruluğunu, yanlışlığını bırakın başkalarıyla tartışmaya, kendi kafasında muhakeme etmeye bile zamanı yok. 
Hızlandırılmış eğitimin hemen sonrasında yapılan final sınavlarının, birinden çıkıp diğerine giren öğrenciler gibi ambale olmuş durumda. Yaptığı gezileri, aldığı bilgileri, çıkardığı kanunları, gerçekleştirdiği görüşmeleri enine boyuna değerlendirecek ortam yaratamıyor kendine. 
Süratli olmak elbette iyi. Ama her şeyin bir hazım süreci olmalı. Önceki bilgileri, gezileri, yorgunlukları, tedirginlikleri yerli yerine oturtmadan, yeni bir koşuşturma içine girmek, bu yüzden çok riskli. 
Eminim ki, Musa'yı mahkemeye verme kararı, böylesine yorgun, gergin ve bir yerden bir başka yere koşarken alınmış anlık bir karardır. Yoksa tanıdığım Erdoğan, bu kadar hoşgörüsüz olamaz. Toleranslı, hem de çok toleranslı biriydi... 
Yirmi yıllık çok yakın arkadaşım Musa'ya gelince, o istese de kırıcı olamaz. Hani şu karıncayı bile incitmekten çekinenlerden. Her şeyi öylesine inceden inceye düşünür ki, kırıcı olmak, onun en son yapacağı iş. Kediyi sevimli bulduğu için seçmiş, arapsaçına dönen yumağı da yapıcı bir uyarı olarak düşünmüştür. Aksini düşünmek art niyetlilik olur. 
Başbakan Erdoğan'ın şu günlerde, kendisine gaz veren genç danışmanlardan çok, görmüş geçirmiş bir ağabeye ihtiyacı var. Yoksa açtığı her davanın, savurduğu her tehdidin götürüsü, getirisinden çok daha fazla olur... 

Kayahan da dertli 
Genç Bakış'ta geçtiğimiz hafta Türk müziğinin saygın isimlerinden Kayahan'ı konuk ettik. Birikimi, sevecenliği, üretkenliği ve insani yönleriyle, kendini sanatçı olarak nitelendirenlerin pek çoğuyla kıyaslanmayacak özelliklere sahip. Kırk yıla yakındır vitrinde. Yazıyor, besteliyor, söylüyor ve pazarlıyor. Öncelikli amacı para kazanmak mı Hiç sanmıyorum. Türkçe konusundaki duyarlılığı, ulusal konulardaki heyecanı, sanata bakış açısı çok farklı. Laf olsun diye konuşmuyor, her şeyi yürekten. Ama tıpkı Başbakan Erdoğan gibi o da bazen kendisini gölgeliyor. En büyük rakibi kendisi. 
Öyle bir ses tonuyla televizyon izlemiyorum diyor ki, sanki TV izleyerek dünyanın en kötü işini yaptığınız izlenimine kapılıyorsunuz. Gerekçelerinde haklı. Lafını evirip çevirmeden dan diye söylüyor. Ama daha o kadarına alışık değiliz. Ağzı çok yanmış, hassas olduğu konularda çok duyarlı. Bu yüzden yüzde yüz haklı olduğu durumlarda bile bir anda itici duruma düşüveriyor. Oysa biraz söylem değişikliğiyle vermek istediği mesajları, çok daha etkin bir şekilde yaygın kitlelere ulaştırabilir. 
Özetin özeti Tepkili değil de etkili bir iletişim, dünyanın en zor işi. Bir anda bütün dünyayı karşınıza alabilirsiniz. Ama insanları kazanmak o kadar zor ki Bazen onlara rağmen onları kazanmak gerekiyor... 



</TEXT>
</DOC>
