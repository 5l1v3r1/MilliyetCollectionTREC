<DOC>
<DOCNO> 341913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy44.html </URL>
<DATE> 2005/05/12/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Şener Bankacılıkta yabancı sermayeye sınır getirilmesi düşüncem kişisel 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bankacılıkta yabancı sermayeye sınır getirilmesi yönündeki görüşlerinin "kişisel" olduğunu bildirdi. 
     Parlamento’da gazetecilerin, bankacılıkta yabancı sermayeye sınır getirilmesi yönündeki görüşlerine ilişkin sorularını yanıtlayan Şener, "bu görüşlerini Başbakan Recep Tayyip Erdoğan ya da bir başka hükümet üyesi ile paylaşmadığını" söyledi. 
     Gelişmiş ülkelerdeki bankacılık sektöründe yabancı sermayenin girişi incelendiğinde, bu payın yüzde 5 dolayında olduğunun görülebileceğini kaydeden Şener, şöyle konuştu 
     "Hatta bazı ülkelerde bu, yasal sınırlamalara da tabi tutuluyor ve bankacılık sektöründe yabancı sermaye payının artması ile çıkabilecek muhtemel sorunlar baştan kontrol altına alınıyor. Ama gelişmekte olan ülkelere baktığımızda da bu sektörde yerli payının çok azaldığını görüyoruz ve yabancı sermaye payının yüzde 80’in üzerine çıktığı ülkeler var. Bu ülkelerin hemen tamamı gelişmekte olan ülkeler. 
     Türkiye’de şu anda yabancı sermaye payı düşüktür. Son satışlarla birlikte yüzde 15’in üzerine çıkacak gibi görünmektedir. Yapı Kredi’yi dahil ettiğimizde bu biraz daha yükselebilir. Türkiye’de bankacılıkta yabancı sermaye payı hala makul seviyede. Benim Belli bir sınır konulmalı şeklinde söylediklerim, kalıcı, uzun vadeli ve sektörün ülke çıkarlarına en uygun bir yapıda oluşturulması açısından düşündüğüm ve bireysel olarak ifade ettiğim görüştür." Bankacılık sektöründe yabancı sermaye payının yüksek olmasının sakıncalarına ilişkin görüşlerinin sorulması üzerine Şener, elinde bu konuda yapılmış lehte ya da aleyhte görüşler bulunduğunu, ancak bunları şimdi söylemenin henüz erken olduğunu kaydetti. 
     
     SİSTEMİN YAPILANDIRILMASI 
     "Bankacılık Yasası TBMM’den geçinceye kadar bu konuda çok geç kalınmış olunur mu " sorusuna Bakan Şener, "Yıllardır Türkiye’de yapı belli, ama yabancı sermaye payı da belli düzeyde. Şu anda giren yabancı sermaye ile ilgili hiçbir sınırlama olamaz, yapılan anlaşmalar var. Bunlar uygulanacak, sonuçlanacak şeylerdir. Benim söylediğim önümüzdeki süreç içerisinde bankacılık sisteminin nasıl yapılandırılması gerektiği ile ilgili bir görüştür" dedi. 
     Bakan Şener, getirilecek sınırlamanın süreli olup olmayacağını soran bir gazeteciye yanıt verirken de bunu konjonktürel olarak düşünmediğini, Türkiye’de bankacılık sisteminin nasıl yapılandırılması gerektiği, yabancı ve yerli sermaye payının ne kadar olması gerektiğine ilişkin görüşler dile getirdiğini belirtti. "Bu yapılandırma içinde kamu bankaları da mutlaka olmalı ve kalmalı mı " sorusuna Şener, gülerek, "Şimdi şöyle diyebilirsiniz, Tam bu soru üzerine tespihini çıkartarak ve ... " karşılığını verdi. 
     
     BANKACILIK YASASI 
     Bankacılık Yasası’nın bu yasama yılı içinde TBMM’den çıkıp çıkmayacağı yönündeki bir soruyu da Şener, "Alt komisyon hızlı çalışıyor. Mutabakatla bir metin geldiğinde uzayacağını sanmıyorum. 
     Genel Kurul’da yasama faaliyetlerinin ne kadar süre alacağını da kestiremiyorum. Aslında içtüzükte yer alan temel kanunlarla ilgili hükümler olsaydı her maddenin ayrı ayrı görüşülmesi engellenmiş olurdu. Bunun olmaması yasama faaliyetlerini uzatıyor. Bu temel kanundur, ittifakla görüşme süresi kısaltılabilir. Meclis yaz tatiline girmeden yasalaşma imkanı vardır" diye yanıtladı. 
     
</TEXT>
</DOC>
