<DOC>
<DOCNO> 331233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur37.html </URL>
<DATE> 2005/04/07/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Hayata kesin dönüş .. 
</HEADLINE>
<TEXT>

     Gaziantep'te, trafik kazasında göğüs kafesindeki kemiklerin kırılması nedeniyle oluşan tahribatla kalbi duran kişi, ameliyatla hayata döndü. 
     Sani Konukoğlu Tıp Merkezi Başhekimi Dr. Azmi Serin, AA muhabirine yaptığı açıklamada, Gaziantep'te 22 Mart'ta meydana gelen bir trafik kazasında ağır yaralanan 32 yaşındaki Ömer Sarısoy'un hastanelerine getirildiğini söyledi. 
     Ömer Sarısoy'un kırılan göğüs kafesindeki kemiklerin neden olduğu tahribat nedeniyle kalbinin çalışmadığını belirlediklerini ve acil müdahalede bulunduklarını kaydeden Serin, şunları anlattı 
     ''Kalbi duran Ömer Sarısoy'u kalp masajı uygulayarak ameliyata aldık. Kalp ve akciğer makinesine bağladığımız Ömer Sarısoy'un kalbinin sağ karıncığından başlayıp akciğeri besleyen damara kadar ulaşan hasarı giderdik. Ömer Sarısoy'u daha sonra kalp ve akciğer pompasından ayırdık.'' Ömer Sarısoy'un bir başka ameliyatla yaralı dalağını aldıklarını ifade eden Serin, ''Bir hafta yoğun bakımda kalan hastayı daha sonra servis odasını aldık. Servis odasında bir hafta tedavi ettiğimiz Ömer Sarısoy'u sağlık durumunun düzelmesi üzerine taburcu ettik'' dedi. 
     Ömer Sarısoy'un erken ve başarılı müdahaleler sonucunda hayatta kalabildiğini söyleyen Serin, Ömer Sarısoy'un 7 saat süren ameliyatında 20 uzmanın görev aldığını bildirdi. 
     Serin, ameliyatlar sırasında Ömer Sarısoy'a 18 ünite kan verdiklerini belirtti. 
     
</TEXT>
</DOC>
