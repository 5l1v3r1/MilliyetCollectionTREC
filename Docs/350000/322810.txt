<DOC>
<DOCNO> 322810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun32.html </URL>
<DATE> 2005/03/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hafız Esad'ın Lübnan'daki heykeli devrildi 
</HEADLINE>
<TEXT>

     Suriye'nin eski Devlet Başkanı Hafız Esad'ın Lübnan'ın güneyindeki heykeli, 2 haftadan az bir zaman içinde ikinci kez yerinden devrildi. 
     Lübnan'ın güneyindeki Şii Kana köyünün girişindeki heykelin ilk olarak 27 Şubat'ta yerinden söküldüğü ve yere atıldığı, zarar gören heykelin tamir gördükten sonra yerine konulduğu belirtildi. 
     Heykelin bu sabah erken saatlerde bir kez daha yerinden sökülüp taşlanması üzerine, polisin bölgeyi kordon altına aldığı kaydedildi. 
     Haziran 2000'de ölen Esad'ın heykelinin, Suriye yanlısı Hizbullah ve Emel örgütlerinin kontrolündeki Kana'da 2002'de yapılan açılış törenine, Suriye Enformasyon Bakanı Adnan Omran katılmıştı. 
     Lübnanlı muhalifler, eski Başbakan Refik Hariri'nin 14 Şubat'ta öldürülmesinden Suriye yanlısı Lübnan iktidarını ve Suriye'yi suçlamış, Lübnan'daki Suriyeli işçilere yönelik saldırılar, işçilerin ülkeden kaçmasına yol açmıştı. 
     
</TEXT>
</DOC>
