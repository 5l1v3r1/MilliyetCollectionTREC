<DOC>
<DOCNO> 309899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko38.html </URL>
<DATE> 2005/01/27/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
SEKA kararının ardından ÖİB, üst mahkemeye itiraza hazırlanıyor 
</HEADLINE>
<TEXT>

     Türkiye'nin ilk kağıt fabrikası olan SEKA İzmit İşletmesi'nin kapatılması kararının yürütmesinin Ankara 9. İdare Mahkemesi kararı tarafından durdurulmasının ardından, Özelleştirme İdaresi Başkanlığı ÖİB bir üst mahkemeye itiraza hazırlanıyor. 
     Konuya ilişkin bilgi veren ÖİB yetkilileri, kararın henüz kendilerine ulaşmadığını, bunun gelmesinin ardından inceleme yapacaklarını belirttiler. Yetkililer, bunun ardından bir üst mahkemeye itiraz edileceğini ifade ettiler. 
     İşletmenin tekrar çalışması gibi bir düşünce olmadığı da vurgulanırken, işletmenin tekrar çalışmasının daha masraflı olacağı belirtiliyor. 
     
     İZMİT İŞLETMESİ 
     Bu arada, yılbaşından bu yana üretim yapmayan işletmenin 122.3 bin ton yıllık kağıt ve karton üretim kapasitesi bulunuyor. Müessesedeki 14 Ocak 2005 itibariyle 10 memur, 100 sözleşmeli, 731 işçi bulunurken, işçilerden 7'si emeklilik hakkı kazanmış durumda bulunuyor. 
     120 işçinin devre konu olmayan işlerin yürütülmesi için bu işlemler tamamlanıncaya kadar istidama devam edilmesi, geri kalan işçilerin ise ihbar ve kıdem tazminatları ile bugün akşam itibariyle işine son verilmesi planlanırken, İdare Mahkemesi'nden gelen karar ile süre uzamış oldu. 
     Bu arada, işçilerin istemeleri halinde, SEKA'nın Taşucu'ndaki fabrikasında çalışma veya işten ayrılmaları durumunda 1 ay içinde müracaat ederek geçici işçi olarak kamuda çalışmaları imkanı da bulunuyor. 
     Öte yandan, fabrikanın kapatılmamasını isteyen işçilerin Kurban Bayramı öncesinde başlattıkları fabrikadan ayrılmama eylemi ise sürüyor. ÖİB, müessesenin makinalarının satışını hedeflerken, alınan ÖYK kararı ile arazinin ise İzmit Büyükşehir Belediyesi'ne devri öngörülüyor. 
     
     EN YENİ MAKİNASI 40 YILLIK 
     Çeşitli yıllarda yapılan yatırımlarla 10 makinaya kadar çıkan işletmenin makinalarının 3'ü zaman içerisinde, ikisi de geçen yıl satılırken, bir makinenin ihale süreci devam ediyor. 
     ÖİB'ye göre, en yeni makinası 40 yıl önce işletmeye alınmış ve teknolojik ömrünü tamamlamış olan İşletme, SEKA'nın en fazla zarar eden ve en çok kaynak tüketen işletmesi konumunda bulunuyor. 
     
     SEKA'NIN ZARARI 
     SEKA'nın 2003 yılındaki net satışları 113.3 trilyon lira, zararı 161 trilyon lirayı bulurken, bunun 48.5 trilyon lirası İzmit İşletmesi'nedn kaynaklandı. 
     SEKA'nın zararı geçen yılın ilk yarısında 36.1 trilyon lira olarak açıklanırken, İzmit İşletmesi'nin zararı 15.1 trilyon lirayı buldu. 
     
     SEKA'DA ÇALIŞAN SAYISI 
     SEKA'nın halen 61'i memur, 212'si sözleşmeli, 1.1'ü işçi, 10'u da geçici işçi olmak üzere toplam 1.436 personeli bulunuyor. 
     Kuruluşun diğer müesseselerinin satılmasının ardından sadece İzmit ve Akdeniz İşletmeleri kalırken, SEKA'nın Pakistan'daki Security Papers LTD'de yüzde 10, Mannesman Boru'da ise yüzde 3.57 iştiraki bulunuyor. 
     Halen İzmit'te bulunan Genel Müdürlük Teşkilatının Akdeniz İşletmesi'ne veya Ankara'ya taşınması konusunda bilahare karar verilmesi beklenirken, Akdeniz İşletmesinin de özelleştirilmesini takiben Şirket'in tasfiyesi öngörülüyor. 
     
     İŞLETMELERİN SATIŞI 
     Varlık satışı yöntemiyle özelleştirilmeye başlanan SEKA 1998 yılında Özelleştirme Programı'na alındı. 
     SEKA Bolu İşletmesi, Bolu İşletmesi Sosyal Tesis ve Lojmanları, Yibitaş Kraft Torba San. A.Ş'deki yüzde 10 hissesi ile bazı gayrimenkuller, Dalaman İşletmesi, DOSTEL Alüminyum Sülfat Sanayi A.Ş.'deki iştirak hisseleri, Afyon, Balıkesir, Çaycuma, Aksu ve Kastamonu İşletmeleri, Taşucu Tersane Alanı, Karacasu İşletmesi, Ankara Alım Satım Müdürlüğü Binası ile Akkuş İşletmesi varlık satışları gerçekleştirildi ve devir işlemleri tamamlandı. 
     2003 yılında SEKA'ya ait Kastamonu işletmesi Mopak A.Ş'ye, Çaycuma İşletmesi OYKA Ambalaj A.Ş'ye, Balıkesir İşletmesi Albayrak Turizm A.Ş'ye, Aksu İşletmesi Milda Ltd'ye, Afyon İşletmesi GAP İnşaat A.Ş'ye satıldı. 
     Orman Ürünleri Sanayi'den ORÜS SEKA'ya intikal eden Akkuş ve Ardanuç İşletmeleri 2003 tarihinde kapatılırken, Taşucu tersane alanının işletme hakkı yapıldı. Karacasu İşletmesi ile kapatılmış olan Akkuş İşletmesi ise 2004 yılında özelleştirildi. Ardanuç İşletmesi ise Ardanuç belediyesine devredildi. 
     Bu arada, SEKA'nın işletmelerinin devredilmesi sonucunda sonucunda işsiz kalan 1.061 işçi kamuda geçici personel olma hakkından yararlanmak için başvuruda bulundu. 
     SEKA'nın diğer işletme ve varlıklarının özelleştirilmesinin 2005 yılı sonuna kadar tamamlanması hedefleniyor. 
     
     TÜRKİYE'NİN İLK KAĞIT FABRİKASI 
     1934 yılında İzmit Kağıt Fabrikası'nın temeli atılırken, 1936 yılında İzmit'te Cumhuriyet döneminin ilk kağıdı üretildi. 
     1944 yılında İzmit İkinci Kağıt Fabrikası, 1954 yılında da Üçüncü Kağıt Fabrikası işletmeye alındı. 
     1955 yılında Türkiye Selüloz ve Kağıt Fabrikaları İşletmesi Kanunu yürürlüğe girdi, böylece SEKA kurulmuş oldu. 
     1961 yılında dördüncü Kağıt Fabrikasını işletmeye alan SEKA, 1970 yılında Çaycuma, Aksu Müesseselerini işletmeye aldı, Afyon, Akdeniz, ve Balıkesir Müesseselerini kurdu. 
     1971'de Dalaman Müessesesi'nde üretime başlayan SEKA, 1976'da da Kastamonu Müessesesinin kuruluşunu tamamladı. 
     
     UNAKITAN GENEL MÜDÜRLÜK YAPTI 
     1977 yılında, şimdiki Maliye Bakanı Kemal Unakıtan'ın da genel müdürlük yaptığı SEKA'da 1979 yılında Afyon İşletmesi'nde deneme üretimine başlandı. 1981 yılında da Balıkesir'de ilk kağıt üretildi. 
     1983 yılında Akdeniz Müessesesi'nde ilk kağıt çıkarken, 1984'te de Kastamonu Müessesesi'nde ilk sigara kağıdı üretildi, Akdeniz Müessesesi işletmeye alındı. 
     
</TEXT>
</DOC>
