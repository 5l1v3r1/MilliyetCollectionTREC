<DOC>
<DOCNO> 312095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo36.html </URL>
<DATE> 2005/02/03/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Futbolda gençler kategorisinde Ege'de büyük buluşma... 
</HEADLINE>
<TEXT>

     Avrupa Futbol Federasyonları Birliği UEFA ile Afrika Futbol Konfederasyonu'nun CAF ortaklaşa düzenlediği 5. Uluslararası Meridyen Kupası Gençler Futbol Turnuvası'nın gala maçını, UEFA Başkanı Lennart Johannsson ile asbaşkan Şenes Erzik de izleyecek. 
     Futbol Federasyonu'ndan yapılan açıklamada, turnuva kapsamında İstanbul'daki A Milli Takım ile Afrika Şampiyonu Tunus arasında yapılacak ''gala'' maçını UEFA Başkanı Lennart Johannsson, asbaşkan Şenes Erzik'in yanısıra CAF Başkanı Issa Hayatou ve Futbol Federasyonu Başkanı Dr.Levent Bıçakcı'nın da izleyeceği bildirildi. 
     ''Gala'' maçı, Atatürk Olimpiyat Stadı'nda 9 Şubat Çarşamba günü saat 20.00'de yapılacak. 
     
     ''ÖNEMLİ BİR TURNUVAYA EV SAHİPLİĞİ YAPMAKTAN GURUR DUYUYORUZ'' 

     Avrupa Futbol Federasyonları Birliği UEFA ile Afrika Futbol Konfederasyonu'nun CAF ortaklaşa düzenledikleri 5. Uluslararası Meridyen Kupası Gençler Futbol Turnuvası, yarın Aydın ve İzmir'in ilçelerinde yapılacak maçlarla başlayacak. Futbol Federasyonu Başkanı Levent Bıçakçı, önemli bir turnuvaya ev sahipliği yaptıkları için çok gururlu olduklarını belirtti. 
     Avrupa Futbol Federasyonları Birliği UEFA ile Afrika Futbol Konfederasyonu'nun CAF ortaklaşa düzenledikleri 5. Uluslararası Meridyen Kupası Gençler Futbol Turnuvası'nın başlaması nedeni ile konuk takım yöneticilerinin de katıldığı basın toplantısı düzenlendi. 
     Adakule Otel'de düzenlenen toplantıya katılmayan, ancak mesaj gönderen Levent Bıçakcı, ''Böylesine önemli bir turnuvaya ev sahipliği yapmaktan büyük gurur duyuyoruz. Futbol yüzyıllık zengin tarihi ile dünyanın en popüler ve derin köklere sahip spor olaylarından biridir. Ancak futbol dünün sporu değildir. Bu turnuva iki güçlü futbol kıtası Avrupa ve Afrika'nın başlıca temsilcilerini bir araya getirmektedir. Şuna inanıyorum ki Meridyen Kupası, dostluk barış ve kardeşlik mesajının yayılmasını sağlayacaktır. Tüm paylaşılan değerleri ile futbolu onurlandırmak bize düşmektedir'' dedi. 
     Kamerun Milli Takımı Teknik Direktörü Engelbert Mbarga ise konuşmasında, kendileri için Avrupa'ya gitmenin kolay olmadığını, yaşanan vize sorunları nedeni ile takımın tamamının henüz gelemediğini söyledi. 
     Fransa Milli Takımı Teknik Direktörü Philippe Bergeroo da genç bir takımla turnuvada mücadele edeceklerini, takımın yarının A takımını oluşturacağını belirtti. 
     Türkiye Genç Milli Takım Direktörü Metin Tekin de tüm maçlarda dostluk ve Fair Play'ın kazanmasını arzuladıklarını ifade etti. 
     
     MERİDYEN KUPASI 

     Sportif gelişimi sağlamak ve kültürel diyalogu artırmak amacıyla ''Meridyen Projesi'' kapsamında 1997 yılından itibaren 2 yılda bir düzenlenen, 2 kıtadan 4'er takımın katıldığı organizasyonda Türkiye, ilk maçında Aydın Mukan Perşinçek Stadı'nda saat 13.30'da Mısır ile karşılaşacak. 
     Karşılaşmaları seyirciler ücretsiz olarak izleyebilecek. 
     
</TEXT>
</DOC>
