<DOC>
<DOCNO> 309166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko01.html </URL>
<DATE> 2005/01/25/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
İşsizlere istihdam yaratma projesi... 
</HEADLINE>
<TEXT>

     Artvin Valisi Orhan Kırlı, ''İşsizlere Arıcılık Öğreterek İstihdam Yaratma Projesi''nin, hem organik tarımın gelişmesine hem de Artvin'de istihdama katkı sağlayacağını belirtti. 
     Kırlı, İŞKUR Aktif İşgücü Programları Projesi Yeni Fırsatlar Programı kapsamında TEMA Vakfı'nca başlatılan ''İşsizlere Arıcılık Öğreterek İstihdam Yaratma Projesi''nin, Gençlik ve Spor İl Müdürlüğü Toplantı Salonu'nda başlayan eğitim toplantısında, projenin Artvin için büyük fırsat olduğunu söyledi. 
     AB fonlarından yararlanılarak uygulamaya konulan projenin, hem organik tarımın gelişmesine hem de Artvin'de istihdama katkı sağlayacağını ifade eden Kırlı, ''İlimizdeki potansiyeli, doğal elverişliliği, Kafkas ırkı arı avantajını çok iyi değerlendirmeliyiz. Bu anlamda doğru üretimi öğrenelim, hileli üretimi değil. Doğru üretim yapıldığı sürece Valilik olarak her zaman sizlerle birlikteyim'' dedi. 
     Artvin'de arıcılıktan yıllık 14 trilyon lira gelir elde edildiğini kaydeden Kırlı, ''Demek ki bu artırılabilecek. Bunları niçin gerçekleştirmeyelim. Demek ki girişimciliğimizi, teşebbüs gücümüzü ele alıp üretime yönelmeliyiz. Onun için hep beraber bilimsel, projeli çalışacağız, kazanacağız ve refahımızı yükselteceğiz. Kalkınmış, uygar bir ülke olacağız, idealimiz budur'' diye konuştu. 
     
     TEMA VAKFI GENEL MÜDÜRÜ GÜRSES 
     TEMA Vakfı Genel Müdürü Ümit Gürses ise projeyle Artvin'de 1 yıl süreyle 60 işsiz gencin arıcılık ve ana arı üretimi eğitimi alarak kendi işlerini kurmalarını sağlamayı, ayrıca ölçek altı çalışan ve yeterli verim alamayan 40 işletme sahibi arıcının bilgi ve beceri düzeylerinin yükseltilerek ekolojik bal üretmelerini ve gelirlerini artırmayı amaçladıklarını söyledi. 
     Avrupa Komisyonu tarafından desteklenen projenin toplam bütçesinin 166 bin 605 euro olduğunu, 28 bin 823 euronun TEMA Vakfı'ndan karşılandığını bildiren Gürses, şöyle devam etti 
     ''Türkiye'de yüksek verimli ve kaliteli bal üretilmiyor. Nedeni de yeterli arıcılık eğitimi olmayışıdır. Hep babadan oğula geçen geleneksel yöntemlerle yapıla gelmiştir. Bu nedenle biz bir başlangıç yapalım istedik. Çevre kirliliği yaratan yaygın bir uygulamanın bulunmadığı Artvin'de arıcılık için büyük potansiyel bulunmaktadır. Bu proje ülkemiz arıcılığına ve ekonomisine katkı sağlamasının yanı sıra Artvin'de işsizliğin giderilmesi için de önemli bir model oluşturacaktır.'' TEMA Vakfı Arıcılık Danışmanı Ahmet İnci, arıcılık faaliyetinin Artvin'de işsizliğin ve göçün önlenmesine önemli ölçüde destek sağlayacağını vurgulayarak, ''Artvin'in, Macahel, Hatila Vadisi gibi bölgeleriyle Çoruh Havzası'nda 300-400 bin koloniye yetecek doğal potansiyeli var. Üstelik serin iklim kuşağında en verimli arı ırkı olan saf Kafkas arısı da bu bölgede bulunuyor'' diye konuştu. 
     İnci, eğitimlerin birer aylık 3 dönem halinde, merkez, Macahel ve Ardanuç İlçesi'nde verileceğini, proje kapsamında eğitimlerini tamamlayan arıcılarla sözleşme yapılarak karşılıksız 10'ar adet koloni verileceğini sözlerine ekledi. 
     
</TEXT>
</DOC>
