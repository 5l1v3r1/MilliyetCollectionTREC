<DOC>
<DOCNO> 344570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy02.html </URL>
<DATE> 2005/05/21/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kamu toplu iş sözleşmesi görüşmelerinde süreç daralıyor 
</HEADLINE>
<TEXT>

     Türk-İş’e bağlı sendikaların kamu işyerlerinde yürüttüğü toplu iş sözleşmesi görüşmelerinde süreç daralıyor ve grev yaklaşan işçilerin sayısı her geçen gün artıyor. Bu kapsamda toplam 73 bin 778 işçi adına yürütülen iki aylık müzakere süreci sona erdi. 
     Türk-İş’le Hükümet arasında yürütülen kamu kesimi toplu iş sözleşmesi görüşmeleri kapsamında toplam 371 bin 129 işçinin 2 yıllık ücret zamları belirlenecek. Görüşmeler sonucunda imzalanacak toplu iş sözleşmeleri ise çoğunlukla ocak, şubat ve mart aylarından yürürlüğe girecek. 
     
     THY VE TELEKOM’DA GREVE DOĞRU 
     Toplu iş sözleşmesi görüşmelerine şubat ayında başlanan aralarında Karayolları Genel Müdürlüğü, Türk Telekom, Posta İşletmesi Genel Müdürlüğü ve Türk Hava Yolları’nın da bulunduğu işyerlerindeki toplam 73 bin 778 işçi adına yürütülen görüşmelerde sona yaklaşıldı. Söz konusu işyerlerinde iki aylık müzakere süreci tamamlandı. Bu işletmeler için arabulucu aşaması başladı. Söz konusu işyerlerinde bir aylık arabulucu aşamasında da anlaşma sağlanamaması durumunda grev kararının alınması bekleniyor. 
     Ayrıca 48 bin 638 işçinin bulunduğu işyerlerinde de bir aylık müzakere süreci tamamlandı. Türk-İş’in alacağı karar doğrultusunda söz konusu işçilerin de süreci hızlandırarak grev kararı alma aşamasına gelebileceği belirtiliyor. Buna göre 60 günlük müzakere sürecini dolduranlarla birlikte toplam 122 bin 416 işçi için grev kararı alınması gündeme gelecek. 
     
     TÜRK-İŞ İLK ALTI AY İÇİN YÜZDE 13 İSTEDİ 
     Türk-İş görüşmelerde ilk altı ay için reel kayıp, enflasyon ve büyüme payı olarak yüzde 13 oranında zam istiyor. İkinci, üçüncü ve dördüncü altışar aylık dönemler için ise yüzde 5’er oranında zam talep eden Türk-İş, enflasyonun bu oranın üzerine çıkması halinde, aşan kısmın tümünün bu orana yansıtılmasını talep etmişti. 
     Hükümet ve Türk-İş arasında yürütülecek görüşmelerde, hükümetin IMF’ye taahhüt ettiği gelecek dönem enflasyon oranıyla uyumlu ücret zammına yönelikg elirler politikası nedeniyle zorlu geçmesi bekleniyor. 
     
     ÇALIŞMA SÜRESİ DEĞİŞTİRİLMEK İSTENİYOR 
     Görüşmeler sırasında kamu işveren sendikaları, özellikle İş Yasası’nda bulunan esnek çalışmaların toplu iş sözleşmesine yansıtılmasını istiyor. İşçi sendikaları ise kuralsızlık getireceği gerekçesiyle bu talebi kabul etmiyor. 
     Dolayısıyla toplu görüşmelerde ücret zammının yanı sıra en sıkı pazarlığın bu maddeler üzerinde geçmesi bekleniyor. 
     Görüşmelerde, çalışma süresinin esnekletirilmesi ve İş Yasası’nda günde 11 saata kadar fazla mesai olmaksızın çalıştırılma önerilerinin en çok zorlanılacak değişiklik olarak değerlendiriliyor. Bu durumda da işin özelliğine göre bu işyerlerinde günde 11 saat çalışma olanağı getirildiğinde, haftanın diğer günlerinde izinli veya kısa süreli çalıştırmayla fazla mesainin önlenmesinin amaçlandığı savunuluyor. 
     
</TEXT>
</DOC>
