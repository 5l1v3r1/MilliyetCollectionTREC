<DOC>
<DOCNO> 342741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun14.html </URL>
<DATE> 2005/05/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Rum vekilden itiraf Papadopulos'un AB'deki imajı olumsuz 
</HEADLINE>
<TEXT>

     Güney Kıbrıs Rum yönetiminin Avrupa Parlamentosu’ndaki AP milletvekillerinden ve Rum yönetimi eski Dışişleri Bakanı Yannakis Kasulides, Rum yönetimi lideri Tasos Papadopulos’un AB’deki imajını "olumsuz" olarak nitelendirerek, Rum liderin "uluslararası toplumla çatışma halinde" olduğunu söyledi. 
     Kasulides, Fileleftheros gazetesine verdiği demeçte, Papadopulos’un olumsuz imajının nedeninin, Kıbrıs Rum tarafının referandumda "hayır" demesi olmadığını, asıl nedenin referandum sonrasında "hayır" cevabının doğru şekilde ele alınamaması olduğunu savundu. 
     Rum yönetiminin "AB’nin en iyi aday ülkesi konumundayken, şu anda durumun değiştiğini" ifade eden Kasulides, "bunun sebebinin AB’nin kendilerini cezalandırmak istemesi değil, Türk tarafının kendilerine nazaran daha iyi bir imaj yaratmayı başarması" olduğunu kaydetti. 
     Kasulides, "şu anda AB’de Kıbrıslı Türklerin izolasyon içerisinde bulunduklarına yönelik bir inancın ve Kıbrıslı Türkleri ödüllendirme yönünde büyük bir isteğin bulunmasının, kendilerine bazı zorluklar çıkardığını" dile getirdi. 
     Papadopulos’un öncülüğünde koordineli faaliyetlerin yapılmasının gerekli olduğunu ifade eden Kasulides, Papadopulos’un "iyi bir iletişim danışmanına ihtiyacı bulunduğunu" söyledi. 
     Kasulides, Simerini gazetesine verdiği demeçte ise Güney Kıbrıs’ın AB’ye katılımını iyi değerlendiremediğini ve bu konuda birçok boşluğun bulunduğunu belirtti. 
     Yannakis Kasulides, "AB’de ortak görüşe varılana kadar karşılıklı alma vermelerin esas olduğunu, ancak kendilerinin AB içerisinde faaliyet göstermeyi öğrenmekte geç kaldığını" kaydetti. 
     
</TEXT>
</DOC>
