<DOC>
<DOCNO> 317501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun33.html </URL>
<DATE> 2005/02/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Şiilerin başbakan adayı Caferi... 
</HEADLINE>
<TEXT>

     Irak'ta Şiiler'in Birleşik Irak İttifakı, El Caferi'yi başbakan adayı olarak gösterdi. 
     Üst düzey ittifak yetkilisi Hüseyin El Musavi, yaptığı açıklamada, diğer aday Ahmed Çelebi'nin, ittifak içindeki baskılar yüzünden başbakanlık yarışından çekildiğini söyledi. 
     Musavi, ittifakın, Çelebi'den çekilmesini istediğini, çünkü adaylık için gizli oylama yapılmasının istenmediğini kaydetti. 
     Şii siyasi oluşumunu simgeleyen Birleşik Irak İttifakı, 30 Ocak'ta yapılan seçimlerde 275 üyeli parlamentoda 140 sandalye kazanmıştı. 140 üyenin, başbakan adayını belirlemek için Çelebi ile Caferi arasında seçim yapamaması halinde bugün gizli oylama yapılması bekleniyordu. 
     
     CAFERİ HEDEFLERİNİ AÇIKLADI 

     Irak'ta 30 Ocak'ta yapılan seçimlerden birinci olarak çıkan Birleşik Şii İttifakı'nın başbakan adayı olarak seçtiği İbrahim Caferi, başbakan olması halinde ilk işinin direnişçilerle mücadele ve güvenliğin yeniden inşası olacağını söyledi. 
     İttifak'ta yer alan Dava Partisi'nin lideri, geçici hükümetin Devlet Başkan Yardımcısı Caferi, güvenlik durumunun, ele alacakları ilk konu olacağını belirtti. 
     Üst düzey ittifak yetkilisi Hüseyin El Musavi, diğer aday Ahmed Çelebi'nin, ittifak içindeki baskılar yüzünden başbakanlık yarışından çekildiğini söylemişti. Seçimlerle belirlenen 275 üyeli Ulusal Meclis'in ne zaman toplanacağı bilinmiyor, ancak gelecek hafta toplanacağına dair kesin olmayan bilgiler bulunduğu belirtiliyor. 
     Meclisin ilk işi, yine 3'te 2 çoğunlukluk ya da 182 oyla devlet başkanı ve iki yardımcısını seçmek olacak. Cumhurbaşkanlığı Konseyi'ni oluşturacak bu üç kişi, iki hafta içinde oybirliğiyle başbakanı atayacak. Eğer konsey isim üzerinde anlaşamazsa meclis bu işi yapacak ve adaylardan birini, 3'te 2 çoğunlukla başbakan olarak onaylayacak. 
     Bu arada, Çelebi'nin yardımcıları, Çelebi'ye ekonomi ve güvenlik işlerinden sorumlu başbakan yardımcılığı önerildiğini ifade ettiler. 
     
</TEXT>
</DOC>
