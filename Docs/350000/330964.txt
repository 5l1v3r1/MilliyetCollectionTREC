<DOC>
<DOCNO> 330964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/spo04.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener şansa lider 
</HEADLINE>
<TEXT>


Trabzonspor'un milli golcüsü Fatih Tekke, Sarı - Lacivertli takımın kötü futbol oynadığını iddia etti, "Bir mağlup olsalar arkası gelecek" dedi 

RÖPORTAJ Ömür Avcı 


Bordo - Mavili takımın kaptanı Fatih Tekke, lider Fenerbahçe hakkında ses getirecek açıklamalar yaptı. Milli forvet, son haftalarda sonuca gitmekte zorlanan Sarı - Lacivertli takımın kötü futbol oynadığını söyledi. 
Ankaraspor maçında şanssız şekilde 2 puan bıraktıklarını kaydeden Fatih, "Bu maçta galibiyet golünü bir türlü atamadık. Son maçlarda iyi de oynasak kötü de oynasak galip gelemiyoruz. Fenerbahçe kötü oynuyor kazanıyor. Bir takılsalar arkası gelecek, ama önemli olan bizim kazanmamız" ifadesini kullandı. 
Galatasaray'la hafta sonu oynayacakları dev maça da değinen başarılı oyuncu, "Kalan 8 maçı da kazanmak istiyoruz. Şampiyonluğu sonuna kadar kovalayacağız. Galatasaray'ı yenersek ikincilik şansımızı rahat görüyorum" dedi. Avrupa'da futbol oynama isteğini iki yıldır dile getirdiğini belirten Fatih, Trabzonspor ve Türkiye'yi iyi bir şekilde temsil etmek için tekliflere açık olduğunu sözlerine ekledi. 

Sadece Trabzon 

Fatih Tekke sezon sonunda Avrupa'ya transfer olma hedefinin gerçekleşmemesi halinde Trabzonspor'da kalacağını açıkladı. Yıldız futbolcu şunları söyledi "Eminim ki taraftarlarımız da kulübümün menfaatleri doğrultusunda Avrupa'da iyi bir takımda onları temsil etmemden mutluluk duyacaklardır. Ancak iyi bir teklif gelmezse takımda kalıp, Trabzonspor'un şampiyon olması için mücadele edeceğim. Türkiye'de başka bir takımda oynamayı ise kesinlikle düşünmüyorum." 

Ve yarış başladı 

Trabzonspor'un hisseleri dünden itibaren satışa sunuldu. 6 milyon 250 bin hissenin 5.25 YTL'den cuma gününe kadar bitirilmesi hedefleniyor 
Bordo - Mavili kulüp, üç büyükler gibi borsaya açıldı. Trabzonspor Sportif'in, DenizYatırım ile işbirliğine giderek başlattığı halka arza 29 kurum aracılık yapıyor. 25 milyon YTL ödenmiş sermayeye sahip Trabzonspor Sportif Yatırım ve Ticaret A.Ş.'nin yüzde 25'ini oluşturan 6 milyon 250 bin adet hissesi, 5.25 YTL'den talep toplama yöntemiyle halka arz edildi. Cuma gününe kadar satışın tamamlanması hedefleniyor. 
DenizYatırım Genel Müdürü Cafer Bakırhan, kulübün İMKB'de bir ilki gerçekleştireceğini belirtip, "Trabzonspor Sportif, borsaya Karadeniz fırtınası getirecek. İMKB şirketleri arasında elde edeceği k rın tamamını temettü olarak dağıtacak ilk şirket olacak" diye konuştu. 

Kalecilere özel idman 

Galatasaray maçı hazırlıklarını sürdüren Trabzonspor dün tek çalışma yaptı. Teknik Direktör Şenol Güneş, İbrahim Ege dışındaki tüm oyuncuların katıldığı antrenmanda kaleciler Petkoviç, Hasan Sönmez ve Tolga Zengin'i özel olarak çalıştırdı. Diğer futbolcular ise dar alandaki pas çalışmasının ardından kanat ortalarıyla gol provası yaptı. Fatih ve Gökdeniz, ailesinin idmana getirdiği Fatih Gökdeniz ismini taşıyan bebeğe antrenman sonrası yakın ilgi gösterdi. 

Miniklerden moral 

Trabzonsporlu teknik heyet ve futbolcuların dünkü antrenman sonrası minik konukları vardı. Azel Alparslan İlköğretim Okulu öğrencileri idmanın ardından Teknik Direktör Şenol Güneş ve futbolculara sevgi gösterilerinde bulunarak baklava ikram etti. 

Şota ayrılıyor 

İskoçya 1. Ligi'nin lideri Glasgow Rangers'ta forma giyen Trabzonspor'un eski oyuncusu Şota Arveladze'nin sezon sonunda takımdan gönderileceği açıklandı. 2001'den bu yana Rangers forması giyen Gürcü futbolcunun, son haftalardaki kötü performansı nedeniyle sezon sonunda ayrılık kararı alındığı bildirildi. 

Adem pazarlığı 

Trabzonspor, Ankaragücü'nün başarılı defans oyuncusu Adem Dursun'dan vazgeçmiyor. Yönetimin, tecrübeli futbolcunun menajeriyle masaya oturarak prensip anlaşmasına vardığı öğrenildi. Anadolu kulüplerinde oynayan çok sayıda genç yeteneğin de yönetimin listesinde olduğu ifade edildi. 


</TEXT>
</DOC>
