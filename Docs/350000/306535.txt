<DOC>
<DOCNO> 306535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur12.html </URL>
<DATE> 2005/01/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Emniyet, DEHAP Kongresi ile ilgili suç duyurusunda bulunacak 
</HEADLINE>
<TEXT>

     Emniyet Genel Müdür Yardımcısı ve Sözcüsü Ramazan Er, DEHAP Kongresi ile ilgili suç duyurusunda bulunacaklarını bildirdi. 
     Er, Emniyet Genel Müdürlüğü'nde düzenlediği haftalık bilgilendirme toplantısında, Kurban Bayramı dolayısıyla alınan önlemler konusunda bilgi verdi. Er, Kurban Bayramı nedeniyle vatandaşların yoğun olarak bulunduğu yerlerde asayiş ve güvenlik tedbirleri alındığını, talep ve şikayetlerin polis noktalarına ve ilgili telefonlara iletilebileceğini söyledi. 
     Er, bayram dolayısıyla bu yıl da 20-23 Ocak tarihleri arasında Suriye'de ve Türkiye'de akrabaları bulunanların bayramlaşmak üzere Gaziantep, Kilis, Mardin, Şanlıurfa ve Hatay illerinden 48 saatliğine ilgili ülkeye geçiş yapabileceklerini bildirdi. Er, bu kişilerin 200 dolar muadilini geçmemek kaydıyla akrabalarına hediye götürülmesine de izin verileceğini belirtti. 
     Emniyet Genel Müdür Yardımcısı Er, İstanbul ve Trabzon'da meydana gelen cinayetlerin sorulması üzerine, her iki olayla ilgili çalışmaların sürdüğünü söyledi. İstanbul'da 3 kişinin, Adana'da da 1 kişinin olayla ilgili gözaltına alındığını, 4 silahın ele geçirildiğini belirten Er, sorgulama ve balistik incelemelerin devam ettiğini anlattı. 
     İstanbul'da bir hemşireye yönelik saldırıyla ilgili soruşturmanın sürdüğünü hatırlatan Er, ''Mağdurun teşhisi var'' dedi. Gazetecilerin soruşturmanın ayrıntıları ile ilgili sorularını devam ettirmesi üzerine Er, ''Biz polislik yapalım, siz de gazetecilik yapın'' dedi. 
     DEHAP Kongresi ile ilgili bir soru üzerine Er, kongre öncesi ve sırasında yapılan kayıtların incelendiğini vurguladı. Er, ''Çözümlerin tamamlanmasının ardından suç duyurusunda bulunacağız'' diye konuştu. 
     Bir gazetecinin, ''İstanbul'da çok sayıda olayın meydana geldiği ve bu ilin güvenli bulunmadığını'' belirtmesi üzerine, İstanbul'un nüfusu ile bir megapol olduğunu ifade eden Er, bu ilde geçen yıl 88 bin olayın meydana geldiğini kaydetti. Bu olayların büyük bölümünün de aydınlatıldığını vurgulayan Er, İstanbul'un dünyadaki emsalleriyle karşılaştırıldığında güvenli bir il olduğunu söyledi. Er, İstanbul polisinin tecrübeli ve başarılı olduğunu sözlerine ekledi. 
     Misyonerlik çalışmalarıyla ilgili 160 kişi hakkında soruşturma açtıklarını bir soru üzerine belirten Er, ''Kimse endişelenmesin güvenlik güçlerimiz bu konuda hassasiyetle çalışmalarını sürdürüyor'' dedi. 
     SSK hastaneleri, kamu kurum ve kuruluşlarına bağlı sağlık birimlerinin yasayla Sağlık Bakanlığı'na devredilirken, TSK, MİT, Sayıştay gibi kurumların bundan muaf tutulduğunu, emniyetteki sağlık birimlerinin bu muafiyete dahil edilmediğini hatırlatan bir gazetecinin sorusu üzerine Er, ''Türkiye Cumhuriyeti bir hukuk devletidir. Meclis böyle bir karar verdiyse, bizim bunu yorumlamamız söz konusu olamaz'' diye konuştu. 
     
</TEXT>
</DOC>
