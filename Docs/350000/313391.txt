<DOC>
<DOCNO> 313391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun09.html </URL>
<DATE> 2005/02/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Petrol karşılığı yolsuzluk... Sevan hakkında ABD da dava açtı.. 
</HEADLINE>
<TEXT>

     Birleşmiş Milletler'de skandala yol açan ''petrol karşılığı gıda'' programının başındaki Benon Sevan, hakkında disiplin süreci başlatılmasının ardından Amerikan adaletinin de hedefi oldu. 
     BM'nin kendi içindeki soruşturma komisyonunun raporuyla görevden el çektirilen Sevan hakkında, Amerikan Adalet Bakanlığı da Manhattan Savcılığı aracılığıyla soruşturma başlattı. 
     BM Genel Sekreteri Kofi Annan, 64 milyar dolarlık insani yardım planının başındaki isim olan Benon Sevan'ın hakkında disiplin süreci başlatılmasıyla ilgili olarak, ''Rapor çıkar çıkmaz harekete geçtik. Bu bir son değil bir başlangıç, raporun devamı geldikçe biz de gerekeni yapacağız'' diye konuştu. 
     Annan, ayrıca Sevan'ın, BM personelini Amerikan adaletinin kovuşturmasından koruyan kurumsal dokunulmazlığını da kaldırmaya hazır olduğunu belirtti. 
     BM Sözcü Yardımcısı Stephane Dujarric de Sevan'ın kızağa alınmasının ve hakkında disiplin süreci başlatılmasının, Ermeni asıllı Sevan'ın diplomatik dokunulmazlığının kaldırılmasının ilk adımı olduğunu söyledi. 
     Dujarric, ayrıca petrol karşılığı gıda programında sözleşme yapılacak şirketlerin seçiminde yetkili isim olan Joseph Stephanides hakkında da aynı sürecin başlatıldığını belirtti. 
     
     PROGRAMDAKİ YOLSUZLUK 
     BM, 1996-2003 arasında uygulanan bu programla, Irak'ın en az 64 milyar dolarlık petrol ihracatını, ambargodan zarar gören Irak halkının temel gereksinimlerinin karşılanması amacıyla yönetti. 
     Ancak Bağdat'ta ele geçirilen belgelerde, programda büyük boyutlarda yolsuzluk yapıldığı ortaya çıktı. 
     Yaklaşık 100 milyar dolarlık ihracat ve ithalatın yarısının Saddam Hüseyin, oğulları, yakınları ve yakın adamlarının yurtdışındaki hesaplarına aktarıldığı iddia edildi. 
     Her işlemden komisyon alan, kendisine ''Bay yüzde 10'' adı yakıştırılan Benon Sevan'ın ise 2,3-3,5 milyar dolar arasında bir servetin sahibi olduğu ileri sürüldü. 
     
     BENON SEVAN KİMDİR 
     Programın başkanı Ermeni kökenli ve 1937 Kıbrıs doğumlu Benon Sevan, Kıbrıs Rum kesimi vatandaşı. 
     Adadaki ünlü Ermeni okulu Melkonyan Enstitüsü'nü, ardından da Columbia Üniversitesi'ni bitiren Sevan, 1965'te BM'ye girdi, çeşitli görevlerden sonra 1997'de ''petrol karşılığı gıda'' programının başına getirildi. 
     Skandalın patlak vermesinin ardından izne ayrılan Sevan, kısa bir süre önce de fiilen emekli olmuştu. 
     Eski ABD Hazine Başkanı Paul Volcker başkanlığındaki Bağımsız Soruşturma Komisyonu, geçen hafta yayınladığı raporda, Sevan'ın program çerçevesinde petrol tahsisi konusunda defalarca müdahalede bulunduğunu, bunun da ''ciddi bir çıkar çatışmasına'' yol açtığını kaydetmişti. 
     Sevan, avukatı aracılığıyla yaptığı açıklamada suçlamaları reddetmiş, yoğun siyasi baskılar altında kendisinin ''günah keçisi'' seçildiğini savunarak, hiçbir çıkar sağlamadığını belirtmişti. 
     Stephanides de raporda, program kapsamında düzenlenen ihalelerde yanlı tavır almak ve ihalenin rekabetçi karakterini ihlal etmekle suçlanmıştı. 
     
</TEXT>
</DOC>
