<DOC>
<DOCNO> 304161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur48.html </URL>
<DATE> 2005/01/06/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Gaspcının robot resmi çizildi... 
</HEADLINE>
<TEXT>

     Okmeydanı'nda hemşire N.T'yi gasp ve darp eden saldırganın robot resmi çizildi. 
     Alınan bilgiye göre, SSK Okmeydanı Hastanesi'nde tedavisi süren hemşire N.T'nin ifadesi doğrultusunda Asayiş Şube Müdürlüğü Gasp Büro Amirliği görevlilerince zanlının robot resmi hazırlandı. 
     Çizilen robot resme göre 30-40 yaşları arasında, 65-70 kilogram ağırlığında ve 1.65-1.70 boylarında olduğu belirtilen zanlının esmer tenli, koyu renk saçlı, ela ya da kahverengi gözlü ve yüzünde sivilce izleri bulunduğu kaydedildi. 
     E-5 Otoyolu Okmeydanı Kavşağı yakınında önceki gece hastanedeki işine gitmeye çalışan N.T'yi bıçakla tehdit ederek, ıssız bir yere götürüp çantasındaki 100 milyon lirasını gasp eden zanlının, N.T'ye tecavüz teşebbüsünde bulunduğu da ileri sürüldü. 
     Polis yetkilileri, henüz Adli Tıp Kurumu'ndan olaya ilişkin raporun gelmediğini ifade etti. 
     Yetkililer, tenha olan olay yeri yakınından bir vatandaşın geçtiğinin belirlendiğini, bu kişinin, N.T'nin bağırarak yardım istemesine rağmen durmayarak yoluna devam ettiğinin de öğrenildiğini kaydetti. 
     Bu arada, şüphe üzerine gözaltına alınan bir kişinin, saldırgan olmadığı anlaşılınca serbest bırakıldığı da ifade edildi. 
     
</TEXT>
</DOC>
