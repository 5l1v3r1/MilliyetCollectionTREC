<DOC>
<DOCNO> 340865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun26.html </URL>
<DATE> 2005/05/09/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Focus dergisi Türkiye'yi tanıttı Gülümsemenin ülkesi... 
</HEADLINE>
<TEXT>

     Almanya’nın önde gelen haftalık siyasi dergilerinden Focus, "Tatil 2005" adlı ekinde güzel tatil ülkeleri arasında tanıttığı Türkiye’ye 6 sayfa ayırdı. 
     "Gülümsemenin Ülkesi" başlığıyla yayınlanan haberde, Türkiye’nin deniz, güneş ve kum turizminin yanı sıra önemli bir kültür turizmi ülkesi olduğuna da dikkat çekildi. 
     Türkiye’ye başta Almanya olmak üzere, dünyanın birçok ülkesinden milyonlarca turistin gittiği kaydedilen haberde, Almanların Türkiye’yi özellikle misafirperverlik ve hizmet açısından tercih ettikleri belirtildi. 
     Türkiye’nin bu özellikleriyle tüm turistlerin kalbini kazandığı vurgulanan haberde, bu yıl Türkiye’ye yaklaşık 20 milyon turistin gitmesinin beklendiği kaydedildi. 
     Kendi uçak şirketi, otel zinciri ve Avrupa’da kurulu Bentour adlı tur operatörü şirketine bulunan MNG Holding’in de tanıtıldığı haberde, Çanakkale doğumlu MNG Yönetim Kurulu üyesi Hüseyin Baraner’in onlarca yıldan bu yana Türk turizmine büyük katkıda bulunduğu ifade edildi. 
     Baraner’in bugün de hala yorulmadan lobi çalışmalarını sürdürdüğü belirtilen haberde, Baraner’in, "Dünyada turizmi en iyi Türkler biliyor. Bu konuda, en iddialı biziz" şeklinde konuşarak Almanları Türkiye’ye davet ettiği kaydedildi. 
     MNG’nin, Türkiye konusunda Almanya’da hala lider konumdaki Öger Tours’a yetişme çabası içinde olduğu belirtildi. 
     Türk turizminde son yıllarda büyük gelişmeler kaydedildiğine işaret edilen haberde, Türk turizminden geçen yıl 16 milyar dolar gelir elde edildiği, turizmden doğrudan ya da dolaylı yoldan 5 milyonun üzerinde insana da istihdam sağlandığı ifade edildi. 
     Haberde, Efes antik kentiyle Bodrum, Kapadokya, İstanbul ve Doğu Anadolu’da kırsal bölge fotoğraflarının yanı sıra Türk hamamından bir fotoğraf yer alıyor. 
     Dünyadaki diğer bazı büyük şehirlerle birlikte İstanbul’un ayrı bir şekilde tanıtıldığı "Tatil 2005" ekinde, turistlerin İstanbul’dan en fazla, geçmişle modernliği bağdaştırdığı için etkilendikleri belirtildi. 
     İnsanlarının çok cana yakın olduğu ve çok lezzetli yemeklerin yapıldığı bir şehir olduğu ifade edilen İstanbul’un 2005 yılı yazında "mutlaka gezilip görülmesi" gerektiği kaydedildi. 
     

     
</TEXT>
</DOC>
