<DOC>
<DOCNO> 331522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur05.html </URL>
<DATE> 2005/04/08/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Sosyetik Umre kafilesi yola çıktı 
</HEADLINE>
<TEXT>

     Türkiye'nin tanınmış ailelerinden 260 kişilik bir grup, umre ziyareti için Suudi Arabistan'a gitti. 
     Suudi Arabistan Havayolları ile İstanbul'dan Medine'ye hareket eden grubun organizasyonunu yapan İçkale Şirketler Grubu Onursal Başkanı Nadire İçkale, ''Çok güzel bir yolculuğa gidiyoruz. Rabbim kazasız belasız dönmeyi nasip etsin'' dedi. 
     Bunun kendisinin ikinci organizasyonu olduğunu anlatan İçkale, ''Çok güzel bir yer. O güzel duyguları ifade etmeye kelimeler yeterli değil. Yaşadığınız ve hissettiğiniz zaman anlayabiliyorsunuz'' diye konuştu. 
     İçkale, bu hafta içinde 100 kişilik bir grubun daha umreye gideceğini belirterek, organizasyona katılanların Diyarbakır'da eğitim gören gençler için de bir miktar bağışta bulunduklarını kaydetti. 
     Türk Böbrek Vakfı Sosyal Komite Başkanı Seval Ermiş de, ikinci kez umreye gittiğini ifade ederek, ''Kutsal topraklarda çok heyecanlanıyorum ve zevkle gidiyorum. Memleketimiz için dua edeceğiz. Bugünü iple çektim. Allah herkese nasip etsin'' dedi. 
     Umre için kişi başına 1350 dolar ödeyen gruptakiler, 10 gün boyunca Mekke ve Medine'deki kutsal yerleri ziyaret edecekler. 
     İçkale'nin bu yılki grubuna, Özcan Sabancı, Gönül Çarmıklı, Esin Demirören ile kızı Eymen Demirören, Harika Girişken, Bilgi Ramazanoğlu, Melahat Başer, Bilgi Ramazanoğulları, İnciser Gazioğlu, Nur Dürüst gibi isimler de dahil oldu. Atatürk Havalimanı'nda şık tesettür kıyafetleriyle dolaşan kadınlar, çevredeki yolcuların da ilgisini çekti. İçkale, geçen yıl umre dönüşü Free Shop'tan içki alan kişilerin de kendi gruplarından kişiler olmadığını söyledi. 
     
</TEXT>
</DOC>
