<DOC>
<DOCNO> 337013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko44.html </URL>
<DATE> 2005/04/26/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Chirac AB, Çin'den yapılan tekstil ithalatına kontrol getirmek zorunda 
</HEADLINE>
<TEXT>

     Fransa Cumhurbaşkanı Jacques Chirac, AB'nin, Çin'den yapılan ve kotaların kalkmasıyla hızla artan tekstil ithalatına kontrol getirmek zorunda olduğunu söyledi. 
     AB anayasası referandumuna destek için Fransa'ya gelen Almanya Başbakanı Gerhard Schröder'le ortak basın toplantısı düzenleyen Chirac, Çin'in tekstil ihracatındaki artışı ''gerçek bir sorun'' olarak tanımladı. 
     ''Çin'den yapılan tekstil ithalatına kontrol mekanizmaları getirmek zorunlu'' diyen Chirac, Fransa'da diğer Avrupa ülkelerinde birçok kişi işsiz kalmadan AB'nin çözüm üretmesini istedi. 
     Fransa, AB Komisyonu'na ilettiği resmi başvuruda, Çin tekstil ürünleri ithalatına karşı koruyucu önlemlerin en kısa zamanda başlatılmasını istemişti. 
     Çin ise Avrupa Birliği'nin tekstil ihracatını kısıtlaması halinde ikili ticari ilişkilerin zarar göreceğini ve dünya ticaretinin serbestleştirilmesi yolunda olumsuz sonuçlar doğacağını ifade ediyor. 
     AB Komisyonu'nun ticaretten sorumlu üyesi Peter Mandelson, daha önce düzenlediği basın toplantısında, iç pazarı bozup bozmadığıyla ilgili olarak Çin'den ithal edilen 9 çeşit tekstil ürününü kapsayan bir soruşturma başlatıldığını açıklamıştı. 

     
</TEXT>
</DOC>
