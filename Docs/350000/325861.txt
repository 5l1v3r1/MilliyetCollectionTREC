<DOC>
<DOCNO> 325861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko11.html </URL>
<DATE> 2005/03/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İç giyimde Çin tehlikesi... 
</HEADLINE>
<TEXT>

     Ucuz işçilik ve devlet desteği ile iç giyim piyasasına da giren Çin'in Türkiye ihracatını olumsuz etkilediği bildirildi. 
     Birçok Avrupa ülkesine iç giyim ürünleri ihracatı yapan Batal Tekstil Yönetim Kurulu Başkanı Burhanettin Batal, AA muhabirine yaptığı açıklamada, modanın başkenti sayılan Fransa başta olmak üzere birçok Avrupa ülkesine iç giyim ürünleri ihraç ettiklerini, 2005'in ilk aylarından itibaren ihracat yaptıkları Avrupa ülkelerinin daha ucuz mal üreten Çin'e yönelmeye başladıklarını belirtti. 
     Avrupa'daki müşterilerinin yüzde 40 oranında ucuz işçilik ve devlet desteğiyle ucuz mal üreten Çin'i tercih ettiklerini kaydeden Batal, Türk iç giyim ihracatının bu şartlarda Çin ile rekabet etmesinin mümkün olmadığını, rekabet şartlarının sağlanmasının pamuklu ürün üretimine bağlı olduğunu söyledi. 
     Çin'in iç giyim ürünlerinde kullandığı pamuğun kalitesiz olmasının Türkiye'nin işini kolaylaştırdığını ifade eden Batal, ''Türkiye'de üretilen pamuk, dünyanın en kaliteli pamukları arasında gösteriliyor. Bu durum bizim tek çıkar yolumuz. Yani Çin ile rekabet pamuk ipliğine bağlı. Kaliteli pamuktan ürettiğimiz ürünleri ön plana çıkarırsak Çin ile rekabet edebiliriz. Aksi halde Çin karşısında ayakta kalmamız mümkün değil'' diye konuştu. 
     
     GEÇEN YILA ORANLA YÜZDE 10.1 GERİLEME VAR 
     İstanbul Tekstil ve Konfeksiyon İhracatçı Birlikleri'nin İTKİB aylık yayın organı Hedef Dergisi'nde de hazır giyim sektöründeki Çin tehlikesine geniş yer verildi. 
     Çin'de kotanın kaldırılması sonucu yapılan kontrolsüz ticaretin yarattığı dalganın Ocak 2005'ten itibaren Türkiye ihracatını etkilemeye başladığı vurgulanan dergide, şu ifadelere yer verildi 
     ''Türkiye İhracatçılar Meclisi TİM verilerine göre, Türkiye'nin en büyük ihracatçı sektörü olan hazır giyim, geçen yılın Ocak ayına oranla yüzde 10.1'lik kayıp yaşadı. Bu durumun gerçekleşeceğini önceden tahmin eden tekstil ve hazır giyim sektörünün temsilcileri, ilk şok dalgasının yılın ortasına kadar etkisini sürdüreceğini belirtiyor.'' Dergide, hazır giyim ve tekstil sektörünün önde gelen temsilcilerinin görüşlerine de yer verildi. 
     Sabancı Holding Tekstil Grubu Başkanı Yakup Güngör, dergiye yaptığı açıklamada, firmalarının üretim, ihracat ve karlılık olarak sektör ortalamalarının çok üzerinde performans göstermesine rağmen ihracatta yüzde 30'luk küçülme beklediklerini bildirdi. 
     Sezer Tekstil Yönetim Kurulu Başkanı Halil Sezer de, Türkiye'nin Çin gibi üretim politikası izleyemeyeceğine dikkati çekerek, rekabetin avantajlı olunan sahalara çekilmesi ve sadece ihracatı değil karlılığı artırmanın amaçlanması gerektiğini ifade etti. 
     Dergide ayrıca, İTKİB önderliğinde hazır giyim ve tekstil ihracatçılarının oluşturduğu platform tarafından Başbakan Recep Tayyip Erdoğan'a gönderilen yazı da yayınlandı. Yazıya göre ihracatçılar, Türkiye'de istihdamın ağır vergi yükü altında olduğu, çalışanın işverene maliyeti içinde vergilerin oranının yüzde 41 düzeyinde olduğu ve bu oranın OECD ülkelerinde yüzde 20 olduğu kaydederek, Çin gibi ülkelerle rekabet edilebilmesi için vergi yükünün hafifletilmesini istediler. 
     
</TEXT>
</DOC>
