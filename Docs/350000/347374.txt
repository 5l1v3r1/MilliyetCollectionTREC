<DOC>
<DOCNO> 347374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/yasam/yas01.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, 'kültür başkenti' olacak 
</HEADLINE>
<TEXT>


İstanbul'un,'Avrupa Kültür Başkenti' olarak seçilebilmesi için, kamu kurumları ve sivil toplum örgütleri el ele verdi 

ASLI ONAT 

İstanbul'un 2010 yılında AB tarafından Avrupa Kültür Başkenti olarak seçilmesi için 2000 yılında sivil girişimle başlayan hareket, Dışişleri Bakanlığı'nın öncülüğünde, Kültür ve Turizm Bakanlığı, İstanbul Valiliği ve İstanbul Büyükşehir Belediyesi'nin desteğini almış oluşum olarak yoluna devam ediyor. 
AB'nin daha önce aldığı karar uyarınca 2010 yılında, üye ülkelerden Macaristan ve Almanya'nın birer kenti dışında, bir de aday ülke kenti, 'kültür başkenti' ilan edilecek. 

Kamu - sivil işbirliği 
'2010 Avrupa Kültür Başkenti Koordinasyon Kurulu'nun hedefi, Budapeşte ve büyük bir ihtimalle Essen dışında İstanbul'un da Avrupa Kültür Başkenti olarak seçilmesini sağlamak. Geniş kapsamlı bu projeyle, İstanbul'un ve Türkiye'nin dünyaya tanıtılması amaçlanıyor. 
Basın toplantısında konuşan CNN Türk Genel Müdürü ve İstanbul Modern Sanatlar Müzesi Yönetim Kurulu üyesi Nuri Çolakoğlu, "İrlanda'nın bu yıl Avrupa Kültür Başkenti seçilen kenti Cork'u 2 milyon kişi ziyaret etti. İstanbul'un nüfusunu düşündüğümüzde bu projenin önemi daha iyi anlaşılır" tespitinde bulundu. 

'İlk ortak proje' 
Kurulun yürütme kurulu üyelerinden, Dışişleri Bakanlığı Yurtdışı Tanıtım ve Kültür İşleri Genel Müdürü Şule Soysal ise bu projenin, yerel yönetimler ve STK'ların birlikte ürettikleri ilk ortak proje olmasının önemine dikkat çekti. 
İstanbul Valisi Muammer Güler de, "Nihai hedefimiz 10 milyon turist" diye konuştu. 




</TEXT>
</DOC>
