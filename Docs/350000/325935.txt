<DOC>
<DOCNO> 325935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy26.html </URL>
<DATE> 2005/03/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Baykal Dini duyguları sömürerek servet oluşturmaya TBMM el koymalı 
</HEADLINE>
<TEXT>

     CHP Genel Başkanı Deniz Baykal, ''İnsanların dini duygularını istismar ederek servet oluşturmaya çalışanların ortaya çıkardığı soruna'' TBMM'nin el koyması gerektiğini ifade ederek, ''TBMM'de bir komisyon kurulup bu olay aydınlatılmalıdır. Yoksa büyük vebal altında kalınır. Bunun geçiştirilmesi kabul edilemez'' dedi. 
     Baykal, partisinin grup toplantısında yaptığı konuşmaya, Ankara Modern Çarşı esnafının sorunlarına değinerek başladı. Ankara Büyükşehir Belediye Başkanı Melih Gökçek'in ''Modern Çarşı'nın rantını farklı şekilde değerlendirmek istediğini'' ifade eden Baykal, bu nedenle esnafın mağdur edildiğini söyledi. Baykal, bu uygulamayı kınadığını bildirerek, ilgilileri esnafın sorunlarına sahip çıkmaya çağırdı. 
     Ankara'da ''hukuksuzluğun'' yaygın bir hal aldığını savunan Baykal, Konya Yolu üzerinde yeni bir yol projesi uygulanacağı gerekçesiyle vatandaşların haklarının ellerinden alındığını, vatandaşlar arasında ikilik yaratıldığını söyledi. Baykal, ''Kimse belediye başkanına etki edemez, ali kıran baş kesen, bildiğini okumaya devam eder'' diye konuştu. 
     
     'DİNİ DUYGULARIN İSTİSMARIYLA...'' 
     ''İnsanların dini duygularını istismar ederek servet oluşturmaya çalışanların ortaya çıkardığı soruna'', TBMM'nin el koyması gerektiğini bildiren Baykal, ancak bunu sağlamaya yönelik çabalarından bir sonuç alamadıklarından yakındı. 
     Din adamlarının yanındaki birtakım kişilerin işbirliği ile vatandaşların ellerindeki birikimlerin toplanarak ''Bir avuç haramzadenin çıkarı'' için harcandığını ifade eden Baykal, ''Buna TBMM'nin sessiz kalması mümkün değil'' dedi. Bu tür davranışların karşılıksız kalmayacağının herkese gösterilmesi gerektiğini kaydeden Baykal, siyasetçilerin de oy uğruna buna göz yumduklarını öne sürdü. Bu konuda derhal harekete geçilmesinin zorunlu olduğunu söyleyen Baykal, ''TBMM'de bir komisyon kurulup bu olay aydınlatılmalıdır. Yoksa büyük vebal altında kalınır. Bunun geçiştirilmesi kabul edilemez'' diye konuştu. 
     
     KARA DELİK KOMİSYONU 
     Konuşmasında ''Kara Delik Komisyonu'' olarak isimlendirdikleri ve banka batmaları araştıran komisyonun çalışmalarının sonuçlarından da söz eden Baykal, TBMM'de bu konuda da bir komisyon kurulması gerektiğini söyledi. CHP'nin bu konudaki raporunun ortaya çıktığını bildiren Baykal, bunu, ilgililerin dikkatine sunduklarını ifade etti. Baykal, bir araştırma komisyonu kurulmasına katkı yapmaya hazır olduklarını da kaydetti. 
     Raporun, Türkiye'de yaşanan krizin altındaki temel olayın ''bankalar krizi'' olduğu gerçeğini bir kez daha ortaya koyduğunu belirten Baykal, şunları söyledi 
     ''Ülkeyi yöneten teknik ve idari kadrolar, kriz gelirken üzerlerine düşen görevi yapmamışlardır, yetkilerini kullanmamışlar, zamanında müdahale edememişler ve kriz gelmiştir. Krizi 'Anayasa kitabının atılma krizi' gibi geçiştirmek mümkün değildir, bunun altında ciddi gerçekler yatmaktadır. Bir kısmı yıllardır izlenen ekonomik politikalarla ilgilidir, bir kısmı da kadroların zamanında girişim yapamamasından kaynaklanmaktadır. Türkiye'de özelleştirme heyecanı içinde kamu bankalarının dikkatsizce özelleştirilmesi sonucu özelleştirilen bankalar bir süre sonra içleri boşaltılmış, batmış şekilde tekrar devlete iade edilmişlerdir. Türkiye, 'Bankacılık sistemini çağdaş hale getirmenin yolu özelleştirmedir' dedi, eş dost özelleştirmesi yaptı. Sonra bu bankalar büyük yükle devlete iade edildi.'' Krizin mağdurları arasında geniş halk kitlelerinin yer aldığını belirten Baykal, milyonlarca vatandaşın faturayı ödemeye devam ettiğini söyledi. Baykal, bono alanların sorunlarının hala çözülememesinin büyük haksızlığa yol açtığını da kaydetti. 
     Bundan sonra batabilecek bankalarının yükünün TMSF tarafından karşılanıp karşılanmayacağı konusundaki tartışmalara da değinen Baykal, IMF'nin, ''yükü kamunun sırtlanması gerektiğini'' ısrarla Türkiye'ye söylediğini ifade etti. 
     
     KOYULHİSAR'DAKİ HEYELANIN ARDINDAN 
     Deniz Baykal, Sivas'ın Koyulhisar İlçesi'nin bir mezrasında meydana gelen heyelanı yerinde incelemek üzere oluşturulan heyetin çalışmalarını tamamlayarak bir rapor hazırladığını bildirdi. Raporun, hükümetin bu olaya sahip çıkmak için ''hiçbir şey yapmadığını'' ortaya koyduğunu ifade eden Baykal, vatandaşların kaderlerine terk edildiklerini savundu. Ortada büyük bir ihmal olduğunu, heyelan yaşanabileceğinin çok önceden saptandığını ve yetkililerin uyarıldığını belirten Baykal, ancak hiçbir şeyin yapılmadığını ifade etti. 6 yerleşim yerine yönelik heyelan tehdidinin de belirlendiğini bildiren Baykal, buralarda yaşayanların bir an önce başka yerlere yerleştirilmesi gerektiğini söyledi. 
     Bayındırlık ve İskan Bakanı Zeki Ergezen'in ''Olay yerinde şöyle bir göründükten sonra ortadan kaybolduğunu'' savunan Baykal, ''Koyulhisarlılar terk edilmişliğin, cenazelerini toprağın altından çıkaramamanın çaresizliğini yaşıyorlar'' diye konuştu. 
     
     ÇANAKKALE SAVAŞI'NIN YILDÖNÜMÜ 
     Baykal, Çanakkale Savaşı'nın 90'ıncı yıldönümü dolayısıyla bu savaşın önemini de dile getirdiği konuşmasında, ''Çanakkale Savaşı çok önemli tarihsel bir deneyimdi'' dedi. Savaşın, üzerinde durulacak önemli yönleri olduğuna dikkati çeken Baykal, ''Bizim için önemli yönü Mustafa Kemal Atatürk'ün, Türkiye toplumunun bunalım döneminde sorunları çözecek siyasi ve askeri kimlikle ortaya çıkmasıdır'' diye konuştu. CHP Genel Başkanı Baykal, bundan büyük bir ders çıkarmak gerektiğini vurguladı. 
     
</TEXT>
</DOC>
