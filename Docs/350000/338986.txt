<DOC>
<DOCNO> 338986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur24.html </URL>
<DATE> 2005/05/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Görünmez kaza can aldı 
</HEADLINE>
<TEXT>

     Şakir GÜREL ÜNYE Ordu , DHA 

ORDU'nun Ünye İlçesi'nde, aşırı hız nedeniyle yoldan çıkan otomobil, yolun kenarında bulunan evin beton merdivenine çarptı. Bu sırada merdiven altında su borusu tamiri yapan 50 yaşındaki Huriye Bölükbaş, çöken merdivenin altında kalarak yaşamını yitirdi. 
     Ordu'dan Ünye'ye giden 46 yaşındaki Hüsnü İpek idaresindeki 61 EC 170 plakalı otomobil, aşırı hız nedeniyle ilçe girişinde kontrolden çıktı. Otomobil hızla yolun kenarındaki 2 katlı evin beton merdivenlerine çarptı. Bu sırada merdiven altında su borusunu tamir etmeye çalışan Huriye Bölükbaş, çarpma sonucu yıkılan merdiven enkazının altında kaldı. 
     Şoför İpek, kazayı yara almadan atlatırken, yakınları tarafından enkaz altından çıkarılan Bölükbaş, Ünye Devlet Hastanesi'ne götürülürken yolda yaşamını yitirdi. Sürücü İpek gözaltına alındı. Kazayla ilgili soruşturma sürüyor. 
     
</TEXT>
</DOC>
