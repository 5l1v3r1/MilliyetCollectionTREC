<DOC>
<DOCNO> 345214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/siyaset/axsiy01.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargılama başlıyor 
</HEADLINE>
<TEXT>


Ortodoks Kilisesi'ne ait gayrimenkullerden menfaat sağladığı iddia edilen Kudüs Patriği 1. İrineos'un durumu, bugün İstanbul'da olağanüstü toplantıda görüşülecek 

Serhat Oğuz - İstanbul 


Fener Rum Patriği Bartholomeos'un davetiyle bugün İstanbul'da bir araya gelecek olan Ortodoks Patrikleri, kiliseye ait gayrimenkulleri kiralayarak menfaat elde ettiği iddia edilen Kudüs Patriği 1. İrineos'un durumunu görüşecek. 2 gün sürecek olağanüstü toplantıya 5 patrik ve 10'dan fazla patrik temsilcisi ve başpiskopos katılacak. 

Kiralama iddiası 
1. İrineos'un, aralarında iki otelin de bulunduğu kilise gayrimenkullerini bir İsrail şirketine 198 yıllığına kiralaması ve bu işlemden menfaat elde ettiği iddialarının ardından, Kudüs Ortodoks Kilisesi'nin 13 piskoposu ve 25 yüksek rütbeli papaz, 1. İrineos'u istenmeyen adam ilan etti. Filistin ve Ürdün hükümetleri de, 1. İrineos'un görevden alınmasını istedi. 

2 gün sürecek 
Buna rağmen Kudüs Patriği görevden ayrılmamakta ısrarlı davrandı. 1. İrineos hakkındaki iddiaların hem Ortodoks patriklikleri arasında, hem de Filistin ve Beyrut'ta rahatsızlık yaratması üzerine Fener Rum Patriği Bartholomeos başkanlığındaki Sen Sinod Meclisi, 17 Mayıs'taki oturumunda Ortodoks patriklerini olağanüstü toplantıya çağırdı. 
İstanbul'da Bartholomeos'un başkanlığında 2 gün sürecek olan olağanüstü toplantısında, 1. İrineos'un durumu karara bağlanacak. 

Kendini savunacak 

Toplantıya Gürcistan, İskenderiye, Antakya, Sırbistan, Romanya patriklerinin yanı sıra, Atina, Estonya, Finlandiya, Polonya, Prag, Moskova kiliselerinden dini temsilciler de katılacak. İddiaların hedefi haline gelen 1. İrineos da Türkiye'ye gelerek olağanüstü toplantıya katılıyor. 1. İrineos'un toplantıda kendini savunması bekleniyor. Patrikhane görevlileri, olağanüstü toplantılarda oybirliğine varılana kadar karar alma sürecine devam edileceğini ve alınan karanın kamoyuna açıklanacağını belirttiler. Toplantıdan görevden ayrılma kararı çıkması ve Kudüs Patriği'nin buna uymaması durumunda ise, tüm kiliselerin 1. İrineos'la ilişkileri keserek izole olması yoluna gidileceği tahmin ediliyor. Toplantı sabah yapılacak ayinle başlayacak. Daha sonra Patrikhane'nin kapıları basına kapanacak. Kararın oturumun ikinci gününe sarkacağı belirtiliyor. 

'Yasalarımıza aykırı durum' 

Aytunç Altındal Araştırmacı Yazar 
"Patrikhane'nin hukuki bir meseleyi hem de farklı bir ülkede gerçekleşen bir olayı yargılaması söz konusu olamaz. 12 kişiden oluşan Sen Sinod Meclisi ancak dini konularda ş ra kararı alabilir. Yargılama yine yapamaz. Fatih Kaymakamı'ndan izin almak zorunda olan birinin kendini devlet yerine koyup yargılama yapması yasalarımıza da aykırıdır. Bunlar yarın Türkiye'yi de yargılamaya başlar. Heybeliada'daki okul açılmıyor diye yargı kararı çıkartırlar. Buna 'dur' denmesi gerekir. Ancak bu sorun başımıza, geçtiğimiz şubat ayında Sen Sinod Meclisi'ne 6 yabancının alınmasıyla açıldı. Türkiye buna 'evet' dedi. Yarın bu meclis isterse ABD, Yunan, Rus vatandaşı birini patrik seçebilir." 


</TEXT>
</DOC>
