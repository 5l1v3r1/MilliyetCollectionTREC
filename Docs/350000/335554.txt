<DOC>
<DOCNO> 335554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy12.html </URL>
<DATE> 2005/04/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Başbakan Erdoğan, ISAF karargahını ziyaret etti 
</HEADLINE>
<TEXT>

     Başbakan Recep Tayyip Erdoğan, Afganistan temaslarının ikinci gününde Uluslararası Güvenlik ve Yardım Gücü ISAF karargahını ziyaret etti. 
     Erdoğan, burada ilk olarak NATO Afganistan Kıdemli Sivil Temsilcisi Hikmet Çetin ile görüştü. Görüşme basına kapalı olarak gerçekleşti. 
     Görüşmenin ardından basın mensuplarının görüntü almasına izin verildi. Başbakan Erdoğan, Hikmet Çetin'e bir plaket sundu. Çetin de Başbakan Erdoğan'a NATO amblemli kalem takımı hediye etti. 
     Görüşmede, NATO'nun Afganistan'a sağladığı destek, güvenlikle ilgili olarak genişleme planı ve Eylül ayında yapılacak seçimlerde verilecek güvenlik desteği konularının ele alındığı öğrenildi. 
     Görüşmede, ayrıca Kabil Havaalanı'nın rehabilitasyonu konusunun da gündeme geldiği bildirildi. 
     Başbakan Erdoğan, daha sonra ISAF Komutanı Korgeneral Ethem Erdağı'nı ziyaret etti. 
     Erdoğan, basına kapalı gerçekleşen görüşme sonrasında Korgeneral Erdağı'na bir plaket sundu. 
     
</TEXT>
</DOC>
