<DOC>
<DOCNO> 328623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo32.html </URL>
<DATE> 2005/03/30/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Kuzey Kore-İran maçında olaylar... 
</HEADLINE>
<TEXT>

     Dünyanın en sıkı devlet kontrolünün olduğu ülkelerden biri olarak bilinen Kuzey Kore'de, Milli Futbol Takımının İran Milli Futbol Takımına yenildiği dünya kupası eleme maçı sırasında ve sonrasında olaylar çıktı. 
     Başkent Pyongyang'daki Kim İl-Sung stadında oynanan maç sırasında Kuzey Koreli taraftarlar sahaya şişe, taş ve sandalyeler atarken, olaylar final düdüğünden sonra da devam etti. Maçın hakemleri ve diğer yetkililer, maç bitiminden sonra yabancı maddelerin uçuştuğu sahada 20 dakika mahsur kaldı. 
     Maçtan sonra olaylar stat dışına taştı ve binlerce kızgın Kuzey Koreli taraftar İranlı oyuncuların otobüslerine binmesini engelledi. 
     İranlı oyuncular, polisin müdahalesiyle maçın bitiminden ancak iki saat sonra araçlarına binerek stattan uzaklaşabildi. 
     İran Milli Takımının teknik direktörü Hırvat Branko İvankoviç, ''Saha ve saha dışındaki atmosfer bir spor atmosferi değildi. Oyuncularım maçtan sonra otobüse binmeye çalıştı, ama mümkün olmadı. Çok tehlikeli bir durumdu'' dedi. 
     Kuzey Kore resmi basın kuruluşları maçta yaşanan olaylarla ilgili herhangi bir haber vermedi. 
     Resmi haber ajansı KCNA, maçla ilgili sadece 2 satırlık bir haber verdi ve maçı İran'ın 2-0 kazandığını belirtti. 
     
</TEXT>
</DOC>
