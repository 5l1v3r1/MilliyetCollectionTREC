<DOC>
<DOCNO> 328545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko52.html </URL>
<DATE> 2005/03/30/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
IMF ile randevu 4 nisanda 
</HEADLINE>
<TEXT>

     Uluslararası Para Fonu IMF, Türkiye ile 4 nisanda tekrar görüşmelere başlayacağını açıkladı. 
     Uzun süredir beklenen IMF ile yeni stand by görüşmeleri 4 nisanda başlıyor. Reuters'a bilgi veren bir yetkili, IMF heyetinin Türkiye'ye davet edildiğini açıkladı. 
     IMF heyeti, 2005-2007 dönemini kapsayan ve 10 milyar dolarlık kaynak kullanımını içeren 19'uncu stand-by düzenlemesinin yürürlüğe girmesi için gereken taslak niyet mektubunun güncellenmesi için Türkiye'ye geliyor. 
     IMF Türkiye Masası Şefi Rıza Moghadam, görüşmelere bir gün gecikmeli olarak katılacak. Heyet hafta sonunda Türkiye'ye gruplar halinde gelecek. 
     Yeni anlaşmanın imzalanması için üç ön şarttan biri olan Bankacılık Yasa Tasarısı'nın bu hafta meclise gönderilmesi bekleniyor. Stand-by için bu tasarının Meclis'e sevki yeterli. 
     Sosyal Güvenlik Reformu'nun iki tasarısı ise Meclis'te. Yani hükümet bu konu ile ilgili gerekeni yaptı. Gelir İdaresi Yasa Tasarısı ise alt komisyonda görüşülüyor. Bu tasarının da yasalaşması gerekiyor. 
     
</TEXT>
</DOC>
