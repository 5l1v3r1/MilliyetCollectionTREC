<DOC>
<DOCNO> 310028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur52.html </URL>
<DATE> 2005/01/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Irak seçimleri için Türkiye'de 4178 Iraklı kayıt yaptırdı 
</HEADLINE>
<TEXT>

     Türkiye'de, Irak'ta 30 Ocak'ta yapılacak seçimlerde oy kullanmak için 4 binden fazla Iraklı kayıt yaptırdı. 
     Irak Yurtdışı Oylama Programı OCV yetkililerinin verdiği bilgiye göre, Ankara ve İstanbul'da açılan 3 kayıt merkezine 4178 Iraklı kayıt yaptırdı. 
     Toplam 14 ülkede 74 merkezde kayıt yaptıran yurtdışında yaşayan Iraklıların sayısı ise 250 bini aşmış durumda. 
     Yurtdışında 28-30 Ocak tarihleri arasında oy kullanabilecek Iraklıların, kayıt olduklarında verilen OCV alındı belgesi ve fotoğraflı kimlikleriyle beraber kayıt oldukları merkeze gitmeleri gerekiyor. 
     Iraklı seçmenler, Ankara'da Anıttepe Lisesi, İstanbul'da Oruç Gazi Lisesi ve İstanbul İlköğretim Okulu'nda oylarını kullanabilecekler. 
     Iraklıların oy kullanacağı 14 ülke şunlar Türkiye, Avustralya, İngiltere, Kanada, Danimarka, Fransa, Almanya, İran, Ürdün, Hollanda, İsveç, Suriye, Birleşik Arap Emirlikleri ve Amerika Birleşik Devletleri. 
     Irak'ta genel seçimlerinin kesin sonuçlarının, seçimlerden 10 gün sonra ilan edilmesi bekleniyor. 
     
</TEXT>
</DOC>
