<DOC>
<DOCNO> 341714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/guncel/gun10.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker öldü, öğrencilere 'tutuklama' 
</HEADLINE>
<TEXT>


ERGÜN AYAZ Kocaeli DHA 

Kocaeli Üniversitesi Umuttepe Yerleşkesi'nde Deniz Gezmiş ve arkadaşlarının posterleriyle gösteri yapmak isterken jandarma ile çatışan 3 öğrenci hakkında, olaylar sırasında yaralanan jandarma erinin ölmesi üzerine tutuklama kararı çıktı. Geçen hafta çıkan olaylar sırasında Jandarma Komando Er Levent Çenbeli ile Çağlayan Bozacı adlı öğrenci yaralanmıştı. Çağlayan Bozacı, Özcan İlter ve Kuzey Boy adliyede serbest bırakılmıştı. İstanbul GATA'ya sevk edilen Çenbeli, önceki akşam hayatını kaybetti. Bu gelişme üzerine, 3 öğrenci ile ilgili bir üst mahkemeye başvuruldu. Öğrenciler için bu kez gıyabi tutuklama kararı çıktı. Boy ile İlter, adliye yakınlarında jandarmanın elinden kaçtı. Bozacı ise cezaevine gönderildi. 


</TEXT>
</DOC>
