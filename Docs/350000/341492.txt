<DOC>
<DOCNO> 341492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun38.html </URL>
<DATE> 2005/05/11/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Washington hava sahasına giren uçağın pilotuna gözaltı... 
</HEADLINE>
<TEXT>

     ABD’de yasak hava sahasına girerek, Beyaz Saray ve Kongre binasının tahliye edilmesine neden olan küçük uçağın pilotu gözaltına alındı. 
     ABD İç Güvenlik Bakanlığı’ndan bir yetkili, savaş uçakları ve helikopterlerin eşlik ettiği küçük uçağın, Maryland’daki Frederick’e inmesinin emredildiğini söyledi. Yetkili, daha sonra eyalet polisinin pilotu gözaltına aldığını, uçakta başka birisinin daha bulunup bulunmadığını bilmediğini kaydetti. 
     Washington’da küçük bir uçağın, kent üstünde kısıtlamalar getirilen güvenli hava sahasına girmesiyle resmi nitelikteki binalarda kısa süreli bir panik meydana gelmişti. 
     Federal Havacılık Dairesi yetkililerinin verdiği bilgiye göre, Çesna tipi uçağın hava trafik kontrolörlerinin uyarılarını dikkate almayarak yasaklı hava sahasına girmesiyle kentin birçok yerinde alarm verildi. 
     Yetkililer, F-16 savaş uçağının Çesna’ya yaklaşarak yönünü çevirdiğini, bu esnada Beyaz Saray ile Kongre binalarının boşaltılmaya başlandığını söylediler. Kongre binasında silahlı güvenlik görevlileri, binada bulunanlardan hemen ayrılmalarını isterken bunun bir tatbikat olmadığı uyarısını yaptı. 
     Hazine Bakanlığı ve Yüksek Mahkeme’nin de aralarında olduğu çok sayıdaki kamu binasında da güvenlik görevlileri, binalardaki kişilerden daha güvenli yerlere geçmelerini istedi. Kent üzerinde, askeri uçaklar görüldü. 
     Kısa süreli paniğin ardından ’tehlike geçti" açıklamasıyla, çalışanların binalara geri dönmesine izin verildi. 
     Panik esnasında ABD Başkanı George Bush’un Beyaz Saray’da bulunmadığı, Maryland’daki bir alanda bisikletle dolaştığı açıklandı. 
     Başkan Yardımcısı Dick Cheney’nin ise Beyaz Saray’ın Batı Kanadı’nda olduğu ve hızla güvenli bir yere nakledildiği belirtildi. 
     ABD’de, 11 Eylül 2001’deki saldırıların ardından olası tehditlere ilişkin geniş güvenlik önlemleri alınıyor, alarm seviyesi zaman zaman değişiyor. 
     
</TEXT>
</DOC>
