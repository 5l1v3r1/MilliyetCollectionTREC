<DOC>
<DOCNO> 320402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo18.html </URL>
<DATE> 2005/03/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mike Tyson Yalanlar yüzünden 3 yıl hapis yattım 
</HEADLINE>
<TEXT>

     Dünyaca ünlü boksör Mike Tyson, ABD hukuk sistemini eleştirerek, ''Yalanlar yüzünden 3 yıl hapis yattım'' dedi. 
     İtalya'nın ünlü müzik festivali San Remo'ya katılan ve burada İtalya televizyonuna açıklamada bulunan eski ağır sıklet boks şampiyonu Tyson, 1992 yılında, 18 yaşındaki bir kıza tecavüz ettiği gerekçesiyle yargılanarak 3 yıl hapis yatmasıyla ilgili ABD hukuk sistemini suçladı ve şunları söyledi 
     ''Hukuk sistemine saygı duymuyorum. Bence mükemmel bir ülke olan ABD'de bile, hukuk sisteminin alması gereken daha çok uzun bir yol var. Benim mahkumiyetim yalanlara dayanıyordu. ABD'de benim gibi suçsuz olduğu halde hapse giren birçok insan var.'' ABD'nin, insanları hapishane binalarında tutan bir endüstri olduğu görüşünü savunan Tyson, festivale katılan İtalyan kadın hakları savunucusu grupları tarafından çok sıcak karşılanmasa da televizyon kanalının müdürü Fabrizio Del Noce, ''Tyson, bu konuda topluma borcunu ödemiştir'' diyerek kendisini biraz olsun rahatlattı. 
     Programın ilerleyen dakikalarında İtalya'nın ünlü şarkılarına eşlik eden Tyson, son olarak da ünlü ''New York, New York'' şarkısının rap versiyonunu seslendirdi. 
     Öte yandan Tyson, haziran ayı içinde Washington'da bir maç programı olduğunu ve hazırlıklarının sürdüğünü belirtti, ancak ayrıntılı bilgi vermedi. 
     
</TEXT>
</DOC>
