<DOC>
<DOCNO> 308076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur03.html </URL>
<DATE> 2005/01/20/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
İstanbul'da susuz yaz tehlikesi 
</HEADLINE>
<TEXT>

     İstanbul’da kış aylarında beklenen yağmurlar yağmayınca, İSKİ yaz aylarında susuzluk yaşanabileceği uyarısı yaptı. 
     İstanbul’da barajlardaki doluluk son 10 yılın ortalamasının çok altında. Nisan ayına kadar yağış yine beklenenin altında kalırsa İstabul yaz kuraklığı tehlikesi ile karşı karşıya gelecek. 
     Geçen yıl ocak ayında barajlardaki doluluk oranının yüzde 76'larda olduğunu söyleyen İSKİ yetkilileri, bu yıl sadece yüzde 48'de kaldığını söylüyor. 
     
     İSKİ Genel Müdürü "Tedirginliklerimiz artıyor" 
     İSKİ Genel Müdürü Dursun Ali Çodur konuyla ilgili yaptığı açıklamada, son 50 yılın aralık ayı yağış ortalamasına bakıldığında gelecek yaz mevsim için tedirginliklerinin arttığını söyledi. 
     Çodur, aralık ayında son 50 yılın yağış ortalaması 114 kg iken geçen aralık ayında bu rakam 44 kilogramda kaldı. En yoğun su sıkıntısının yaşandığı 1994'te toplam yağış miktarı 470 kg idi. Bu miktarın altına düşersek susuzluk kaçınılmaz olacakö dedi. 
     
     Yaz yağmurlarının faydası yok 
     Çodur, İstanbul'a nisan ayı sonrasında yağmur yağmadığını, yaz yağmurunun ise barajlara hiçbir katkısı olmadığını belirtti. 
     Son üç günde yağan yağmurların barajlardaki su kapasitesin bir miktar artırdığını söyleyen Çodur, internetteki hava tahmin sitelerini yakından takip ediyor. 
     
     Barajlar neredeyse boşaldı 
     Son 10 yılın ortalamasına bakıldığında, İstanbul'a bir yılda 717 kilogram yağmur yağıyor. Ancak yağışlı geçmesi gereken kış mevsiminde şu ana kadar beklenen yağış İstanbul'a düşmeyince, barajlar neredeyse boşaldı. 
     Baraj havzalarında inşa edilen 100 binin üzerindeki kaçak yapı da yağmur suyunun barajlara akmasını engelleyince, Alibey Barajı'ndaki su miktarı son yılların en düşük seviyesinde kaldı. 
     
     Su tüketimi de arttı 
     2004 yılında su tüketimi de arttı. Barajlarının toplam kapasitesi 863 milyon metreküpken geçen yıl 710 milyon metreküp su tüketildi. 
     
</TEXT>
</DOC>
