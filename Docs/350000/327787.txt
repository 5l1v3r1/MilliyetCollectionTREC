<DOC>
<DOCNO> 327787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko13.html </URL>
<DATE> 2005/03/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Altın talebi Darphane'de mesaiyi artırdı... 
</HEADLINE>
<TEXT>

     Darphane ve Damga Matbaası, artan altın talebi nedeniyle mesai saatlerini uzatarak, Cumartesi günleri de çalışmaya başladı. 
     Darphane ve Damga Matbaası Genel Müdürü Ahmet Büyükkaymaz, AA muhabirine yaptığı açıklamada, standart 1 kilogramlık külçe altınları işçilik bedeli almak suretiyle bastıklarını, bir anlamda fason imalat yaptıklarını anlattı. 
     Büyükkaymaz, ziynet diye tabir edilen ve takı olarak kullanılan altınlardan 2003 yılında 39.5 ton ve geçen yıl 39.8 ton, meskük denilen Cumhuriyet Altını'ndan ise önceki yıl 11.3 ton ve 2004'de 11.5 ton bastıklarını bildirdi. 
     Geçen yılın Ocak ayında 6.6 ton olan altın basımı miktarının 1.1 ton artarak bu yılın ilk ayında 7.7 tona ulaştığını belirten Büyükkaymaz, geçen yılın Ocak-Şubat döneminde 12.4 ton olan miktarın bu yıl 13.6 tona yükseldiğini, Şubat sonu itibariyle işledikleri altın miktarının önceki yılların aynı dönemine göre en yüksek rakam olduğunu kaydetti. 
     Büyükkaymaz, ''Altına talep devam ediyor. Mart ayında da yine yüksek bir taleple çalışmaya devam ediyoruz. Bu ayın sonunda da muhtemelen 5.9 ton olan Şubat seviyesinde bir üretim gerçekleşir'' diye konuştu. 
     Talep nedeniyle Darphane'de 8 saat olan mesainin uzadığını, sabah 07.30'da başlayıp akşam 23.00'e kadar devam ettiğini bildiren Büyükkaymaz, tatil olan Cumartesi günü de çalıştıklarını bildirdi. 
     Büyükkaymaz, şu anda Darphane'ye haftada gelen altın miktarının 1-1.5 ton arasında değiştiğini ifade ederek, bu durumun talebin normal seviyesini yakalayıncaya kadar süreceğini, 1 tonun üzerinde olması halinde 2 vardiya çalışmaya bir süre daha devam edileceğini söyledi. 
     
     ALTIN, SAĞLAM BİR TASARRUF ARACI 
     Ahmet Büyükkaymaz, döviz kurlarındaki düşüş ve YTL'nin değerlenmesi nedeniyle altına talebin arttığına dikkati çekerek, şunları kaydetti 
     ''Tasarruf sahipleri, ellerinde veya bankalarda tuttukları dövizi YTL'ye ve altına çevirmek suretiyle değerlendiriyor. Altın şu dönemde de sağlam bir tasarruf aracı olarak görünüyor diyebiliriz. Artışı başka bir sebeple izah etmek mümkün değil. Çünkü ortada bir ekonomik, siyasi kriz yok, istikrar ortamı var. Altına olan talep, sadece sağlam bir tasarruf aracı olması yönüyle izah edilebilir diye düşünüyorum.'' Büyükkaymaz, geçmiş dönemlerde de yılın ilk aylarında üründeki tarih değişikliği nedeniyle altına bir talep olduğuna işaret ederek, tarih değişikliğinin Cumhuriyet Altını'nda 29 Ekim ve ziynet altında da 1 Ocak olduğunu hatırlattı. 
     Nisan ayından itibaren bir düşme trendi beklediklerini ifade eden Büyükkaymaz, ''Geçen yıl 51.3 ton olan basılan altın miktarı, böyle giderse bu yılın sonunda tonu bulur'' dedi. 
     Altın talebini karşılamamaları halinde işin içerisine sahtecilerin girdiğine dikkati çeken Büyükkaymaz, ''Sahte Cumhuriyet altınları basılıyor. Düşük ayarlı ve düşük gramajlı altınlar piyasaya girmeye başlıyor. Biz böyle bir şeyin olmaması için talebi karşılamaya çalışıyoruz. Talebi kıstığınız anda hemen piyasaya sahteciler giriyor'' diye konuştu. 
     Büyükkaymaz, yastık altı altın konusuna değinirken de, istikrar ortamında altına olan talep yüksekliğini alışkanlıkların kolay bırakılmamasına bağladığını, altınları daha çok ellerinde tutan kadınların, çalışması, ekonomik güvenceye kavuşması ve eğitim seviyesinin artmasıyla bu alışkanlıkların değişeceğini söyledi. 
     Darphane Genel Müdürü Büyükkaymaz, yastık altı altının çıkarılması konusunda şu anda kendilerine düşen bir görev bulunmadığını, olması halinde yerine getireceklerini belirtti. 
     
</TEXT>
</DOC>
