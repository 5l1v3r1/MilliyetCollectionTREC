<DOC>
<DOCNO> 333473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonyas12.html </URL>
<DATE> 2005/04/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TÜBİTAK'tan bilim siteleri rehberi... 
</HEADLINE>
<TEXT>

     TÜBİTAK'ın Bilim ve Teknik dergisi, bilim meraklılarına yeni bir kapı açtı. Dergi, yaklaşık 3 yıldır internetten topladığı bilim sitelerinin yer aldığı kitapçıkları ek olarak vermeye başladı. 
     Kitapçıklarda gökbilimden, kozmolojiye, matematikten antropolojiye, genetikten biyolojiye kadar bilim dallarına ilişkin yaklaşık bine yakın siteyi meraklılarına sunuluyor. 
     Alınan bilgiye göre, Bilim ve Teknik Dergisi, ''BilimNet'' adı altında uzunca zamandır internetteki bilim sitelerinin tanıtımını yapıyor. 
     Okurlardan gelen istek üzerine bilim sitelerinin birarada toplanmasına karar veren Bilim ve Teknik Dergisi yöneticileri, ''Yeni Ufuklara'' adlı eki derginin sayılarıyla birlikte okuyucuya ulaştırmaya başladı. Bilim siteleri toplu halde kitapçık şeklinde meraklılarıyla buluşturuluyor. 
     Gökbilim ve kozmoloji ile başlayan bilim siteleri rehberi, matematik, fizik, yer bilimi, enerji, sosyoloji, arkeolojiden antropolojiye kadar uzanan bütün bilim dallarını kapsıyor. 
     Bilim ve Teknik Dergisi Genel Yayın Yönetmeni Raşit Gürdilek, dergide 3 yıl önce BilimNet adı altında bilimsel siteleri tanıtmaya başladıklarını, bu sitelerin birer bilgi okyanusunu andırdığını ifade etti. 
     Bu okyanusa açılan en büyük pencerenin internet olduğunu kaydeden Gürdilek, bu sitelerin neredeyse tamamının İngilizce yayın yaptığını vurguladı. Gürdilek, şöyle devam etti 
     ''Bu hazineyi kendi insanımıza kendi dilimizle sunmayı çok isterdik. Bu, bir ulusal seferberlik gerekiyor. Biz seferberliğe öncülük etmek için web sitemizde www.biltek.tubitak.gov.tr animasyonlu bilgi paketleri dizisini başlattık ve görüntülerle, animasyonlarla işlediğimiz konuların sayısını hızla çoğaltıyoruz. 
     Mütevazı hız ve imkanlarla bu işi tek başımıza götürmemiz olanaksız. İnternet sitelerini, yabancı dilde olsalar da tanıtıyoruz. Okurlarımızdan gelen istek üzerine daha önce dergide tanıttığımız bilim sitelerini Yeni Ufuklara eklerimizde toplayıp bir bütün olarak iletmeye karar verdik. Uygulamayı birkaç ay süreyle devam ettireceğiz. 
     İsteğimiz, dil bilen bilim gönüllülerinin, öğretmenlerin, anne ve babaların bu bilgileri kendi çevrelerine aktararak bir şelale etkisi yaratmaları ve böylece bu okyanustan ülkemize daha fazla bilgi akmasıdır.'' Gürdilek, ilk ekte gökbilim ve kozmolojinin yanı sıra tüm bilimlere temel oluşturan matematik ve teknolojiyle ilgili siteleri tanıttıklarını, daha sonraki sayılarda ise bütün bilim dallarına yöneleceklerini ifade etti. 
     
     BİLİME ''TIK''LAYIN 
     Bilim hazinesinden yararlanmak için meraklıların internet bağlantısı olan bir bilgisayar başına oturmaları gerekiyor. Ardından, belki saatlerce bitmeyecek ''bilim sörfü'' başlıyor. 
     Dinozorları merak edenler, olağanüstü zenginlikte ve ayrıntıda çizimlerden oluşan dinozor sitelerini www.dinosauria.com ve www.dinosauricon.com sitelerinde, primat iskeletleriyle ilgili tüm bilgilere ise www.eskeletons.org adresinde bulabilmek mümkün. 
     Eski ressamların sergisine www.europreart.net sitesinden, onbin yıl öncesinin yaşam izlerini www.sci.mus.mn.us catal top. html adresinden erişilebiliniyor. 
     Atom ve daha küçük ölçeklerde etkileşen kuvvetlerin kuramına lise öğrencileri için hazırlanmış www.particleadventure.org'tan, bedava enerji sağlayacak düzeneklerin yaratıcısı ''Con Ahmet'in Makinaları''na ise www.lhup.edu'dan ulaşılabiliyor. Mühendislere yol gösteren dünyanın en büyük 3 matematikçisinden biri olarak gösterilen Arşimed'in bilinen ve bilinmeyen buluşları ile yaşam tarzına ilişkin bilgilere http math.nyu.edu adresinden, yerçekimin gizemini eğlenceye dönüştüren fizik sitesine ise www.dctech.com'a tıklanarak ulaşılıyor. 
     Rüzgar enerjisinin detayları www.windpower.org adresinde, ev yapımı fizik oyuncakları http livingtextbook.oregonstate.edu adresinde görüntülünebiliyor. Çocukların sorabileceği sorulara hazırlıklı olmak isteyenler için hazırlanan www.wsu.edu adresli site ise büyüklere yol gösterirken, küçüklere de babaları yerine ''Dr. Evren''e merak ettiklerini sorma fırsatı veriyor. 
     Bilimi çocuklara sevdirme hedefiyle oluşturulan bilim deneyleri sitesi www.tryscience.org, çocuklara online deneye katılma fırsatı sağlıyor. 
     Sinema fiziğinin anlatıldığı www.intuitor.com moviephysics sitesi ise başta Hollywood filmlerindeki vitrin camlarından balıklama atlama, bitmeyen şarjörlerle bir araba dolusu merminin sıkılması, devrilen arabaların bomba gibi patlamasının inceliklerini ortaya koyuyor. Site, lazer ışınlarının görünmeyen yanıyla sağladığı katkının yanı sıra temel fizik ile sinema fiziğinin uyuşmazlığını eğlenceli bir dille anlatıyor. 
     
</TEXT>
</DOC>
