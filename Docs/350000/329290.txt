<DOC>
<DOCNO> 329290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko22.html </URL>
<DATE> 2005/04/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yapı Kredi Bankası, Eski Genel Müdürü Sığın hakkında dava açacak 
</HEADLINE>
<TEXT>

     Yapı ve Kredi Bankası Genel Kurulu, banka iştiraki olan şirketlere ve Çukurova Grubu'na ait şirketlere mevzuata aykırı olarak geçmiş dönemlerde avans adı altında kredi kullandırıldığı gerekçesiyle dönemin Yönetim Kurulu Üyesi Selçuk Altun ve dönemin Genel Müdürü M. Alp Naci Sığın hakkında dava açılmasına karar verdi. 
     Yapı ve Kredi Bankası'ndan dün yapılan Olağan Genel Kurul toplantısında alınan kararlara ilişkin Borsa'ya gönderilen açıklamada, banka tarafından banka iştiraki olan şirketlere ve Çukurova Grubu'na ait şirketlere mevzuata aykırı olarak geçmiş dönemlerde avans adı altında kredi kullandırıldığının anlaşıldığı bildirildi. 
     Ocak 1999 ile Ekim 2003 tarihleri arasında Bayındırlık İşleri A.Ş, Akdeniz Marmara Turizm ve Ticaret A.Ş, Superonline Uluslararası Elektronik ve Haberleşme Hizmetleri A.Ş, Enternasyonal Turizm Yatırım A.Ş. ve Çukurova Havacılık A.Ş'ye kullandırılan bu tür avanslar nedeniyle bankanın uğradığı gelir kaybının 15 Ekim 2004 tarihi itibariyle 59.2 trilyon lira olduğu kaydedilen açıklamada, şöyle denildi 
     ''Söz konusu usulsüz işlemleri onaylayanların, dönemin Yönetim Kurulu Görevli Üyesi Selçuk Altun ve mali işlerden sorumlu Genel Müdür Yardımcısı Birol Yücel ile Genel Müdür sorumluluğu çerçevesinde hareket etmemiş olduğu anlaşılan dönemin Genel Müdürü M. Alp Naci Sığın olduklarının anlaşıldığı belirtilmiş ve oluşan bankanın zarar ve gelir kayıplarını tazmin amacıyla Selçuk Altun ile M. Alp Naci Sığın hakkında dava açılabilmesi için gerekli kararın verilmesi hususu Genel Kurul'a sunulmuştur. Genel Kurul'ca Selçuk Altun ile M. Alp Naci Sığın hakkında dava açılmasına karar verilmiştir. '' Açıklamada, Genel Müdür Yardımcısı Birol Yücel, Yönetim Kurulu üyesi olmadığı için hukuki sorumluluğu konusunun önergede yer almadığını ve Genel Kurul'ca karara bağlanmadığı, ancak söz konusu yönetici hakkında adı geçen sorumlularla müteselsilen sorumluluğu nedeniyle aleyhine dava açılmasının Yönetim Kurulu tarafından daha önce kararlaştırıldığı bilgisi verildi. 
     
     İBRA KARARLARI KALDIRILDI 

     Yapı ve Kredi Bankası açıklamasında ayrıca, Tasarruf Mevduatı Sigorta Fonu temsilcileri Sınai ve Mali Yatırımlar Holding A.Ş. ve Çukurova Holding A.Ş. ortaklık haklarını ve Tasarruf Mevduatı Sigorta Fonu'nun bankadaki ortaklık payını temsil eden tarafından verilen önerge ile banka zararına sebebiyet verdikleri Denetçi Raporları ile belirlenen Selçuk Altun ve Yönetim Kurulu'nun doğal üyesi de olan M. Alp Naci Sığın'ın 1999, 2000, 2001, 2002 ve 2003 yılı faaliyetleri ile ilgili genel kurul toplantılarında alınan ibra kararlarının kaldırılarak, mevzuat çerçevesinde gerekli işlemlerin yapılmasının Genel Kurul'un onayına ayrı ayrı sunulduğu ve Genel Kurul'ca kabul edildiği bildirildi. 

     
</TEXT>
</DOC>
