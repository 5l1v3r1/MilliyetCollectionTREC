<DOC>
<DOCNO> 310024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur48.html </URL>
<DATE> 2005/01/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İnsan Hakları Başkanlığı, "işkence sonucu ölüm" iddiasına el koydu 
</HEADLINE>
<TEXT>

     İnsan Hakları Başkanlığı, Gökhan Belgüzar'ın ''işkence sonucu öldüğü'' iddiası ile ilgili gerekli inceleme ve araştırmanın yapılması için İstanbul İl İnsan Hakları Kurulu'na talimat verdi. 
     İnsan Hakları Başkanlığı'ndan yapılan yazılı açıklamada, İstanbul Bakırköy Osmaniye Karakolu'nda gözaltında tutulduğu sırada intihar ettiği açıklanan Gökhan Belgüzar'ın ölümünün işkence suretiyle meydana geldiği, karakolda bulunan kameranın kullanılmadığı, Belgüzar'ın alması gereken ilaçların verilmediği ve nezarethanede görevli memurun mahallini terk ettiğine ilişkin medyada haberlerin yer aldığı anımsatıldı. 
     Açıklamada, bu haberler üzerine konunun İstanbul İl İnsan Hakları Kurulu gündemine alınarak, gerekli inceleme ve araştırmanın yapılması için dün İnsan Hakları Başkanlığı tarafından gerekli talimatın verildiği kaydedildi. 
     
</TEXT>
</DOC>
