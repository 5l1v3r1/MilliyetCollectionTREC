<DOC>
<DOCNO> 341591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo20.html </URL>
<DATE> 2005/05/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Gençlerbirliği'nde Galatasaray maçı hazırlıkları... 
</HEADLINE>
<TEXT>

     Birinci Süper Lig’de 15 Mayıs Pazar günü, deplasmanda Galatasaray ile karşılaşacak Gençlerbirliği, bu maçın hazırlıklarını bu sabah yaptığı antrenmanla sürdürdü. 
     Beştepe İlhan Cavcav Tesisleri’nde, teknik direktör Ziya Doğan yönetiminde yapılan idman yaklaşık 1.5 saat sürdü. Antrenmana sakatlıkları bulunan Ayman, Skoko, Youla, Sertan ve kaleci Gökhan katılmazken, bu futbolcular salonda çalıştı. Takım arkadaşlarıyla idmana başlayan Erkan ise bacağına aldığı darbe nedeniyle çalışmayı yarıda bırakmak zorunda kaldı. 
     Antrenmanda futbolcular ısınma hareketlerinin ardından ortada 5’e, 2 top kapmaca oynadı. Daha sonra dayanıklılık idmanı yapan 
     kırmızı-siyahlı oyuncular, kanatlardan yapılan ortalarla gol çalışması gerçekleştirdi. Takım kaptanı Ümit Bozkurt’un sakatlığının sürdüğü, bu futbolcunun Galatasaray maçında oynayıp, oynamayacağının maç saatinde belli olacağı bildirildi. Başkent ekibi, Galatasaray maçı hazırlıklarını bu akşam saat 18.00’de yapacağı idmanla sürdürecek. 
     
</TEXT>
</DOC>
