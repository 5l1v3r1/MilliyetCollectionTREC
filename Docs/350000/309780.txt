<DOC>
<DOCNO> 309780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/yasam/axyas02.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahillerde yıkım harek tı 
</HEADLINE>
<TEXT>


Vatandaşların sahillerden daha fazla yararlanması için zabıta ekipleri Kadıköy ve Yeşilköy sahillerinde bulunan çay bahçelerini yıktı. Yıkıma tepki gösteren işyeri sahipleri ekiplere zor anlar yaşattı 

GÖKHAN KARAKAŞ - ŞAKİR AYDIN İstanbul 

Halkın sahillerden daha fazla yararlanmasını amaçlayan karar doğrultusunda, Kadıköy ve Yeşilköy'deki 15 kafe ve çay bahçesi yıkıldı. 
Kadıköy İnci Burnu'ndaki deniz otobüsü iskelesinin yanındaki alana kurulan 4 kafeteryanın yıkımı sırasında işletme sahipleriyle, zabıtalar arasında gergin anlar yaşandı. Bazı işyeri sahipleri engellemek için iş makinelerinin önüne otomobillerini çekmek istedi. Kimi çalışanlar da benzin bidonlarıyla çatıya çıktı. Etkisiz hale getirilen 4 işçi gözaltına alındı. 

Balıkadam kulübü de yıkıldı 
Caddebostan sahilindeki Marmara Yelken Kulübü ve Caddebostan Balıkadamlar Kulübü'ne ait alandaki kayıkhane ve derslikler de yıkıldı. Kürek, yelken gibi branşlarda milli sporcular yetiştiren kulüp yetkilileri yıkımla ilgili kendilerine hiçbir bildiri yapılmadığını öne sürdü. 
Yeşilköy sahilindeki yıkımlarda da zaman zaman gergin anlar yaşandı. Yeşilköy Su Ürünleri Kooperatifi'ne ait 2 katlı kafeterya ve çay bahçesi ile 1 lokanta, 7 kafe ve çay bahçesi yıkıldı. 
Büyükşehir Belediyesi Park ve Bahçeler Müdürü İhsan Şimşek, halkın sahillerden yararlanmasını engelleyen tüm çay bahçelerinin kaldırılacağını belirtti. 




</TEXT>
</DOC>
