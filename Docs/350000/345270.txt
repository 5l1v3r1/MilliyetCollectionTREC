<DOC>
<DOCNO> 345270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/yazar/myilmaz.html </URL>
<DATE> 2005/05/24/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Kız meslek liselerinde 'haremağası' sorunu 
</HEADLINE>
<TEXT>


Milli Eğitim Bakanı Doç. Dr. Hüseyin Çelik, bir yazımdaki bir cümle nedeniyle bir sayfalık bir açıklama gönderdi. 
"Yasal haklarını saklı tutarak" bu açıklamasının yayımlanmasını istiyor. 
Açıklamaların sonundaki "yasal haklarımı saklı tutarak" sözünü okumak beni güldürür.. 
Bizim kültürümüzde pek yaygın olan "Seni mahkemelerde süründüreceğim" tehdidinin, "kibar" açıklamalara yansıması böyle oluyor diye düşünürüm.. 

İşte olayımız 
Şimdi gelelim olayımıza 19 Mayıs 2005 tarihli Milliyet'te, bu köşede "Şeriat ülkesinde kadın olmak" başlıklı bir yazı yazdım. 
Pakistan'da kadın haklarının kısıtlanması ve İranlı kadın film yönetmeni Mania Akbari'nin Milliyet'te yayımlanan röportajını konu ettiğim bir yazı.. 
İranlı film yönetmeni Mania Akbari, çocukların okullarda kız-erkek bir arada okutulmamalarının İran'da homoseksüelliğin yaygınlaşmasındaki etkileri üzerine bazı gözlemler anlatıyordu.. 
Yazının Milli Eğitim Bakanı'nı ilgilendiren cümlesi şöyleydi Milli Eğitim Bakanı'nın bile ortaya çıkıp hiç tereddüt etmeden 'Kız okullarına erkek öğrenci alınmasın. Öğretmenlerin hepsi kadın olsun' diyebildiği bir ülkede.. 

'O sözler benim değil' 
Milli Eğitim Bakanı açıklamasında 'kız okullarından' hiç söz etmediğini, kız meslek liselerine meslekle hiç ilgisi olmayan erkek öğretmenlerin müdür olarak atandığını, bunu doğru bulmadığını ifade ettiğini söylüyor. 
Yazımdaki tırnak içinde ifade edilen sözlerin kendisine ait olmadığını açıklıyor. 
Şöyle diyor "Ankara'da eğitimin değerlendirildiği bir toplantıda kız meslek liseleri ele alınırken, birçok kız meslek lisesinde 3-5-10 gibi sayılarda erkek öğrenci olduğu bildirilince, ben binlerce kız öğrencinin devam ettiği bir okula birkaç erkek öğrenci almanın anlamsız olduğunu ve adı üzerinde kız meslek liselerine erkek öğrenci alınmaması gerektiğini söyledim. Ayrıca zaman zaman kız meslek liselerine meslekle ilgisi olmayan erkek öğretmenlerin müdür olarak atandığını, bunun doğru olmadığını, buralara mutlaka meslek içinden gelen bayan öğretmenlerin müdür olarak atanması gerektiğini söyledim." 

Kilit deyim şu ki.. 
Açıklama böyle.. Bakan ayrıca, Milliyet muhabiri Bahar Atakan'ın o toplantıyla ilgili olarak Milliyet'te 15 Mayıs günü yayımlanan haberini de kaynak kanıt olarak gösteriyor. 
Ben de yazımı yazarken zaten o haberden yola çıkmıştım.. 
Bahar Atakan'ın haberinin ilgimi çekmesinin nedeni şu bölümüydü Milli Eğitim Bakanı Hüseyin Çelik, gelecek yıl kız meslek liselerine erkek öğrenci alınmaması yönünde proje hazırlandığını belirterek, "Kız meslek liselerine 3 erkek öğrenci alıyorsunuz, orada haremağası gibi dolaşıyor, hiçbir anlamı yok. Bu liselere kesinlikle erkek müdür de tayin edilmemeli" dedi. 
Bakan Çelik'in kafasının içinde neler olduğunu bize gösteren kilit deyim burada "haremağası" kavramı.. 

Buradayım, beklerim 
Bakan, beni mahkemeye vermeden önce üniversitelerimizde görev yapan "anlambilimci"lere danışsa daha iyi olur diye düşünüyorum. 
Bir Milli Eğitim Bakanı'nın, kız öğrenci çoğunluğu içindeki az sayıda erkek öğrenciyi "haremağası" olarak nitelemesinin, kafasındaki hangi düşüncelerin uzantısı olduğunu açıklayacak "anlambilimci"ler.. 
Ve birkaç psikolog.. Düşüncelerimizi anlatırken kullandığımız kelimelerin, "bilinçaltımızdaki gerçek bizi" ele verdiğini anlatacak psikologlar.. 
Ondan sonra ben buradayım, her zaman beklerim. Gerçekten eğlenceli bir mahkeme olur. 



</TEXT>
</DOC>
