<DOC>
<DOCNO> 349447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur15.html </URL>
<DATE> 2005/06/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Doğu Anadolu'da soğuk hava, Haziran'da soba yaktırdı 
</HEADLINE>
<TEXT>

     Doğu Anadolu Bölgesi’nde yağışlı ve soğuk hava etkisini sürdürüyor. 
     Meteoroloji Bölge Müdürlüğü’nden alınan bilgiye göre, Erzurum’da gece en düşük hava sıcaklığının 6 derece, günün en yüksek hava sıcaklığının ise 14 derece olması bekleniyor. 
     Bölgedeki diğer illerde kaydedilen gecenin en düşük hava sıcaklıkları 8 ile 11 derece arasında değişiyor. 
     Haziran ayına girilmesine rağmen özellikle geceleri etkili olan soğuk ve rüzgarlı hava nedeniyle bazı evlerde soba ve kalorifer yakılıyor. 
     Soğuk hava kentte giyim mağazalarının satışlarını da olumsuz etkiledi. Yaz mevsiminin gelmesi nedeniyle vitrinlerini yazlık kıyafetlerle süsleyen konfeksiyoncular, hava şartları nedeniyle bekledikleri satışları yapamamaktan şikayet ediyorlar. 
     Bu arada, bölgede özellikle soğuk algınlığından kaynaklanan üst solunum yolu hastalıklarında da artış görüldüğü bildirildi. 
     
</TEXT>
</DOC>
