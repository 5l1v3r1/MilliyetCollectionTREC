<DOC>
<DOCNO> 344262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko42.html </URL>
<DATE> 2005/05/20/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
IMF, asgari ücret artışından üzgün, memur ücretlerinden memnun 
</HEADLINE>
<TEXT>

     Uluslararası Para Fonu’nun IMF son raporlarında, "asgari ücretteki artıştan üzüntü duyduğunu, kamu ücretlerinin sınırlandırılması çabalarını ise memnuniyetle karşıladığı" bildirildi. 
     IMF, sona eren stand-by anlaşması çerçevesinde 16 Temmuz 2004 tarihli sekizinci gözden geçirme sonuçları ile 8 Temmuz 2004 tarihli 4. madde çerçevesinde yaptığı görüşmelerin değerlendirildiği, kendi uzmanlarınca hazırlanan raporları yayımladı. 
     Raporlarda IMF’nin, kamu işçileri ve asgari ücretteki artışları sınırlandırmayı da içeren gelirler politikasına sıkı şekilde takip edilmesinin gerekli olduğu görüşünde olduğu vurgulandı. 
     Raporlarda ayrıca, asgari ücrette yapılan artışlardan "üzüntü" duyulduğu ifade edilirken, ancak iç talep baskısının sınırlandırılmasına yardımcı olacak kamu sektörü ücretlerinin sınırlandırılmasında yetkililerin sergilediği güçlü çabaların ise memnuniyetle karşılandığı belirtildi. 
     
     EKONOMİK PERFORMANS ETKİLEYİCİ, CARİ AÇIĞA DİKKAT 

     Raporlarda, Türkiye’nin son üç yılda sergilediği ekonomik performansın "etkileyici" bulunduğu anlatılırken, ekonominin 2004 yılına ilişkin belirlenen büyüme ve enflasyon hedeflerini yakalayacağı ve hatta geçebileceği belirtildi. 
     Raporda bununla birlikte, Türkiye ekonomisinin fazla talep ve gayri safi yurtiçi hasılanın GSYİH yüzde 4’üne yaklaşan cari işlemler açığın yarattığı sorunlar ile karşı karşıya olduğu kaydedildi. 
     Türkiye ekonomisinin hala kırılgan olduğu ifade edilen raporlarda, bu sorunun temelinde "yüksek kamu borcu, borcun vade yapısı ile borcun para kompozisyonu" olduğu anlatıldı. 
     Raporlarda Türkiye’nin "serbestleşmeye devam edilmesi, mikro ekonomik reformlara yeniden odaklanılması" halinde, hızlı sürdürülebilir bir ekonomi potansiyeli olduğu bildirildi. 
     Türkiye’de yatırım ortamının iyileştirilmesine karşın, bu alanda daha yapılması gereken reformlar olduğu belirtilen raporlarda, 2004’te özelleştirme sürecinin ise hayal kırıklığı yarattığı kaydedildi. 

     
</TEXT>
</DOC>
