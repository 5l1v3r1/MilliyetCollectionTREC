<DOC>
<DOCNO> 322754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/yasam/ayas.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kahve makinesi'ne büyük tasarım ödülü 
</HEADLINE>
<TEXT>


Arçelik'in Türk kahvesi makinesi Telve'ye, dünyanın en önemli tasarım ödüllerinden biri olan "IF Design Award" ödülü verildi 

Şükrü Andaç 

Almanya'nın Hannover kentinde 6 bin 270 firmanın katılımıyla dün başlayan dünyanın en büyük teknoloji fuarlarından CEBIT 2005'te, Arçelik'in Türk kahvesi makinesi Telve'ye 'IF Design Award' adı verilen endüstriyel tasarım ödülü verildi. 
Dünyanın en önemli tasarım ödüllerinden biri olarak bilinen 'IF Design Award'u daha önce alan şirketler arasında Samsung, Adidas, Canon, BMW ve Volkswagen gibi firmalar bulunuyor. CEBIT fuarında düzenlenen ödül törenine Arçelik endüstriyel tasarım yöneticisi Salih Karabacak ve endüstriyel tasarımcı İsmail Ovacık katıldı. Telve'nin tasarımcısı Erdem Büyükcan'ın ise, Türkiye'deki işlerinden dolayı ödül törenine katılamadığı bildirildi. Arçelik temsilcileri, ödülün bir Türk şirketi tarafından alınmasının önemine dikkati çekerek, Telve'nin gelecek yıl mart ayından eylüle kadar yurt dışındaki IF fuarında sergileneceğini, Telve'yi satın alan tüketicilerin yurt dışında önemli saygınlığa sahip olan IF ödül logosunu ürünün üzerinde görebileceklerini belirtti. 

1.5 dakikada 4 kahve yapıyor 
İki farklı pişirme haznesi ile 4 kişilik kahve yapma imk nı sağlayan Telve, kahve hazır olunca kullanıcısına haber veriyor. Telve, sade, az, orta ve şekerli kahve seçenekleri sunuyor ve yaklaşık 1 buçuk dakikada 4 kahve yapabiliyor. 

Fotoğraf makinesi değil, cep telefonu 

Cep telefonlarına eklenen dijital kamera teknolojisi son sürat ilerliyor. Fuarda, Samsung firması 7 megapiksel ile bugüne kadar geliştirilen en yüksek çözünürlükte cep telefonunu tanıttı. 16 milyon renk destekli olan yeni model telefon, aynen bir dijital fotoğraf makinesi görünümünde. Üründe 3 aşamalı zoom özelliği var. 

Bu cihazda yok yok 

Gizmondo firmasının tanıttığı mobil cihaz, içerisinde 7 farklı uygulamayı bulunduruyor. Cihaz, MP3 çalar, video oynatıcı, oyun konsolu, SMS - MMS mesaj desteği, internet bağlantısı, GPS konum belirleme ve dijital kamera olarak kullanılabiliyor. Böylelikle cihazla, müzik dinlemek, fotoğraf çekmek, film izlemek, yön tayin etmek ve mesaj yollamak mümkün. 

Bu 'cep' bebek bakıp hırsız yakalatıyor 

Tuşsuz telefon 'Ayone', karşılıklı olarak tanıtıldıktan sonra normal bir cep telefonu ile uyumlu çalışabiliyor. Yaşlıların numara çevirmeden arama yapmasını sağlayan Ayone, bebekli ailelerin de işine yarıyor. Cihaz, bebek ağladığında, kullanıcıyı cep'ten uyarıyor. Ayrıca eve hırsız girmesi durumunda da, ısı değişikliğini algılayıp kullanıcıyı SMS atarak durumdan haberdar ediyor. 




</TEXT>
</DOC>
