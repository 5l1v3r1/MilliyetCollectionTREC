<DOC>
<DOCNO> 348962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur19.html </URL>
<DATE> 2005/06/04/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Diyarbakır'da yağmur ve dolu nedeniyle 80 ev ve işyerini su bastı 
</HEADLINE>
<TEXT>

     Diyarbakır'da öğle saatlerinde başlayan şiddetli yağmur nedeniyle 80 ev ve işyerinde su baskınları meydana geldi. 
     Diyarbakır Büyükşehir Belediyesi yetkilileri, öğle saatlerinde başlayan ve aralıklı olarak devam eden yağışın Yenişehir, Bağlar ve Sur beldelerinde 80 ev ve işyerinde su baskınlarına neden olduğunu söylediler. 
     Öte yandan, Büyükşehir Belediyesi'nce "Sesler ve Renkler Barışa" temasıyla düzenlenen, "5. Diyarbakır Kültür ve Sanat Festivali" kapsamında, Kayapınar Beldesi'nde açık alanda yapılması planlanan kapanış konseri, yağış nedeniyle kapalı mekana alındı. 
     Zerrin Özer, Fuat Saka ve Çar Newa'nın katılacağı konser, saat 18.30'da Diyarbakır Büyükşehir Belediyesi Tiyatro Salonu'na yapılacak. 
     Bu arada, Ofis Semti’ndeki yeraltı geçidinde görevli trafik polisi, geçidin yaklaşık 50 santimetre su ile dolması nedeniyle mahsur kaldı. Motosikletinin üzerine oturan polis, İtfaiye Müdürlüğü ekiplerince kurtarıldı. 
     
</TEXT>
</DOC>
