<DOC>
<DOCNO> 325050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/soneko01.html </URL>
<DATE> 2005/03/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türkiye, AB'de 7. büyük ekonomi olabilir 
</HEADLINE>
<TEXT>

     Türkiye'nin, birkaç yıl içinde AB ülkeleri arasında 7'nci büyük ekonomi olabileceği bildirildi. 
     İstanbul Sanayi Odası İSO , Türkiye'nin Avrupa Birliği AB ve aday ülkeler karşısındaki durumunun ekonomik göstergelerle ortaya konulması amacıyla ilkini 2004 yılında hazırladığı "Avrupa Ülkelerinin temel Ekonomik Göstergeleri" kitapçığını yeniledi. Kitapçıkta, Türkiye'nin, ekonomisinde son 3 yılda elde ettiği başarıyı sürdürmesi durumunda, birkaç yıl içinde GSYİH büyüklüğü bakımından AB ülkeleri arasında 7'nci sıraya yükselebileceği vurgulandı. 
     Son ekonomik veriler ışığında hazırlanan kitapçıkta, 2004 yılı gerçekleşmeleri ve 2005'e yönelik beklentilere yer 
     verildi. Kitapçıkta yer alan bilgilere göre, 2005 yılında 72.8 milyon olması beklenen nüfusuyla Türkiye, AB için önemli bir ticaret potansiyeli oluşturuyor. Türkiye AB ülkeleri arasında nüfus büyüklüğü açısından Almanya'nın ardından 2'nci sırada yer alıyor. 
     
     MİLLİ GELİRDE 7'NCİ OLABİLİR 
     GSYİH büyüklüğü bakımından 2003 yılında AB ülkeleri arasında 10'un sırada yer alan Türkiye, 2004 yılında bir basamak atlayarak 9'uncu sıraya yükseldi. 2004 yılında Türkiye'nin GSYİH'si, önceki yıl 9'uncu sırada yer alan Avusturya'nın GSYİH büyüklüğünün üzerinde gerçekleşti. 
     Türkiye'nin, ekonomisinde son 3 yılda elde ettiği başarıyı sürdürmesi durumunda, birkaç yıl içinde yarattığı GSYİH büyüklüğü bakımından AB ülkeleri arasında 7'nci sıraya yükselebileceği kaydedildi. 
     Türkiye'nin 25 AB üyesi ve aday ülkelerle karşılaştırıldığında satın alma gücü paritesine göre kişi başına düşen GSYİH batımından en alt sırada yer aldığı kaydedildi. Türkiye'nin, gelir ve refah düzeyi bakımından bu ülkelerin oldukça gerisinde bulunduğuna işaret edildi. 
     
</TEXT>
</DOC>
