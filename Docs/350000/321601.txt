<DOC>
<DOCNO> 321601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur25.html </URL>
<DATE> 2005/03/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Edirne'de yeni taşkın tehlikesi .. 
</HEADLINE>
<TEXT>

     Edirne'de, son 18 günde yaşanan 3 su taşkının ardından, 4'üncünün yaşanmasından endişe duyulduğu bildirildi. Edirne Valisi Nusret Miroğlu, fazla miktarda gelen su dolayısıyla yıkılan Tunca Köprüsü'nün kanatlarında inceleme yaptı. Miroğlu, Bulgaristan'dan alınan haberlere göre daha önce yaşanan taşkınlardan daha fazla miktardaki suyun nehirlerle Edirne'ye geleceğini belirterek, ''Gerekli tedbirler alındı'' dedi. 
     Miroğlu AA muhabirine yaptığı açıklamada, dün akşam Tunca, Meriç ve Arda nehirlerinin birleştiği Kirişhane mevkiinde yapılan ölçümlerde 718 metreküp saniye olan suyun debisinin, sabah saatlerinde 991'e çıktığını bildirdi. 
     Vali Miroğlu, bölgeye gelerek taşkınlar nedeniyle kanadının bir bölümü yıkılan Tunca Köprüsü'nde incelemelerde bulundu. Karaağaç Mahallesi'nin girişinde bulunan ve son taşkınlardan etkilenerek sular altında kalan Protokol Evi'nde de incelemelerde bulunan Miroğlu, Karlıova Köprüsü'nun durumu hakkında Karağaç Muhtarı Agah Korkan'dan bilgi aldı. 
     Miroğlu, Bulgaristan'dan gelen bilgilerin doğru çıkması halinde, gelecek suyun önceki taşkınlardan fazla olacağını bildirerek, şunları kaydetti 
     ''Ancak, bu daha çok tarım alanı ve yerleşim merkezinin su altına kalacağı sonucunu doğurmuyor. Önceki taşkınlarda yataklar açılmıştı. Bosnaköy'deki çiftçiler ikaz edilerek, geçmişte yaşanan sıkıntıların olmaması sağlandı. Meriç ve Tunca'da su seviyesi normal, ancak Arda Nehri'nde yükselme sürüyor. Taşkınlardan en çok Meriç, Uzunköprü, İpsala ve Enez ilçeleri etkileniyor. Dünden itibaren, Kaymakamlarımız uyarıldı. Gerekli tedbirler alındı. Jandarmada, gerekli yerlere uyarıları yaptı.'' Miroğlu, Tunca Köprüsü'nde göçmeyle ilgili karayolları yetkilileriyle de görüştüklerini belirterek, köprünün yorgunluk ve son zamanlarda gelen aşırı su yüzünden göçtüğünü kaydetti. 
     Tek şeritten ulaşıma açık tutulan köprünün altından geçen enerji hatları halatlarla bağlanarak sağlama alındı. Bosnaköy yolunu su basması dolayısıyla, yol ulaşıma kapandı. 
     Bu arada, nehirlerdeki su yükselmesiyle ilgili Başbakanlık Acil Durum Merkezi, Bayındırlık ve İskan Bakanlığı ile İçişleri Bakanlığı'na bilgi verildiği öğrenildi. 
     
     GÖÇME RİSKİ OLDUĞU UYARISI 
     Edirne Belediye Başkanı Hamdi Sedefçi de 15 gün önce Edirne Valiliği'ne Tunca Köprü'nün göçme riski altında bulunduğuna ilişkin bir yazı gönderdiklerini belirterek, şunları söyledi 
     ''Gerekli tedbir alınması gerekirdi. Alınmayınca köprünün bir kanadı göçtü. Hükümetin su taşkınlarının olduğu, köprülerin göçtüğü Edirne'ye acilen yardımda bulunması ve yaşanan taşkının boyutları hakkında bilgi vericidir. Bu bağlamda Maliye Bakanı Kemal Unakıtan'dan ve diğer yetkililerden destek ve yardım bekliyoruz.'' Nehirlerdeki yükselmeyle ilgili olarak DSİ 11 Bölge Müdürlüğü'ne bağlı ekipler, köprüde biriken kütük ve diğer maddeleri temizleyerek, su akışını sağlıyor. 
     Sivil Savunma ekipleri Bosnaköy girişinde herhangi bir acil duruma karşı hazır bekletilirken, Karayolları ve belediye ekipleri de kentin çeşitli yerlerinde su baskını ile ilgili inceleme yapıyorlar. 
     
     NEHİRLERDEKİ DURUM 
     DSİ XI. Bölge Müdürlüğü'nce yapılan ölçümlerde, üç nehrin birleştiği Kirişhane mevkiinde suyun debisinin 991 metreküp saniye, Bulgaristan'ın Svilengrad kentindeki ölçüm istasyonun da 403 metreküp saniye, Tunca Nehri'nde 124 metreküp saniye, Meriç Nehri'nin İpsala İlçesi'ndeki ölçüm istasyonunda ise 1.4 metreküp saniye olduğu bildirildi. 
     Tunca Nehri'nde su seviyesinin yükselmesi nedeniyle Yalnızgöz ve Kanuni köprüleri ulaşıma kapandı. Tarihi Kırkpınar Yağlı Güreşleri'nin yapıldığı Sarayiçi mevkii ile Balkan Şehitliği su altın bulunuyor. 
     Edirne Meteoroloji Müdürlüğü yetkilileri, bugün sağanak yağışın beklendiği ilde hava sıcaklığının 12 derece olduğunu ve yarın yağış beklenmediğini belirttiler. 
     Olası bir acil duruma karşı, Sivil Savunma İl Müdürlüğü, EDAK, DSİ ekipleri hazır bekletiliyor. 
     
</TEXT>
</DOC>
