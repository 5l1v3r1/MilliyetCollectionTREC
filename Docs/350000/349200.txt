<DOC>
<DOCNO> 349200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/dunya/axdun01.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs turunda sıra Ankara'da 
</HEADLINE>
<TEXT>


TAKİ BERBERAKİS Atina ANKARA Milliyet 


BM Genel Sekreteri'nin Siyasi İşler Danışmanı Sir Kieran Prendergast, Kıbrıs konusunda istişarelerde bulunmak üzere dün Ankara'ya geldi. Dışişleri Bakanlığı'nda bugün temaslarda bulunacak olan Prendergast, Dışişleri Bakanı Abdullah Gül ile görüşecek. 
Diğer yandan Prendergast'ın Kıbrıs'ta geçtiğimiz hafta gerçekleştirdiği temasları sırasında Kıbrıs sorununun çözümüyle ilgili Türk ve Rumlar arasında derin görüş ayrılıkları saptandığı ancak tüm tarafların çözüm çabasıyla ilgili izlenecek prosedürde 3 noktada hemfikir olduğu bildirildi. 
Yunan Elefterotipiya gazetesinin haberinde anlaşma noktaları şöyle sıraladı 
1- Müzakerelerin başlaması. Bu, çözüm anlaşmasına varılacağı konusunda ciddi bir olasılık olduğu anlamına gelecek 
2- BM, yeni çözüm planı altında KKTC Cumhurbaşkanı Mehmet Ali Talat'ın ve Rum Kesimi lideri Tasos Papadopoulos'un imzaları varsa bunu referanduma sevk edecek. 
3- Müzakerelerin zaman sınırlaması olmayacak ancak, çok uzaması ve yayılmasına da izin verilmeyecek. 
Gazeteye göre Annan, taraflar arasında "zemin yoklama amaçlı temaslarını sürdürecek" ve müzakerelere başlanıp başlanmamasına sonbahar başında karar verecek. 


</TEXT>
</DOC>
