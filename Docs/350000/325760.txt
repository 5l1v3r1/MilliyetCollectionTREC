<DOC>
<DOCNO> 325760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/spor/spo11.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan şimdi yandı 
</HEADLINE>
<TEXT>


Uluslararası Atletizm Federasyonları Birliği, Türkiye'de Merkez Ceza Kurulu tarafından cezası 1 yıla indirilen atletimizi CAS'a gönderme kararı aldı. Ayhan, yapılan hata nedeniyle 1.5 yıl yarışamayabilir 

FUAT ERCAN 


Süreyya Ayhan'ın Merkez Ceza Kurulu tarafından bir yıla indirilen cezasının üzerinden 10 gün bile geçmeden korkulan oldu. IAAF Uluslararası Atletizm Federasyonları Birliği , Merkez Ceza Kurulu tarafından prosedüre uygun karar verilmeyen atletimizi CAS'a Spor Tahkim Mahkemesi gönderme kararı aldı. 
MİLLİYET'in geçen hafta içinde "tehlike kapıda " başlığıyla duyurduğu haber kısa süre içinde gerçeğe dönüştü. Dünya Kros Şampiyonası'nın düzenlendiği Fransa'nın Lyon kentinde toplanan IAAF yetkilileri, Dünya ikincisi atletimiz Süreyya Ayhan'ın durumunu da görüştü. Ayhan'ın Ceza Kurulu tarafından önce iki yıl olarak belirlenen cezasının bir üst kurul tarafından bir yıla indirilmesini anlamsız bulan IAAF Yönetim Kurulu, konuyu CAS'a taşıma kararı aldı. Dopingle ilgili suçlamalarda ve başlatılan soruşturmalarda IAAF yönetmeliklerinde bir yıllık ceza bulunmaması, Süreyya Ayhan'ın Spor Tahkim Mahkemesi'ne gönderilmesine neden oldu. Bu gelişme üzerine milli atletimizin uluslararası müsabakalara hangi tarihten itibaren katılabileceği iyice çıkmaza girdi. IAAF tarafından soruşturması sona erene kadar tedbir konan Süreyya Ayhan, pistlere dönebilmek için artık CAS'ın kararını beklemek zorunda. Bu tür başvurularda yoğunluk nedeniyle dava dosyalarını 6 ay ile bir yıl arasında gündeme alabilen CAS'ın, inceleme, araştırma ve soruşturma devresiyle birlikte 1.5- 2 yıldan önce karar vermesi zor gibi görünüyor. Davanın IAAF lehine sonuçlanmasının ardından Türkiye'yi bekleyen ikinci tehlike ise üyeliğinin askıya alınması. Uluslararası Atletizm Federasyonları Birliği cezası bir yıla indirilen Süreyya Ayhan konusunda Türkiye Atletizm Federasyonu'nu sorumlu bulursa üyeliğimize de askıya alacak. Bu süreç içinde Türkiye IAAF tarafından affedilene kadar hiçbir sporcumuz uluslararası müsabakalara katılamayacak. 



</TEXT>
</DOC>
