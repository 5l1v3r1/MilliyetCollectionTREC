<DOC>
<DOCNO> 314829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/yasam/yas14.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



KOCAELİ 

Ölüme zincirle bağlanmıştı 
DHA 
Gölcük ilçesinde, kendisine zarar verdiği gerekçesiyle zincirle bağlanan zihinsel ve bedensel özürlü Cemile Kurt 33 , anne ve babası evde yokken soba nedeniyle başlayan yangında öldü. Cemile Kurt'un sobayı karıştırması sonucu başladığı öne sürülen yangına müdahale eden itfaiye ekiplerinin suyu kısa sürede bitti. İkinci arazöz gelinceye kadar alevler, bir eve daha sıçradı. Yangını söndürerek eve giren itfaiyeciler Cemile Kurt'un cesediyle karşılaştı. Savcı, soruşturma başlattı. 

BURSA 

Kaymakam emriyle ağaç kestiler 
DHA 
Bursa'nın Karacabey ilçesi Adliye Binası'nın bulunduğu alanda kuşların çevre kirliliğine neden olduğunu iddia eden Kaymakam Mehmet Kurt, ağaçların kesilmesi için talimat verdi. Kesiler ağaçlar arasında 40 yaşında bir çınar ağacının da bulunması tepkiye yol açınca, Kaymakam Kurt ikinci bir talimatla kesimi durdurdu. Dallara konan kuşların, bahçeye pislediğini, kesim işlemini bu yüzden yaptıklarını söyleyen Kurt, kesilen çınarın yerine yeniden ağaç dikileceğini belirtti. 

ERZİNCAN 

Köylere 'yabancı kadın' servisi 
DHA 
İhbarı değerlendiren jandarma, köylere 'yabancı uyruklu kadın servisi' yapan Mustafa Yalçın'la müşteri gibi bağlantı kurdu. Belirlenen adreste, Yalçın ile 4 yabancı uyruklu kadın gözaltına alındı. Erzincan'a 3 ay önce gelen kadınları pazarladıklarını itiraf eden Yalçın'ın ifadesi doğrultusunda baskın yapılan evde, 5 kadın daha ele geçirildi. Yalçın, ifadesinde Saniye Yılmaz ve Nusret Açıkses'in de adını verdi. Yalçın, Yılmaz ve Açıkses tutuklandı kadınlardan 5'i sınırdışı edildi. 

İSTANBUL 

Sever'e saldıran tinerciler gözaltında 
ELVAN EZBER 
Oyuncu Seray Sever'in yolunu keserek para istedikten sonra tartakladıkları belirtilen ve tiner bağımlısı olduğu öne sürülen 2 kişi dün gözaltına alındı. Sever'den para isteyen 2 tinerci çocuk, Sever'i kolundan iterek tartaklamışlardı. Polis, tiner bağımlısı oldukları öne sürülen 19 yaşındaki Mehmet Ç. ile 17 yaşındaki M.D.'yi gözaltına aldı. Sever, zanlıları teşhis ettikten sonra, " Şik yetçi değilim. Onların tedaviye ihtiyacı var." dedi. 

DENİZLİ 

Kuş diye oğlunu vurdu 
DHA 
Denizli'nin Çal ilçesine bağlı Mahmut Gazi köyünde, evinin bahçesinde kuşlara av tüfeğiyle ateş eden İlyas Koçal, yanlışlıkla 4 yaşındaki oğlu Öztürk'ü vurdu. Ağır yaralanan küçük çocuk, babası tarafından kaldırıldığı hastanede yaşamını yitirdi. Sinir krizi geçiren İlyas Koçal, gözaltına alındı. 


</TEXT>
</DOC>
