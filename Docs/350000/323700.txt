<DOC>
<DOCNO> 323700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy11.html </URL>
<DATE> 2005/03/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bakan az alkışlanınca, dernek başkanı istifa etti 
</HEADLINE>
<TEXT>

     Enis YILDIRIM TRABZON, DHA 

      TONYALILAR Kültür ve Dayanışma Derneği Başkanı Osman Beşel, düzenledikleri geceye katılan Devlet Bakana ve Başbakan Yardımcısı Abdüllatif Şener'in, Trabzon'un CHP'li Belediye Başkanı Volkan Canalioğlu'ndan daha az alkışlanmasını gerekçe gösterek görevinden istifa ettiğini açıkladı. 
     Trabzon'da çeşitli incelemelerde bulunan Bakan Şener, dün akşam Tonyalılar Kültür ve Dayanışma Derneği'nin, Akçaabat İlçesi'ndeki Water Paradise Otel'de düzenlediği geceye katıldı. AKP Trabzon milletvekilleri Kemalettin Göktaş ve Mustafa Cumur ile geceye katılan Bakan Şener, salonda bulunanlarca alkışlandı. Geceye eşiyle birlikte katılan Trabzon Belediye Başkanı CHP'li Volkan Canalioğlu da ayrı bir masada oturdu. Geceye katılanların isimleri mikrofondan anons edildiğinde CHP'li Başkan Volkan Canalioğlu milletvekilleri ve Bakan Şener'den daha çok alkışlandı. Alkışlar üzerine ayağa kalkan Canalioğlu salondakileri selamladı. Canalioğlu'na gösterilen bu ilgi ve kendisinin de salondakileri selamlaması iddialara göre AKP'lileri üzdü. 
     
     AZ ALKIŞ İSTİFA NEDENİ OLDU 
     Halen Trabzon Orman İşletme Müdürü olarak görev yapan Tonyalılar Kültür ve Yardımlaşma ve Dayanışma Derneği Başkanı Osman Beşel, gecenin ardından istifa ettiğini açıkladı. DHA muhabirinin telefonla görüştüğü Beşel, "Benim organize ettiğim bir geceye davetli olarak katılan herkes misafirimdir. Salonda organizasyon eksikliği gözlemledim. Sayın Bakan Ankara'dan geldiği için Volkan Canalioğlu'nun da misafiridir. Volkan Bey, çok sevilen bir belediye başkanıdır ve çok alkışlanabilir'' dedi. Beşel, salonda CHP lehinde bir hava yaratılmak istendiğini ileri sürerek, "Ben, orada adeta siyasi şova dönüştürülmek istenen bir ortam gördüm. Bundan çok rahatsız oldum. Organizasyonda hatalarımız olduğunu anladım ve bu işi benden çok daha iyi yapabilecek arkadaşlarım olduğunu düşündüğüm için istifa ettim'' diye konuştu. 
     Beşel, "CHP' li başkan, Bakan'dan çok alkış aldığı için mi rahatsız oldunuz '' sorusunu ise, "Volkan Bey'in alkışlanmasından rahatsız olmam. Ama bizim davetimizde olayın farklı anlaşılmalara sebep olabilecek noktaya getirilmesine üzüldüm. İstifamın nedeni budur'' diye yanıtladı. 
     Bu arada, Tonya'nın AKP'li Belediye Başkanı Ahmet Kurt, "Tonyalı Trabzon Belediye Başkan yardımcısını görevden alan Trabzon Belediye Başkanını alkışlayıp ilçeye yatırım sözü veren Başbakan Yardımcısını ise nezaketen alkışlamayan hemşerilerimi kınıyorum. Dernekle olan tüm ilişkilerimi askıya alıyorum'' derken, AKP Trabzon İl Yönetim Kurulu üyesi olan Tonyalı Avukat Salih Cora da, aynı nedenlerle dernek üyeliğinden istifa ettiğini açıkladı. 
     
</TEXT>
</DOC>
