<DOC>
<DOCNO> 349313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun43.html </URL>
<DATE> 2005/06/06/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Milli Savunma Bakanı Gönül ATC konferansından konuştu... 
</HEADLINE>
<TEXT>

     Milli Savunma Bakanı Vecdi Gönül, Türkiye ile ABD arasındaki devam eden savunma, savunma sanayii ve ekonomik işbirliğinin, ilişkilerin öneminin bir göstergesi olduğunu söyledi. 
     Gönül, Türk-Amerikan Konseyi ATC ve Türk-Amerikan İş Konseyi’nin TAIK Washington’da bu yıl düzenlenen 24’üncü konferansında yaptığı konuşmada, ABD’nin, son 10 yılda 20 milyar dolarlık savunma alım projesiyle "Türkiye’nin bir numaralı ortağı" olarak kaldığını kaydetti. 
     Gönül, Müşterek Savaş Uçağı JSF ve F-16 savaş uçaklarının modernizasyonu gibi önemli potansiyel projelere de işaret etti. 
     ATC’nin, iki ülkenin ilişkilerinin geliştirilmesine katkısından bahseden Gönül, "Türk-Amerikan ilişkileri her iki taraf için de çok önemli. Biz, iki vazgeçilmez ortağız" dedi. 
     Irak’ta barış ve istikrarın bir an önce kurulmasının Türkiye tarafından arzu edildiğini belirten Gönül, TBMM’nin 1 Mart 2003’teki kararını takiben, Türkiye’nin Irak’a katkı sağlamak için elinden geleni yaptığını anlattı. Gönül, Irak ile bağlantılı olarak Türkiye’den 5000 sorti yapıldığını, Ekim 2003’de TBMM’den, Irak’a asker gönderilmesi kararı çıktığını, ancak çeşitli sebeplerden bunun gerçekleşemediğini, Irak’a halen büyük miktarda yakıt, su, yiyecek, lojistik destek sağlandığını ifade etti. 
     Her gün Türkiye’den 2500 kamyonun Irak’a geçtiğini ve 100 kamyon şoförünün bugüne kadar hayatını kaybettiğini anlatan Gönül, Irak Başbakanı İbrahim Caferi’nin Türkiye’ye "kritik" bir ziyaret yaptığını ve ilişkilerin daha da ilerletilmesinin kararlaştırıldığını kaydetti. 
     Vecdi Gönül, "Irak’ta barış ve istikrar için, terör örgütü PKK’nın tasfiyesi hayati önem taşıyor" dedi. Gönül, Türkiye’nin, Ortadoğu’da demokrasinin geliştirilmesinde hızlandırıcı rol oynayabileceğini, Türkiye’nin hem İsrail hem de Filistin ile iyi ilişkilere sahip olduğunu belirtti. 
     Ermeni meselesine de değinen Gönül, Ermenilerin Birinci Dünya Savaşı sırasında Ruslarla birleşerek Türklere saldırdığını anlattı. 
     Gönül, "Amerikan hükümetine, bu iddiaları reddettikleri için müteşekkiriz" dedi. Gönül, Amerikan kongre üyelerinin Kuzey Kıbrıs’a düzenlediği ziyaretten de büyük bir memnuniyet duyulduğunu ifade etti. 
     
</TEXT>
</DOC>
