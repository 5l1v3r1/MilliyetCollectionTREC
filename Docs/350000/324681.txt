<DOC>
<DOCNO> 324681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun09.html </URL>
<DATE> 2005/03/18/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Aşırı sağcı Fransız lider Türkiye karşıtı kampanya başlattı 
</HEADLINE>
<TEXT>

     Saadet ORUÇ PARİS, DHA 

FRANSA'da aşırı sağcı Fransa İçin Hareket Partisi'nin lideri Philippe De Villiers bir başka siyasal kampanyasını daha Türkiye karşıtlığıyla başlattı. De Villiers, Fransa'da 29 Mayıs'ta yapılacak olan Avrupa Birliği Anayasası referandumu için verilecek 'Hayır' oyunun Fransa'yı kurtaracağını iddia etti. Philippe De Villiers, Cumhurbaşkanı Jacques Chirac'a da bol bol çağrıda bulunduğu kampanyasında Türkiye'nin AB üyeliğine mutlak kaşıtlığını ortaya koyuyor. 
     
     TÜRKİYE KARŞITI 2 MİLYON BİLDİRİ 
     Villiers'nin partisi Türkiye karşıtı sloganların yer aldığı tam 2 milyon bildiri dağıtacak. Bu bildiride Chirac ile Başbakan Recep Tayyip Erdoğan'ın 29 Ekim 2004'te AB Anayasası'nı imzalarken görüntülendiği fotoğraf yeralıyor. Philippe De Villiers, yüz binlerce euro harcadığı kampanya çerçevesinde iktidardaki UMP'nin ulus devletçi milletvekilleriyle de bir araraya geldi. 
     Aşırı sağcı lider, Fransa'da çok da yoğun olmayan kamuoyu desteğine rağmen Türkiye karşıtlığının başını çekiyor. Avrupa Parlamentosu seçimleri öncesi Paris sokaklarını Türkiye karşıtı sloganlarla dolduran De Villiers, ardından da hızını alamayıp, Türkiye karşıtlığını bir kitaba dökmüştü. 
     
</TEXT>
</DOC>
