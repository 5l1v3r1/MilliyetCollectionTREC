<DOC>
<DOCNO> 327343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy09.html </URL>
<DATE> 2005/03/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Sarıgül Baykal, koltuğunu korumak için her türlü zalimliği uyguluyor 
</HEADLINE>
<TEXT>

     CHP Yüksek Disiplin Kurulu'nun partiden ihraç edilmesini kararlaştırdığı Şişli Belediye Başkanı Mustafa Sarıgül, ''CHP Merkez Yönetim Kurulu'nun MYK 11 il yönetimini görevden almasının antidemokratik olduğunu'' kaydederek, ''Mevcut Genel Başkan, koltuğunu korumak için her türlü zalimliği uyguluyor'' dedi. 
     Eşi Aylin ve oğlu Ömer Sarıgül'ü New York'a uğurlamak üzere Atatürk Havalimanı'na gelen Mustafa Sarıgül, basın mensuplarının konuya ilişkin sorularını cevaplandırdı. 
     Sarıgül, eşinin okul programı nedeniyle kendisinin de ailesiyle birlikte ABD'ye gitmek için program yaptığını, ancak olağanüstü gelişmeler nedeniyle bundan vazgeçtiğini söyledi. 
     ''CHP MYK'nın 11 il yönetimini görevden almasının antidemokratik bir uygulama olduğunu'' savunan Sarıgül, ''Mevcut Genel Başkan, koltuğunu korumak için her türlü zalimliği uyguluyor. Ama zalimlerden mazlumun ahını alana kadar yolumuza devam edeceğiz'' diye konuştu. 
     Kendisinin iki gücü bulunduğunu, haktan ve halktan hiçbir zaman ayrılmayacağını anlatan Mustafa Sarıgül, şunları kaydetti 
     ''Arzu ettiğim tek olay CHP'nin demokratikleşmesi. Bir insan gücünü bulunduğu koltuktan almamalı. Gücünü önce kendi kişiliğinden almalı. Ama mevcut Genel Başkan ve arkadaşları koltuğa yapışmışlar, o koltuğu da başarıya ulaştıramıyorlar. O koltuk iktidara taşımak içindir. O koltukta laf olsun diye oturmakla o koltuk yürümez. O nedenle en büyük arzum ve isteğim CHP demokratikleşsin, özgürleşsin. CHP'de eleştiri yapanların da hakları korunsun. Ama mevcut Genel Başkan, CHP'de sadece itaat edenleri, kendisine köle olanları tutmaya çalışıyor. 
     CHP, padişahlığı yıkan, demokrasiyi kurum ve kuralları ile yerleştiren bir siyasi hareket. Ama görüyorum ki padişahlık yönetimini, tek adamlık yönetimini mevcut Genel Başkan tekrar geriye getirmeye çalışıyor. Asla ve asla bu olaylara boyun eğmeyeceğiz, haksızlıklara baş kaldıracağız. Bütün ulusumuzu dolaşacağız. Ve mevcut Genel Başkan'ın zulmünü herkese anlatacağız.'' 
     
     ''YENİ SİYASİ PARTİ KESİNLİKLE YOK'' 
     Sarıgül, ''Yeni bir siyasi parti kurulacak mı '' sorusu üzerine, ''Yeni bir siyasi parti kesinlikle yok. Anayasal ve hukuki hakkımı sonuna kadar arayacağım. CHP'yi özgürleştireceğim, demokratikleştireceğim. CHP'yi iktidar yapana kadar bu mücadele devam edecek'' dedi. 
     
</TEXT>
</DOC>
