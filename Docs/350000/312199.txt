<DOC>
<DOCNO> 312199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/guncel/axgun01.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'100 yıl müddeti var' 
</HEADLINE>
<TEXT>


Türk Tarih Kurumu Başkanı Latife Hanım'ın belgeleri saklanacak. Yeniden gündeme gelmesinin 100 yıla kadar müddeti var 

ÖNDER YILMAZ Ankara 

Türk Tarih Kurumu TTK Başkanı Yusuf Halaçoğlu, Latife Hanım'ın akrabalarının, "Mektup ve günlükler açıklanmasın" kararını, kamuoyunda başlayan "Açıklansın mı açıklanmasın mı " tartışmasından etkilenerek verdiğini söyledi. Belgelerin aynen korunacağını belirten Halaçoğlu, "Artık benden çıktı, bundan sonra belgelerin açıklanmasına devlet karar verir ve yeni mahkeme kararı gerekir" dedi. 

İknaya çalışmadı 
Milliyet'e konuşan Halaçoğlu, arşivin açıklanmaması kararının ardından Latife Hanım'ın akrabalarıyla bir "ikna" görüşmesi yapmadığını, karara saygı duyduğunu kaydetti. Belgelerin açıklanmaması yönünde baskı yapanlar için, "Kimlerse sevinsinler artık" diyen Halaçoğlu, şunları söyledi 
"Atatürk'ün zarar göreceğinden korkuldu. Bütün bunlar yersizdi. Artık konu inisiyatifimizden çıktı. Ailenin bize gönderdiği yazıda belgelerin yine kurumumuzda saklanması ve hiçbir belgenin açıklanmaması isteniyor. Bugüne kadar nasıl sakladıksa bundan sonra da bu şekilde koruyacağız." 

Mahkeme kararı 
Halaçoğlu, belgelerin ileride açıklanmasının yeniden gündeme gelip gelmeyeceği sorusu üzerine, "Bazı hukukçuların söylediklerine göre, 100 yıla kadar bir müddeti var. Dolayısıyla o çerçeve içinde bir değerlendirmeyi çeşitli kuruluşlar yapabilir. Belgelerin açıklanmasını isteyenler mahkemeye başvurmalı. Bu konuda mahkeme ne karar verirse ona göre işlem yapılır" diye konuştu. 

Da Vinci şifresi aynen sürecek 

Halaçoğlu'nun verdiği bilgiye göre, belgeler yine geçmişte uygulanan ve Dan Brown'un "Da Vinci Şifresi" adlı kitabındaki şifrelemeye benzeyen sistemle korunacak. Bu sisteme göre, belgelerin bulunduğu odanın anahtarı bir kişide bulunacak. Bir kişi anahtarın kimde olduğunu, bir diğer kişi de belgelerin yerini bilecek. Anahtarın bulunduğu kişi, kendisini bilen kişiden haberdar olmayacak. Anahtarın kimde olduğunu bilen kişi de belgelerin yerini bilmeyecek. Bu 3 kişideki bilgi bir araya gelmeden belgelere ulaşılamayacak. 


</TEXT>
</DOC>
