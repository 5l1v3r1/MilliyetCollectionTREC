<DOC>
<DOCNO> 315441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy20.html </URL>
<DATE> 2005/02/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Arınç Avrupa'daki dostlarımızın kulağını çekiyoruz 
</HEADLINE>
<TEXT>

     TBMM Başkanı Bülent Arınç, Türkiye'de okullarda mecburi din dersi veriliyor zannedilerek hata yapıldığını belirterek, ''Önce Türkiye'de ne var onu öğrensinler, ondan sonra eleştirileri varsa getirsinler'' dedi. 
     Arınç, TBMM'de gazetecilerin, Avrupa Konseyi'nin bir komisyonu tarafından hazırlanan raporda, Türkiye ile ilgili olarak ''din özgürlüğü alanında daha fazla iyileştirme yapılması, nüfus cüzdanlarından din ibaresinin çıkarılması ve din derslerinin zorunlu olmaması'' çağrısı ile ilgili sorularını yanıtladı. 
     Avrupa Konseyi'nde pek çok komisyon olduğunu, bunların zaman zaman rapor hazırladığını belirten Arınç, ''Bunların büyük kısmında Türkiye'yi çok iyi tanımadan, Türkiye şartlarını çok iyi bilmeden, Türkiye'nin içinde bulunduğu konumu ve her sahadaki başarılı adımlarını dikkate almadan, olumsuz bazı raporlar da yayınlanabilmektedir'' diye konuştu. 
     İlerleme Raporu'nun bile üzerinde pek çok değişiklik yapılarak geçtiğini, ayrıca, AB Zirvesi sırasında değişiklik önerileri yapıldığını ifade eden Arınç, şöyle devam etti 
     ''Daha okullarda mecburi din dersi veriliyor zannedilerek başta yapılan bir hata var. Türkiye'de herkes biliyor ki 1980'den sonra yeni Anayasa ile birlikte din dersi diye bir ders yoktur, mecburi olmamaktadır. Zaten böyle bir ders olmayınca, mecburiyet de söz konusu olmaz. Ancak din kültürü dersi okutulmaktadır. Din kültürü de İslamiyeti semavi dinlerden birisi olarak tanıtmaya yöneliktir. Adı din eğitimi değildir. Yani iyi bir Müslüman nasıl olur, nasıl ibadet eder, nelere dikkat edilmesi gerekir, helalle, haramla, bunların eğitimine yönelik değil. Din olgusu üzerinde genel bilgi vermeye yönelik ve din kültürü adıyla bir ders verilmektedir. Mecburi din dersi diye bir ders olmadığına göre, bunun kaldırılmasını ayrıca istemenin Avrupa Konseyi'nin o komisyonuna ait büyük bir hata olduğunu rahatlıkla söyleyebiliriz. Önce Türkiye'de ne var onu öğrensinler, ondan sonra eleştirileri varsa getirsinler.'' 
     
     ''NÜFUS CÜZDANLARI İÇİN DEĞİŞİKLİK YAPILABİLİR'' 
     Arınç, nüfus cüzdanlarında din hanesi olmaması konusunun zamanında tartışıldığını, hatta Anayasa Mahkemesi'ne gidildiğini vurguladı. 
     Anayasa Mahkemesi'nin de kararları olduğunu kaydeden Arınç, ''Bu, çok zorlayıcı bir hüküm değildir. Bu konuda değişiklik yapılabilir. 
     Parlamentoya bu konuda teklif de gelebilir. Çünkü, 'insanlar dini inançlarını, kanaatlerini açıklamaya zorlanamaz' hükmü olunca, sadece nüfusta din kaydı bulunması da zorlama sayılamaz. Ama AB normları içinde böyle bir şey uygun görülüyorsa hükümet bir tasarı hazırlar, Anayasa değişikliğine de gidilmeden böyle bir düzenleme yapılabilir'' dedi. 
     
     ''TÜRKİYE İYİ TANINMIYOR'' 
     Parlamenter diplomaside atak davranmanın Türkiye'yi daha yakından tanıtmayı amaçladığına işaret eden Arınç, geçen günlerde Türkiye'ye gelen Fransa Ulusal Meclisi Başkanı Jean-Louis Debre başkanlığındaki heyetle 2 saat görüştüğünü söyledi. 
     Bu görüşmede ''Türkiye'nin iyi tanınmadığını'' gördüklerini belirten Arınç, şunları kaydetti 
     ''Bu konuda bize düşen bir kabahat vardır mutlaka, kendimizi iyi tanıtamadığımız için. Ama Avrupa'daki dostlarımızın da bir kulağını çekiyoruz önyargılardan uzaklaşın, Türkiye'yi bugünkü yeni Türkiye olarak bir kez daha tanımaya gayret edin. Hala zorunlu din varmış gibi kabul ederek, bunun üzerine sayfalarca raporlar hazırlayanlara üzülmek ve acımak mümkün. Ama biz, Türkiye'nin başardığı reformlarla ne büyük gelişmeler yaptığını bütün dostlarımıza en kısa zamanda göstermiş olacağız.'' 
     
</TEXT>
</DOC>
