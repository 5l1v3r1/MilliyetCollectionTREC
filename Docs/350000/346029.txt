<DOC>
<DOCNO> 346029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/soneko21.html </URL>
<DATE> 2005/05/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ÖİB Başkanı Avea'yı bir sorun olarak görmüyoruz 
</HEADLINE>
<TEXT>

     Özelleştirme İdaresi Öİ Başkanı Metin Kilci, özelleştirmede üretimin devamı şartıyla satılan işletmelerin yüzde 90’ında üretimin devam ettiğini söyledi. 
     Düzenlediği basın toplantısında, açıklamalarının ardından basın mensuplarının sorularını yanıtlayan Kilci, özelleştirmenin sadece işletme satışından oluşmadığını, pek çok işletmenin de varlık satışı yöntemi ile özelleştirildiğini hatırlattı. 
     Adı işletme olsa da üretim olmayan pek çok tesisin işletme adı altında satıldığını, bunlarda üretimin devam etmesinin beklenemeyeceğini anlatan Kilci, "çalıştırılması amacıyla satılan kuruluşların yüzde 90’ı çalışıyor" dedi. 
     Son 20 yılda 10 milyar dolarlık özelleştirme yapıldığını, halen 100 milyon dolar civarında vadesi gelmemiş alacak olduğunu açıklayan Metin Kilci, "halen, özelleştirmeler nedeniyle tahsili gecikmiş veya tahsili imkansız bir alacağımız yok. Vadesi gelmemiş alacaklarımızın toplam satışa oranı yüzde 1 civarında" diye konuştu. 
     
     ERDEMİR’DEKİ ALTIN HİSSE UYGULAMASI 

     Kilci, bir soru üzerine, Erdemir’in satışındaki "altın hisse" uygulaması ile devam eden kamu yatırımlarının güvence altına alınmasının hedeflendiğini, özelleştirme çalışmalarının başından beri bunun tasarlandığını, bu konuda potansiyel yatırımcıların da bilgisinin olduğunu söyledi. 
     Yatırımların çok karlı ve kendisini idame ettiren yatırımlar olduğuna işaret eden Kilci, bu nedenle potansiyel yatırımcılar açısından altın hisse uygulamasının caydırıcı olduğunu düşünmediklerini kaydetti. 
     Bazı özelleştirme uygulamalarında altın hissenin sona ermesine ilişkin şartların satış sözleşmesinde belirlendiğini, kamu hissesinin yüzde 50’in altına inmesi halinde bu hissenin etkin hale geldiğini ve kamu hissesinin yüzde 100’ün altına düşmesi halinde ise ortadan kalktığını anlatan Metin Kilci, Erdemir’deki altın hisse uygulamasının sona ermesi için ise yeni bir ÖYK kararı gerektiğini vurguladı. 
     
     TELEKOM’UN DEĞER TESPİTİ, 24 HAZİRAN’DAN ÖNCE TAMAMLANACAK 

     Türk Telekom’un özelleştirilmesinde ise ortaklıkların yapısının 10 Haziran’a kadar kesinleşmesini beklediklerini, bu döneme kadar ortaklıklarda değişiklik olmasını normal karşıladıklarını anlatan Kilci, sonuçta hepsinin ön yeterlilik almış firmalar olduğunu vurgularken, "20 Haziran’da, son derece güçlü yatırımcıların gündeme geleceğini düşünüyorum" dedi. 
     Türk Telekom’da özelleştirme sırasında ne kadar nakit bırakılacağına ilişkin yasal düzenlemenin Ulaştırma Bakanlığı tarafından yapıldığını, değer tespiti çalışmalarının ise 24 Haziran’dan önce tamamlanarak Bakanlar Kurulu’na sunulacağını kaydeden Kilci, ihalenin sağlıklı gelişmesi açısından tespit edilecek değerin kamuoyuna açıklanmayacağını kaydetti. 
     Özelleştirme kapsamındaki şirketlerin değeri belirlenirken sadece birkaç yıllık karına bakılmadığını, çok geniş bir değerlendirme yapıldığını belirten Kilci, Avea ile ilgili bir soru üzerine de, "24 Haziran’a kadar bir değişiklik ihtiyacı yok. Avea’yı bir sorun olarak görmüyoruz" dedi. 
     
     TÜPRAŞ VE SEYDİŞEHİR ALÜMİNYUM’UN ÖZELLEŞTİRİLMESİ 

     TÜPRAŞ için şimdiye kadar 8-9 yatırımcının şartname aldığını açıklayan Özelleştirme İdaresi Başkanı Kilci, Seydişehir’deki Eti Alüminyum tesislerinin özelleştirilmesi ile ilgili soru üzerine de, tesisi alacak firmaya, yılda en az mevcut kapasite olan 60 bin ton sıvı alüminyum üretme şartı konduğu için, firmanın maden, alümina ihracatının söz konusu olamayacağını, ihale şartnamesinde bu konuyla ilgili açık kalan noktaların, daha sonra satış sözleşmesinde ayrıntılı olarak düzenlenebileceğini söyledi. 
     Pahalı enerji kullanımı nedeniyle 25 yıldır zarar eden tesise, özelleştirme kapsamına alındıktan sonra Oymapınar Barajı’nın bağlandığı ve tesisin bu nedenle kara geçtiği hatırlatılarak, "Oymapınar Barajı’nın bağlanmasının neden bu kadar geciktiği" yolundaki soru üzerine Kilci, "enerjinin en yüksek maliyet olduğu ve barajın bağlanmasından sonra tesisin 25 yıl aradan sonra ilk kez kar ettiği gerçek. Ama bunun yanıtını ben verebilecek durumda değilim. 
     Baraj bizim dönemimizde tesise tahsis edildi" diye yanıt verdi. 
     Kilci, "Başbakan’ın bazı yatırımcılarla görüşmesinden sonra Seydişehir Alüminyum’un özelleştirme kapsamına alındığı" yolundaki iddialarla ilgili soruya karşılık da, kendilerinin potansiyel yatırımcılarla sürekli görüştüğünü, ancak "Başbakan’ın bu yöndeki görüşmesi konusunda bilgisinin bulunmadığını" söyledi. 
     Seydişehir’de özelleştirmeden sonra istihdam kaybının olmayacağını vurgulayan Kilci, tesisin devamı konusunda getirilen satış şartları konusunda, çalışanlar ve ilgililere bilgi verildiğini, bunun da memnuniyetle karşılandığını anlattı. 

     
</TEXT>
</DOC>
