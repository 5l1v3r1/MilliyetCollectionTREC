<DOC>
<DOCNO> 320577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/spor/axspo02.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum kalacak 
</HEADLINE>
<TEXT>


Fenerbahçe İkinci Başkanı Nihat Özdemir, Alman çalıştırıcı hakkındaki spekülasyonlara noktayı koydu, "Hocamızdan memnunuz. Başka birini aramıyoruz. Kimse doğmamış çocuğa don biçmesin" dedi 

YUSUF KOBAL 


'Masaya oturacağız' 
FENERBAHÇE İkinci Başkanı Nihat Özdemir, Christoph Daum ile yakında masaya oturacaklarını ve yüksek olasılıkla da anlaşma sağlayacaklarını açıkladı. Özdemir, Alman hocanın sözleşmesini uzatma konusunda herhangi bir endişeleri olmadığını belirtti, "Daum ile aramızda kesinlikle problem yok. Hoca arayışı içinde değiliz. Yeni sezonda da takımın başında Daum olacak. Bu nedenle kimse doğmamış çocuğa don biçmesin" ifadelerini kullandı. 

Bonservis girişimi 
TAKIMDA kiralık oynayan Brezilyalı futbolcular Nobre ile Luciano'nun gelecek yıl da takımda kalmasını istediklerini kaydeden Nihat Özdemir, "Bu iki oyuncunun bonservisini almak için çalışmalarımız sürüyor. Kulüpleri ile yapılan görüşmelerde olumlu adımlar attık" diye konuştu. Gelecek sezon yine kaliteli transferlerle kadrolarını daha da güçlendirmeyi planladıklarını belirten Özdemir, "Taraftarımız sürprizlere hazır olsun" dedi. 

Forma rekabeti kızıştı 

SARI - Lacivertli ekipte forma rekabeti en üst düzeye çıktı. Hooijdonk'un takıma girmesi ile forvette adeta can pazarı yaşanırken, Nobre'nin forma şansı bile tehlikeye girdi. Teknik Direktör Daum, Anelka ile Hooijdonk'un Kayserispor maçında çok iyi uyum göstermesi üzerine Malatyaspor karşılaşması öncesi kara kara düşünmeye başladı. 
MALATYASPOR ile deplasmanda oynanacak olan maçın zorluk derecesini iyi bilen Alman hoca, orta sahada da yeniliğe gitmeyi düşünüyor. Deniz'i yeniden yedek kulübesine çekmeyi planlayan Daum, Önder'i savunmanın sağ tarafında, Serkan'ı ise Aurelio ile birlikte orta sahada görevlendirecek. Tecrübeli çalıştırıcı, Anelka'yı tek forvet olarak sahaya sürecek. 

Alex'ten itiraf 

BREZİLYALI yıldız, Şampiyonlar Ligi tecrübesinden sonra Real Zaragoza'ya karşı çok daha iyi futbol oynamaları gerektiğini söyledi. Alex, "İlk maçta heyecandan kaybettik. Rövanşta ise şanssızdık. Artık lige bakacağız. Maçlar gittikçe zorlaşıyor. Şampiyon olursak, gelecek yıl Avrupa'da bu sezon öğrendiklerimiz sayesinde daha ileriye gidebiliriz" diye konuştu. 

Pierre dört köşe 

122 gün aradan sonra golle buluşan Pierre van Hooijdonk, takımda ne kadar fazla sevildiğini Kayserispor maçında gördüğünü söyledi. Hollandalı yıldız, "Fenerbahçe benim için özel bir kulüp. Bana hep sahip çıktılar. Gol attıktan sonra bütün arkadaşlarımın bana gelmesi, taraftarların çok sevinmesi tarif edilemez bir duygu. Unutulmamak beni daha da kamçıladı" dedi. 

Anelka'dan tam not 

FRANSIZ futbolcu Nicolas Anelka, Şükrü Saracoğlu Stadı'nda sergilenen SEAT Cup Türkiye'nin orijinal yarış aracı SEAT Leon Cupra R'yi inceledi. Arabalara karşı özel bir merakı olduğunu söyleyen Anelka yeni modeli beğendi. 


</TEXT>
</DOC>
