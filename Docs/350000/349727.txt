<DOC>
<DOCNO> 349727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo05.html </URL>
<DATE> 2005/06/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Maçta olay, futbolcunun burnunu kırdılar 
</HEADLINE>
<TEXT>

     HALİFE YALÇINKAYA Sivas DHA 

SİVAS'TA Selçuk Işıkspor'la Sızır Belediyespor arasında oynanan amatör küme futbol karşılaşmasından sonra kavga çıktı. Olaylar sırasında yaralanan Sızır Belediyesporlu 2 futbolcudan Yurt Köse'nin burnu kırıldı. 
     İkinci Amatör Küme play-off futbol karşılaşması, Kangal'da oynandı. 9’ar puana sahip 2 takımdan birinin bir üst kümeye çıkacağı karşılaşmada maçın hakemi Ebubekir Poyraz, itiraz ettikleri için Sızır Belediyespor'dan 2'si oynayan 2'si de yedek kulübesinde bulunan 4 oyuncuya kırmızı kart gösterdi. Bu nedenle gerginleyen maç, 1-1 sona erdi. 
     Maçın bitiş düdüğüyle birlikte sahaya inen Selçuk Işıkspor taraftarı ve yöneticileri Sızır Belediyesporlu futbolculara saldırdı. Kavga sırasında Sızır Belediyesporlu Yurt Köse’nin burnu kırıldı, başında da ezilmeler oluştu. Aynı takımın futbolcusu Kazım Peker'de ayağından yaralandı. Araya giren polis, olayları güçlükle yatıştırdı. Yaralı 2 futbolcu, daha sonra tedavi edildi. 
     Sızır Belediyespor Kulübü Başkanı Latif Demir, olaylarla ilgili olarak şunları söyledi 
     Kangal’a gittiğimizden itibaren tehditler başladı. Bize yenileceksiniz, başka şansınız yok, dediler. Biz de karşılaşmanın tarafsız bir sahada oynanması için bir yazıyla gerekli yerlere bildirdik. Polis, olayları havaya ateş açarak yatışytırdı. Antrenör Muhittin Sondur ise, Maçtan 1 hafta önce bizi tehditler başladı. Puanlarımız eşitti. Yenen takım bir üst kümeye çıkacaktı. Çıkan olaylarda canımızı zor kurtardık diye konuştu. 
     Öte yandan grubun öteki karşılaşmasında Yeniçubukspor'u 3-0 yenen Gemerekspor 12 puanla bir üst kümeye çıktı, berabere kalan Selçuk Işıkspor'la Sızır Belediyespor, 10’ar puanla 2'nci kümede kaldı. 
     
</TEXT>
</DOC>
