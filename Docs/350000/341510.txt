<DOC>
<DOCNO> 341510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko16.html </URL>
<DATE> 2005/05/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TEKEL kaçak sigaraya karşı hologramlı paketleri piyasaya sürecek 
</HEADLINE>
<TEXT>

     Hüseyin Tunçay AA 

TEKEL, hem insan sağlığını tehdit eden hem de Hazine ve üretici firmaların büyük gelir kaybına yol açan sahte ve kaçak sigaraya karşı harekete geçti. 
     Bu kapsamda TEKEL, sahte ve kaçak sigaranın önüne geçebilmek için, ürettiği sigaralara biri optik cihazlarla, diğeri de çıplak gözle görünecek ikili hologram koymaya hazırlanıyor. 
     Konuya ilişkin bilgi veren TEKEL Genel Müdürü Sezai Ensari, sahte ve kaçak sigaranın özellikle TEKEL’i çok vuran bir unsur olduğunu belirterek, bunun önüne geçilmesi için çalışmalara başlandığını kaydetti. 
     
     YÜZDE 10’LUK PAZAR KAYBI 
     Özellikle kaçak ve sahte sigaralar nedeniyle pazar payı kayıplarının yüzde 10’ları bulduğunu kaydeden Ensari, en azından sahte ve kaçak sigarayı önleyebilmek amacıyla TEKEL’in ürettiği sigaraların üzerine hologram koyulması hazırlıklarına başladıklarını söyledi. 
     Bunun için bir firmadan brifing aldıklarını da açıklayan TEKEL Genel Müdürü, önümüzdeki günlerde konunun Yönetim Kurulu’nda konuşulup karara bağlanmasını hedeflediklerini bildirdi. 
     Ensari, kaçak ve sahte sigara konusunda yaşanan otorite boşluğu nedeniyle TEKEL’in zarar görmemesi için ellerinden geleni yapacaklarını da sözlerine ekledi. 
     
     SAHTE SİGARALARIN İÇİNDEKİ TÜTÜNLER 
     Bu arada, sahte Maltepe veya TEKEL 2000 gibi sigaraların içinde Türk tütünü de bulunmuyor. 
     Ensari’nin verdiği bilgiye göre, Güneydoğu ve Doğu Anadolu bölgelerinde satılan sahte sigaralarda yapılan analizlerde, bunların Çin, Hindistan, Türk cumhuriyetlerden gelen en kalitesiz tütünlerden yapıldığı görüldü. 
     
</TEXT>
</DOC>
