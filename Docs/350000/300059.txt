<DOC>
<DOCNO> 300059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/dunya/dun01.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'ın Kıbrıs hazırlığı 
</HEADLINE>
<TEXT>


SEMA EMİROĞLU New York 


Türkiye ile AB arasındaki tam üyelik müzakerelerinin başlayacağı 3 Ekim 2005 tarihine kadar, Kıbrıs sorununa çözüm bulunması yönündeki girişimlerin hız kazanması beklenirken, BM Genel Sekreteri Kofi Annan'ın, kendi adıyla anılan barış planı çerçevesindeki görüşmeleri yeniden başlatmak için zemin yoklayacağı öğrenildi. Bu bağlamda Annan'ın siyasi işlerden sorumlu yardımcısı Kieran Prendergast'ın Ada'ya gitmesi bekleniyor. 

'Fazla ödün vermeyiz' 
Annan Planı'nın Ada'da 24 Nisan'da yapılan referandumda Rum tarafınca reddedilmesinin ardından gündemden kalktığını bildiren Türk yetkililer, ancak Kıbrıs Türk tarafının plana "evet" dediğini, bu nedenle planın yeniden müzakereye açılması halinde, kendilerinden fazla ödün beklenmemesi gerektiğini belirttiler. 
Rum kaynakları, planın bu haliyle yeniden referanduma sunulamayacağını ve Rum tarafının kaygılarını gideren değişiklikler yapılmasını isteyeceklerini bildirdiler. Bunlar arasında Ada'daki Türk askerinin sayısı, mülkiyet ve Türkiye'den Kıbrıs'a yerleşen kişiler konusu da yer alıyor. 
BM yetkilileri ise, planın özellikle Türk tarafında kabul edilmesi nedeniyle, özünde kapsamlı bir değişiklik yapılmasının zor olduğunu vurguladılar. KKTC'de 20 Şubat'ta yapılacak genel seçimlerin de dikkate alınarak, müzakerelere en geç bahar aylarında başlanabileceği öğrenildi. 



</TEXT>
</DOC>
