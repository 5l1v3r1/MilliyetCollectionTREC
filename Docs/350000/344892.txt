<DOC>
<DOCNO> 344892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/magazin/amag.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gülseren'e bu puan çok bile' 
</HEADLINE>
<TEXT>


Yunanistan'ın 1., Türkiye'nin 13. olduğu Eurovision finali sonrasında 'işin bilenleri', yarışan şarkı ve şovların 'taklit' olduğu görüşünde birleşti Gülseren'in yorumu beğenilmedi 

BİRSEN ALTUNTAŞ İLKNUR GÜLMEZ 

Ukrayna'nın başkenti Kiev'de düzenlenen 50. Eurovision Şarkı Yarışması'na, Doğu'nun otantik kıyafetleri, dans ve vurmalı çalgıları damgasını vurdu. Türkiye'yi 'Rimi Rimi Ley' ile temsil eden Gülseren Gomez'in 13. olduğu yarışmada, 1. olan Yunanlı şarkıcı Helena Paprizou'nun seslendirdiği 'My Number One' adlı şarkı ise tartışma yarattı. Yarışmaya yorumlarıyla renk katan Bülent Osma başta, bazı müzik otoriteleri, şarkının Hint melodisi 'Avaremu'ya benzediğini iddia etti. 

Rimi Rimi Ley'in bestecisi Erdinç Tunç 
'Hayal kırıklığı yaşadık' 
"Balkan ve İskandinav ülkeleri birbirlerine oy verdi. En azından ilk 10'a gireriz diyorduk. Yarışmada şarkımız çalınırken rejideki Rusça sesler yayına yansımış. Bu da talihsiz bir durum." 

Sertab Erener 
'Yanılmadım' 
"Favorim Yunanistan'dı. Eurovision'da bu şarkının şansının olamayacağını söylemiştim. Yanılmadım." 

Demir Demirkan 
'Sertab taklitleri' 
"Sertab ve Ruslana'dan sonra 2'sinin karışımı şarkı ve şovlar ortaya çıkmış. Herkes onlar gibi olmaya çalışmış. Gülseren'i beğenmedim. Kendi eklediği çığlıklar yersiz, sahte ve zorlamaydı. En kötüsü ise gelecek yıl yarı finale gidecek olmamız." 

Semiha Yankı 
'Yunanistan şarkısı çalıntı' 
"Yunanistan'ın şarkısı 'Averamu'nun aynısı. Resmen çalıntı şarkı 1. oldu. Gülseren çok detoneydi. 13. olmasına bile hayret ettim. Kareografisi fena değildi ama kostüm sanki Macarlar ya da Rusların yöresel kıyafetleri gibiydi. Herkes birbirinin taklidi haline geldi. TRT, Türkiye'yi başa döndürdü." 

Ali Kocatepe 
'Birkaç nota benzerliği var' 
"Oylama çok adildi. Türkiye, sahne performansı, ses ve icrasına rağmen iyi puan aldı. TRT'nin Türkçe okuma kararının ne kadar yanlış olduğu ortaya çıktı. 1. şarkı 'Averamu'dan alıntı değil. Birkaç nota benzerliği var." 

Ali Rıza Binboğa 
'Gülseren yerinde dursaydı' 
"Gülseren o kadar hareket etti ki nefes problemi yaşadı. Keşke Gülseren dursa diğerleri şovu yapsaydı." 

Nükhet Duru 
'İcra olarak yetersizdi' 
"Gülseren'in o kadar puanı bile almasına şaşırdım. Müzikal olarak da icra olarak da yetersizdi." 

Atina'da Türkiye tezahüratı 

TAKİ BERBERAKİS Atina 
Eurovision galibi Yunanlılar, Atina'da önceki sabaha kadar sokaklarda eğlendi. Türkiye'ye puan vermeyen Yunanistan, kendisine 12 puan veren Türkiye'ye teşekkür etti. Yunan devlet TV televizyonu NET'teki spiker Aleksandra Pashalidou, Ankara'dan 12 puan gelince "Çok teşekkürler Türkiye" diye bağırdı. Zapyon'daki binlerce Yunanlı ise, Türkiye lehinde tezahürat yaptı. 

'Türkiye zaten Avrupa'nın içinde' 

SAADET ORUÇ DHA 
Eurovision'da sondan 2. olan Fransa'da basın, ülkelerine oy vermeyen Monaco ve Belçika'ya sitem etti. Fransız sunucular, "Türkiye, AB'ye girsin mi, girmesin mi diye tartışıyoruz ama Türkiye zaten 1975'ten bu yana, 30 yıldır şarkılarla Avrupa'nın içinde" yorumunu da yaptılar. 


</TEXT>
</DOC>
