<DOC>
<DOCNO> 346135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur24.html </URL>
<DATE> 2005/05/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstanbul ve Milano arasında iyi niyet mektubu imzalandı 
</HEADLINE>
<TEXT>

     İstanbul Büyükşehir Belediye Başkanı Kadir Topbaş ile Milano Belediye Başkanı Gabriele Albertini, iki kentin çeşitli konularda işbirliği yapmasını öngören iyi niyet mektubunu imzaladı. 
     İstanbul Büyükşehir Belediyesi’nin Saraçhane’deki Başkanlık Sarayı’nda düzenlenen imza töreninde konuşan Topbaş, İstanbul ile Milano’nun ülkelerinin ekonomi ve ticaret merkezi konumunda olduklarını ve büyük benzerlikler taşıdıklarını vurguladı. 
     Başbakan Erdoğan ile İtalya Başbakanı Berlusconi’nin dostane ilişkiler içinde olduğunu hatırlatan Topbaş, üst düzeydeki bu ilişkilerin aşağıya doğru da yayıldığını söyledi. 
     Topbaş, bu çerçevede meslektaşı Gabriele Albertini ile Milano ve İstanbul Büyükşehir Belediyesi arasında bir iyi niyet mektubu imzalamaya karar verdiklerini kaydederek, bu karardan Erdoğan ile Berlusconi’nin de memnuniyet duyduğunu ve önem verdiğini bildirdi. 
     İyi niyet mektubunun birçok konuyu kapsadığını dile getiren Topbaş, şöyle devam etti 
     "Mektup, bilgi ve deneyim paylaşımı ve karşılıklı ilişkilerin geliştirilmesi anlamında her konuyu kapsamakta, ama spesifik olarak, İtalya’nın oldukça iyi deneyime sahip olduğu ulaşım ağırlıklı konu. 
     Zaten İtalyan yatırımcı firmalarla temas halindeyiz. Diğer taraftan, çevre bilinci içerisinde katı atıkların değerlendirilmesi, transferleri, bunlarla ilgili çalışmalar, şehircilik ve kültürel mirasla ilgili çalışmaları birlikte yürütmek, enerji üretimi, turizm, ekonomik ve ticari ilişkiler... 
     Ayrıca işadamlarımızın karşılıklı temaslarını sağlamak üzere bir iyi niyet mektubunu ve sonra 4 protokole dönüşecek bir adımı atmış bulunuyoruz." Topbaş, Albertini’nin Avrupa parlamenteri olduğunu da belirterek, "Bizi AB’ye girme sürecinde çok ciddi destekleyen, yürekten bir dostluk ilişkisi içerisinde orada temsil eden bir kişi olarak gördüğüm değerli bir meslektaşımdır. Albertini ile ilişkilerimiz, başbakanlarımız arasındaki ilişkinin boyutlarındadır. Bu tabii ki iki ülke halkı arasındaki sıcak ilişkinin daha da derinleşmesini sağlayacaktır" diye konuştu. 
     
     KONUK BAŞKAN 
     Albertini de, Avrupa Şampiyonlar Ligi final karşılaşmasının iki şehir arasında işbirliği anlaşmasına vesile oluşturmasından duyduğu memnuniyeti ifade ederek, kararlaştırdıkları alanlarda ekipleri ve konuyla ilgili şirketlerin oluşturduğu grupları temas haline sokarak işbirliğinin başlatılacağını söyledi. 
     Milano’nun metro sistemini kuran ve işleten şirketin dünyanın çeşitli yerlerinde işbirliklerine gittiğini, İstanbul’a da faydalı olabileceğini anlatan Albertini, enerji sektöründe, katı atıkların değerlendirilmesinde, şehircilik ve kültürel mirasın korunmasında ve turizmde de iyi bir işbirliği yapılacağına inandığını söyledi. 
     Albertini, iki şehir arasındaki işbirliğinin Türkiye ve İtalya arasında yatırımların da gerçekleşmesine önayak olacağını sözlerine ekledi. 
     Konuşmaların ardından Topbaş ve Albertini, "ulaşım", "katı atıkların toplanması ve değerlendirilmesi ile ilgili çevre konuları", "şehircilik ve kentsel mirasın korunması", "enerji, "turizm", "kültürel etkinlikler ve tanıtım" ile "ekonomik ve ticari ilişkilerin geliştirilmesi" maddelerini içeren iyi niyet mektubunu imzaladı. 
     Topbaş, imza töreninin ardından Albertini’ye "Topkapı Sarayı’nda gördüğünün benzeri olduğu" belirtilen bir vazo verirken, Albertini de Topbaş’a Milano kentinin tarihi mühürü ile klasik müzik CD seti sundu. 
     
     FİNAL MAÇININ DEĞERLENDİRMESİ 
     Kadir Topbaş ve Gabriele Albertini, daha sonra da Milan ve Liverpool takımları arasında oynanan Avrupa Şampiyonlar Ligi final maçını değerlendirdiler. 
     Topbaş, dün futbolda Türkiye’nin en büyük organizasyonuna ev sahipliği yaptıklarını vurgulayarak, başarılı geçen organizasyonda emeği geçen herkese teşekkür etti. 
     Topbaş, şöyle konuştu 
     "Futbolun 90 dakika ve topun da yuvarlak olduğu hep söylenir. 
     Bunu da dün gördük. Neticede bir yarışma, kupa bir tane ve bir takım alacaktı. Güzel ve klas bir maç oldu. İstanbul açısından özelliği şu bir kere 50. kupa olması, farklı ve unutulmayacak bir maç olarak, uzatmalarıyla ve penaltılarıyla birlikte hafızalardan çıkmayacak, İstanbul’daki final karşılaşması hep konuşulacak olması açısından da bizim için çok önemli." Atatürk Olimpiyat Stadı’nın bundan sonra farklı organizasyonlar için hep devrede olacağını dile getiren Topbaş, "Bu konuda ilgili UEFA yetkilileri ve başta başkanı olmak üzere birçok otoriteden İstanbullular adına ve bu organizasyonu hazırlayanlar için ciddi övgüler aldık. Bunun yansımasının da olumlu olarak gelişeceğine, devam edeceğine inanıyorum" diye konuştu. 
     Albertini de, İstanbul’da devlet başkanı gibi karşılandığını belirterek, İtalya’dan gelen Milan seyircilerine kadar herkesin paylaştığı bu duygu için teşekkür etti. 
     Albertini, "Çok şanlı ve büyük bir geçmişi olan bu şehirde geleceğe doğru da çok önemli adımların atılabildiğini göstermiş oldunuz. Dolayısıyla bu Türkiye’nin AB’ye doğru yapmakta olduğu yürüyüşün bir ispatı oldu." dedi. 
     İstanbul’un olimpiyatları bile konuk etmeye müsait olduğunun anlaşıldığını vurgulayan Albertini, "2016 Olimpiyatları’nın düzenlenmesi konusunda sanırım talepte bulunulmuştu. Değişik yıllarda iki ülkedeki şehirlerimizin de böyle bir fırsatı yakalamasını diliyorum. Bir İngiliz deyimi, ’şayet başaramazsan dene, dene, tekrar dene’ der" şeklinde konuştu. 
     
</TEXT>
</DOC>
