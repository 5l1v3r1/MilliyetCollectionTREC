<DOC>
<DOCNO> 322506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko07.html </URL>
<DATE> 2005/03/10/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye dolarla alıp Euroyla sattı 
</HEADLINE>
<TEXT>

     Türkiye 2004 yılında ithalatının büyük bölümünü dolar, ihracatının büyük bölümünü ise euro ile gerçekleştirdi. Bu gelişme doların değer kaybedip euronun güçlenmesi yüzünden, dolarla ithalat yapıp euroyla ihracat yapanlar açısından önemli bir maliyet avantajı sağladı. 
     ANKA'nın Merkez Bankası'ndan edindiği verilere göre 2004 yılında 63 milyar dolara ulaşan Türkiye'nin toplam 
     ihracatının yüzde 50.2'si euroyla, yüzde 42.8'i dolarla, geri kalan kısmı ise diğer paralarla yapıldı. Euro cinsinden yapılan ihracatın toplam ihracat içerisindeki payı 2003 yılına göre 1 puana yakın artarken, dolarla yapılan ihracatın payı ise yaklaşık aynı düzeyde kaldı. Türkiye 2003 yılında 47.3 milyar dolar olan ihracatının yüzde 49.3'ünü euroyla, yüzde 42.6'sını ise dolarla gerçekleştirmişti. Toplam ihracatın yüzde 33.4 oranında arttığı 2003 yılında dolar cinsinden ihracat yüzde 34 artış kaydederken, euro cinsinden ihracatın dolar tutarındaki artış ise yüzde 31 olarak gerçekleşti. 2004 yılında euroyla yapılan ithalatın payı ise yüzde 39.7'den yüzde 40.4'e çıktı. Dolarla yapılan ithalatın payı ise yüzde 55.1'den yüzde 54.9'a indi. 2004 yılında 97.3 milyar dolara kadar yükselen toplam ithalatın .6 milyar dolarlık kısmı dolar cinsinden, 39.3 milyar doları da euro cinsinden yapıldı. Dolar cinsinden ithalatta yüzde 40.9 oranında büyüme yaşanan 2004 yılında euro cinsinden ithalatta kaydedilen büyüme oranı ise yüzde 42.9 olarak hesaplandı. Türkiye 2004 yılında toplamda 34.3 milyar dolar dış ticaret açığı verirken, dolar cinsinden yapılan dış ticarette 26.7 milyar dolarlık, euro cinsinden yapılan dış ticarette de 8.3 milyar dolarlık açık oluştu. Türkiye diğer paralarla yaptığı dış ticaretten ise 600 milyon dolara yakın fazla verdi. İthalatın ağırlıklı olarak dolar, ihracatını ise euro cinsinden gerçekleştirmesi, doların euro karşısında değer kaybettiği dönemlerde Türkiye'nin dış ticarette fiyat avantaja yakalamasına olanak tanıyor. Söz konusu fiyat avantajı dolar cinsinden ithal edilen aramalı ve ham maddeyle üretilen ürünlerin euro cinsinden ihraç edilmesinden kaynaklanıyor. 
     
</TEXT>
</DOC>
