<DOC>
<DOCNO> 336648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko14.html </URL>
<DATE> 2005/04/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
AB'nin kota getirmesinden çekinen Çin, görüşme yoluyla çözüm arıyor 
</HEADLINE>
<TEXT>

     Dünya Ticaret Örgütü'nün DTÖ daha önce aldığı karar gereği 2004 sonunda tekstil kotalarının kaldırılmasıyla ABD ve AB gibi büyük pazarlara olan ihracatını hızla artıran Çin, yeniden kota getirilmesine neden olabilecek önlem arayışları karşısında, sorunlara diyalog yoluyla çözüm arıyor. 
     AB'nin tekstil ürünlerine karşı soruşturma başlatması üzerine Çin Ticaret Bakanlığı'ndan yapılan açıklamada, ''hala görüşmeler için zaman bulunduğu'' ifade edildi. 
     Bakanlık sözcüsü, ''AB'nin adımlarını izliyoruz. Tekstil ihracatımıza resmi bir engelleme getirilmeden önce bakanlık olarak açıklama yapacağız. Fakat soruna diyalog yoluyla çözüm üretmek hala mümkün'' şeklinde konuştu. 
     Bu arada, Çin tekstiline karşı koruma önlemleri konusunda AB üyeleri arasında görüş ayrılığı bulunduğu belirtiliyor. 
     İsveç, Danimarka, Hollanda ve Almanya gibi tekstil üretiminden daha önce büyük ölçüde çekilen ülkelerin Çin'e karşı koruma önlemleri getirilmesine şüpheyle yaklaştığı Fransa, Portekiz ve İtalya gibi güney ülkelerinin ise acil ve geniş kapsamlı önlemler için baskı uyguladığı ifade ediliyor. 
     AB Komisyonu'nun ticaretten sorumlu üyesi Peter Mandelson, dün yaptığı açıklamada, ilk aşamada önümüzdeki iki ay içinde Çin'in kendiliğinden önlemler almasını bekleyeceklerini, bunun gerçekleşmemesi durumunda ise koruma önlemlerinin devreye gireceğini bildirmişti. 
     2005 yılının ilk 3 ayında Çin'den t-shirt ithalatının yüzde 164 oranında arttığını, fiyatların ise yüzde 26 düştüğünü anlatan Mandelson, kazak ithalatındaki artışın yüzde 4'ü bulduğunu kaydetmişti. 
     Avrupa Komisyonu'nun son adımıyla Çin pazarında önemli bir güce erişen Avrupalı tekstil şirketlerinin, işlerini riske atmadan ''sorunların çözümü için açık kapı'' politikasını tercih ettiği belirtiliyor. 
     Öte yandan, ABD ve AB'nin kota baskısı altındaki Çinli tekstil ihracatçılarının, olumsuz bir senaryo karşısında zarar etmemek için satış bağlantılarında uzun vadeli anlaşmalardan kaçındığı ifade ediliyor. 
     
     LÜKSEMBURG AB TİCARET BAKANLARI, KOMİSYON KARARININ ARKASINDA 

     Öte yandan AB Dönem Başkanı Lüksemburg'un Dışişleri Bakan Yardımcısı Nicolas Schmit, Avrupa Komisyonu'nun geçen hafta açıkladığı "Çin tekstiline karşı soruşturma başlatılması" kararına AB maliye bakanlarının da destek verdiğini bildirdi. 
     Schmit, "Ucuz Çin tekstil ürünlerinin AB pazarının istila ettiği" yönündeki iddiaların araştırılmasına üye ülke ticaret bakanlarının taraftar olduklarını belirtirken, bu ülkeden yapılan ithalata acil önlem getirilmesine destek verilmediğini ifade etti. 
     Çin'den tekstil ithalatının iç piyasayı bozup bozmadığını tespit için Avrupa Komisyonu öncülüğünde 60 gün sürecek soruşturma konusunda AB maliye bakanları arasında görüş ayrılığının bulunmadığını anlatan Dönem Başkanı Lüksemburg'un Dışişleri Bakan Yardımcısı Schmit, "Bu konuda hızlı bir çözüme ulaşmalıyız. Pazarı korumak için önlem alınmasını da ihtimal dışına itmiyoruz" dedi. 
     AB'nin, tekstil ithalatında Çin'in payının düşmesini istediğinin çizen Schmit, konunun sadece birlik ülkelerini ilgilendirmediğini, Kuzey Afrika ve tsunami felaketinden etkilenen Asya ülkelerinin de rahatsızlık duyduğunu sözlerine ekledi. 
     AB'ye yakın kaynaklar, Fransa, Portekiz, İtalya, Polonya ve Litvanya gibi üretici ülkelerin Çin'den artan tekstil ithalatına acil önlem alınması konusunda bastırdığını, İngiltere, Hollanda ve İsveç'in ise buna karşı olduğunu belirtiyorlar. 
     AB Komisyonu'nun ticaretten sorumlu üyesi Peter Mandelson, dün yaptığı açıklamada, ilk aşamada önümüzdeki iki ay içinde Çin'in kendiliğinden önlemler almasını bekleyeceklerini, bunun gerçekleşmemesi durumunda ise kotaların tekrar getirilmesi dahil olmak üzere koruma önlemlerinin devreye girebileceğini bildirmişti. 
     
</TEXT>
</DOC>
