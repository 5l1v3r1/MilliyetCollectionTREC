<DOC>
<DOCNO> 327232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/spo02.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'nin rüyası 
</HEADLINE>
<TEXT>


Rumen teknik adam, ülkesinin Cotidianul gazetesine verdiği demeçte, "Bir gün Fenerbahçe'yi de şampiyon yapmak istiyorum. Ciddi teklifler alıyorum. Bu da gösteriyor ki, Türkiye değerimi biliyor" ifadesini kullandı 

BÜNYAMİN OSMAN 


Türkiye'de görev yaptığı dört yıl boyunca hem Galatasaray, hem de Beşiktaş ile şampiyonluk ipini göğüslemeyi başaran Teknik Direktör Mircea Lucescu'nun aklı Fenerbahçe'de kaldı. 
Romanya'nın Cotidianul gazetesine röportaj veren tecrübeli teknik adam, çarpıcı açıklamalar yaptı. Lucescu, "Türkiye'yi çok özledim. Ciddi teklifler alıyorum. Bu gösteriyor ki, Türkiye'de değerimi biliyorlar. Ama bir gün Fenerbahçe'yi şampiyon yapmak için Türkiye'ye de dönebilirim. Böylece üç büyük takımda şampiyonluk gören tek teknik direktör unvanına ulaşabilirim" diyerek planları hakkında bilgi verdi. 

Özel madde var 
Ukrayna'nın Shakhtar Donetsk takımını çalıştıran Lucescu, "Sözleşmeme başkan ile anlaşarak özel bir madde koydurdum. İstediğim an takımdan ayrılabilirim. Ama bu şekilde gitmek bana yakışmaz" dedi. 
Bu arada üç gün önce Lucescu'nun Ukrayna'da arabasının çalındığı, şoförün ise dövülerek ağır yaralandığı öğrenildi. Saldırganların daha sonra yakalandığı bildirildi. 

Daum'dan uyarı 

Sarı - Lacivertli ekip Gaziantep maçının hazırlıklarına tek antrenmanla devam etti. Sabah antrenmanına tedavileri süren Servet, Kemal, Anelka, Selçuk ve Semih katılmadı. Bir saat 50 dakika süren idmanda Sarı - Lacivertliler, istasyon çalışmasının ardından dar alanda prese yönelik bir program uyguladı. Teknik Direktör Daum istediklerinin yapılmaması üzerine zaman zaman oyuncularına çıkıştı. Alman hoca takıma iki gün izin verdi. 

Çok değişti 

Denizlispor maçı sonrası Daum hakkında söylediği sözler nedeniyle büyük tepki toplayan ve Başkan Aziz Yıldırım'ın sert çıkışıyla sarsılan Hooijdonk son iki gündür büyük değişim gösteriyor. Ant-renmanlardaki performansını artıran, başta hocası olmak üzere tüm arkadaşlarıyla sürekli şakalaşan yıldız oyuncu herkesi şaşırtıyor. 

Fırsatı kaçırmadı 

Fenerbahçe'nin yıldız oyuncusu Anelka, nişanlısı ve ailesini İstanbul'a getirmek için ülkesine gitti. Sakatlığı nedeniyle iki gündür takımdan ayrı kalan Fransız oyuncu, iki günlük tatil fırsatını kaçırmadı. Bu arada idari menajer Volkan Ballı dün Milli Takım kampına giderek Fenerbahçeli futbolculara başarılar diledi. 

Fener'in CEO'su da oldu 

Sarı - Lacivertli yönetim, tüm şirketlerin başına Levent Erselman'ı getirerek yeni bir dönem başlatıyor 

YALÇIN TÜRK 

Kulüp bünyesinde her birimde profesyonelleşmeyi hedefleyen Fenerbahçe'de CEO dönemi başlıyor. Sarı - Lacivertli yönetim, tüm şirketlerin başına Levent Erselman'ı getirerek yeni bir ilke imza atmayı planlıyor. 
Daha önce Yapı Kredi Grubu'nda görev yapan Erselman, geçtiğimiz hafta müdürler bazında personelle tanıştırıldı. Levent Erselman daha sonra Fenerbahçe'nin tesislerini gezerek sorumlularla bilgi alış verişinde bulundu. 

Tepeye geldi 
Erselman'ın profesyonel futbol takımı dışında kalan tüm kuruluşların üstüne getirileceği öğrenildi. Şirketlerin her türlü denetimini yapacak ve yönetime bilgi verecek olan Erselman'ın nisan ayından itibaren göreve başlaması bekleniyor. 
Bu arada yeni yapılanma nedeniyle genel anlamda personel düzeyinde Fenerbahçe'de tedirgin bir ortam oluştuğu bildirildi. Erselman'ın nasıl bir politika uygulayacağı herkes tarafından merakla beklenmeye başlandı. 


</TEXT>
</DOC>
