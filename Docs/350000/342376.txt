<DOC>
<DOCNO> 342376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/ekonomi/eko06.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
10 milyar doları tartışmadan verdiler 
</HEADLINE>
<TEXT>


Yeni stand - by kapsamındaki 10 milyar dolarlık kaynağın, IMF'de tartışılmadan onaylandığı bildirildi 

AHMET ERHAN ÇELİK Ankara 

IMF İcra Direktörleri Kurulu'nun, 3 yıllık yeni stand - by düzenlemesini, üyeler arasında ciddi bir tartışma olmadan onayladığı öğrenildi. Edinilen bilgilere göre, direktörlerden gelen sorular daha çok Türkiye'nin borç seviyesi, cari açık riski gibi anonim başlıklarla para piyasalarındaki aktarım mekanizmaları gibi teknik konulara odaklandı. 

AB, IMF'nin çıpası 
Avrupa Birliği - Türkiye ilişkileri benzeri politik konularda soru gelmezken, bu durum, "Üyelerin yarısı Avrupa'dan geliyor. Her soru politik bir tartışmayı ateşleyeceği için herkes sessiz kalmayı tercih etti. Zaten bu tür konular dikkate alınır ama dillendirilmez" şeklinde açıklandı. 
IMF Başkanı Rodrigo Rato'nun niyet mektubu onayından sonra yaptığı açıklamada ise, "Avrupa Birliği'nin müzakereleri başlatma kararı, Türkiye'nin havuzdan okyanusa açılacağını göstermektedir" ifadesi dikkat çekti. Rato'nun dile getirdiği görüşün, İcra Direktörleri Kurulu'nun, "Türkiye'nin AB ilişkisi bizim içinde çıpadır" anlayışından ileri geldiği kaydedildi. İcra Kurulu toplantısının sakin geçmesinde, "satır aralarına gizlenen unsurların bulunmamasının da" etkili olduğu bildirildi. 


</TEXT>
</DOC>
