<DOC>
<DOCNO> 319261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko26.html </URL>
<DATE> 2005/02/28/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Oda ve borsalarda yarın seçim var... 
</HEADLINE>
<TEXT>

     Türkiye Odalar ve Borsalar Birliği'ne TOBB bağlı 363 oda ve borsayı seçim heyecanı sardı. 
     Oda ve borsaların yönetim kurulu başkanı ve üyeleri ile disiplin kurulu üyelikleri, Meclis başkanı ve başkan yardımcılıkları ve TOBB delegeliği seçimlerinin Mart ayı içinde tamamlanması gerekiyor. 
     Edinilen bilgiye göre, Ankara Ticaret Odası ATO , Ankara Sanayi Odası ASO ve Ankara Ticaret Borsası'nda ATB söz konusu seçimlerin ilk aşaması olan meslek komiteleri ile meclis seçimleri yarın, yönetim kurulu başkanı ve üyelikleri seçimi ise 6 Mart Pazar günü yapılacak. 
     Bu seçimlerde daha öncekilerden farklı olarak ilk kez oda başkanı yönetim kurulu başkanı sıfatı ile aday olacak. Yönetim kurulu başkanının adının altında ise yönetim kurulu listesi yer alacak. Daha önceki seçimlerde yönetim kurulu bir bütün olarak seçiliyor, sonrasında kendi arasında yaptığı toplantıda görev dağılımı yapıyordu. 
     ATO bünyesinde daha önce 70 olan meslek komitesi sayısı bu seçimlerde 61'e indirildi. Yarın yapılacak meslek komiteleri seçiminde 78 bin 500 kişinin oy kullanması bekleniyor. ATO'da meslek komiteleri seçimi ile aynı zamanda 162 kişiden oluşacak ATO Meclisi'ne gönderilecek üyeler de belirlenecek. ATO Meclisi'ne seçilen üyeler, 6 Mart Pazar günü Yönetim Kurulu Başkanı ile üyelikleri, disiplin kurulu ve 26 TOBB delegeliği için seçime gidecek. ATO'da yönetim kurulu, başkan dahil 11 üyeden oluşacak. Yönetim kurulu daha sonra kendi arasında yapacağı toplantıda 2 başkan yardımcısı ile muhasip üyeyi belirleyecek. 
     7 Mart Pazartesi günü ise Meclis kendi üyeleri arasında gerçekleştireceği seçimler ile Meclis başkanı ile 2 başkan yardımcısını seçecek. 
     ATO Başkanı Sinan Aygün'ün yeniden başkan seçilebilmesi için önce ''İnşaat Malzemeleri Meslek Komitesi''nden Meclis'e seçilmesi, ardından da 162 meclis üyesinin oy kullanacağı yönetim kurulu başkanlığı seçiminden galip çıkması gerekiyor. 
     
     TOBB BAŞKANI HİSARCIKLIOĞLU 

     Bu arada Türkiye Odalar ve Borsalar Birliği TOBB Başkanı Rifat Hisarcıklıoğlu'nun TOBB Genel Kurulu'nda yeniden başkan seçilebilmesi için önce ATO bünyesinde yer alan ''İnşaat Malzemeleri Meslek Komitesi''nden meclis üyeliği ardından TOBB delegeliğine seçilmesi gerekiyor. 
     
     ASO SEÇİMLERİ 

     Ankara Sanayi Odası'nda da ASO yarın yapılacak seçimlerle 26 Meslek Komitesi'ne 162 kişi seçilecek. Bu seçimde hem meslek komiteleri hem de 68 kişiden oluşacak Meclis üyeleri birlikte belirlenecek. 
     ASO'da 6 Mart Pazar günü yapılacak seçimlerde ise yönetim kurulu başkanı ve üyelikleri, disiplin kurulu üyelikleri, Meclis Başkanı ve Başkan Yardımcıları ile 14 TOBB delegesi belirlenecek. 
     ASO Başkanı Zafer Çağlayan'ın yeniden aynı göreve seçilebilmesi için önce ''Alüminyum Sanayi Meslek Komitesi''den Oda Meclisi'ne ardından da 68 meclis üyesinin oy kullanacağı yönetim kurulu başkanlığı seçimlerinden başarı ile çıkması gerekiyor. ASO'da yönetim kurulu Başkan dahil 11 kişiden oluşacak. Daha sonra yönetim kurulu kendi arasında toplanarak iki başkan yardımcısı ve bir muhasip üyelik için görev dağılımı yapacak. 
     
     ATB SEÇİMLERİ 

     Ankara Ticaret Borsası'nda ATB da yarın 10 meslek komitesi ile ATB'nin 29 üyeli meclisi için seçim yapılacak. 
     6 Mart Pazartesi günü ise ATB meclis üyelerinin katılacağı seçimde, Yönetim Kurulu Başkanı ve üyeleri, disiplin kurulu üyelikleri, Meclis Başkanı ve başkan yardımcılıkları ile 21 TOBB delegesi belirlenecek. 
     ATB Başkanı Faik Yavuz'un yeniden başkanlığa seçilebilmesi için önce ''Toptancı ve Kasaplar Meslek Komitesi''nden Oda Meclisi'ne seçilmesi ardından da 6 Mart Pazartesi günü yapılacak başkanlık seçimlerinde yönetim kurulu başkanlığına getirilmesi gerekecek. ATB'de yönetim kurulu, başkan dahil 7 kişiden oluşacak. 
     Daha sonra yönetim kurulu kendi arasında yapacağı toplantıda başkan yardımcısını belirleyecek. 
     
     ODA BAŞKANLARININ DEĞERLENDİRMESİ 

     Seçimler ile ilgili A.A muhabirine değerlendirmede bulunan ATO Başkanı Sinan Aygün, yeniden ATO Başkanlığı'na aday olduğunu belirterek, bir dönem daha bu görevi üstlenmek istediğini bildirdi. 
     ATO'nun tarihinde ilk kez seçimlere bu kadar büyük katılım olacağını belirten Aygün, seçimlerle ilgili herhangi bir sıkıntı bulunmadığını söyledi. 
     ASO Başkanı Zafer Çağlayan da yaptığı değerlendirmede, yeniden ASO Başkanlığı'na aday olduğunu belirterek, ASO'nun geçmiş dönemlerde olduğu gibi kendine yakışır bir seçim gerçekleştireceğini söyledi. Daha önceleri komite seçimlerinin kıran kırana geçtiğine dikkat çeken Çağlayan, bu defa örnek bir davranış gösterilerek komitelerin tek liste ile seçime gittiğini söyledi. ATB Başkan Faik Yavuz da yeniden yönetim kurulu başkanlığına aday olduğunu belirtirken, ''önemli olan demokratik bir ortamda yarışın adaletli bir şekilde devam etmesi'' dedi. 
     ATB'nin seçimlerinde büyük bir problem yaşanmayacağını da belirten Yavuz, bir iki meslek komitesi dışında seçimlere tek liste ile gidileceğini söyledi. Yavuz, seçimler sonunda da şu anki meclisin yüzde 90'ının aynı kalacağını bildirdi. 
     
</TEXT>
</DOC>
