<DOC>
<DOCNO> 330723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko22.html </URL>
<DATE> 2005/04/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Hakan Uzan'ın lüks yatı satıldı... 
</HEADLINE>
<TEXT>

     Tasarruf Mevduatı Sigorta Fonu TMSF , aralarında Uzan ve Bilgin Grubu'ndan haczedilen iki lüks yatın da bulunduğu 6 deniz aracını, 2 milyon 385 bin dolara sattı. 
     TMSF'den yapılan açıklamaya göre, Hakan Uzan'dan haczedilen İtalyan tasarımı ''M Y Princess'' adlı yat 1 milyon 620 bin dolara satıldı. İçerisinde salon, master kabin, iki adet kamara, mutfak, banyo, mürettebat kamaraları bulunan yat, kendi sınıfındakilere göre sürat üstünlüğü ile tanınıyor. 
     Dinç Bilgin'in damadı Clifford Holmes Polley'den haczedilen ''M Y X Press Bilgin'' adlı yat ise 438 bin dolara alıcı buldu. Sea Ray marka olan ve 1996 yılında inşa edilen yat, ebatlarına göre çok süratli ve sağlam bir yapıya sahip bulunuyor. Yatın içerisinde bir büyük, bir normal kamara, ayrıca büyük bir salon, mutfak ve tuvalet yer alıyor. 
     Uzan Grubu'ndan haczedilen ve Türkiye'de en hızlı sürat teknesi olarak bilinen ''M Y Su'' da 150 bin dolara satıldı. 
     Uzan Grubu'ndan haczedilen ''Boston Whaler-Outrage 23'' adlı sandal 40 bin dolara, Bilgin Grubu'ndan haczedilen ''M Y Xtra'' adlı tekne 100 bin dolara ve ''Boston Whaler-Dauntless 180'' adlı sandal da 37 bin dolara alıcı buldu. 

     
</TEXT>
</DOC>
