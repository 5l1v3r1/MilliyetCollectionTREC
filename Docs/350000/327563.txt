<DOC>
<DOCNO> 327563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/soneko01.html </URL>
<DATE> 2005/03/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İçki ve sigarada vergi tartışması... 
</HEADLINE>
<TEXT>

     Sigara ve alkollü içkilerle ilgili vergi tartışmaları bitmiyor. 
     A.A muhabirinin edindiği bilgiye göre, üretici firmaların tepkisine yol açan sigara ve içkilere uygulanan vergiler ve özellikle özel tüketim vergisi, Avrupa Birliği temsilcileriyle görüşmelerde de gündeme geldi. 
     Maliye Bakanlığı ile Tarım Bakanlığı bürokratlarının geçen hafta Brüksel'de toplantılar yaptığı AB yetkilileri, Türkiye'de sigara ve içkiye oldukça yüksek vergi uygulandığını ileri sürdü. Özellikle özel tüketim vergisi tutarlarının yüksek olduğundan şikayet eden AB yetkilileri, bu durumun yabancı yatırımcıların Türkiye'de özellikle sigara sektörüne yatırım yapmasına ve özelleştirmelerle ilgilenmesine engel teşkil ettiğini dile getirdi. 
     Maliye tarafı ise Türkiye'de içki ve sigaradan söylenildiği gibi çok yüksek vergi alınmadığını belirterek, toplantıda şu değerlendirmede bulundu 
     ''AB üyesi ülkelerde de söz konusu ürünlere farklı farklı tutarlarda vergi oranları uygulanıyor. Bazı AB üyesi ülkelerde, bu ürünlerden alınan vergi, Türkiye'nin üzerinde seyrederken, bazı ülkelerde ise içki ve sigaradaki vergi oranları, Türkiye'nin altında kalıyor. Aynı şekilde bizim düzeyimizde vergi alan ülkeler de var. Sisteme genel olarak bakıldığında, ülkemizde sigara ve alkollü içkilere uygulanan vergiler AB normlarına uygun.'' 
     
     SİGARACILARDAN GÖRÜŞ İSTENDİ 
     Bu arada içeride de sigara firmalarıyla vergileme konusundaki görüşmeler devam ediyor. 
     Sigara üreticileri, geçtiğimiz günlerde Maliye Bakanlığı Müsteşarı Hasan Basri Aktan ve Gelirler Genel Müdür Vekili Osman Arıoğlu'nu ziyaret ederek, özel tüketim vergisine ilişkin şikayetlerini yinelediler. Firmalar, bu görüşmelerde, ÖTV'de mevcut aksaklıkları da dikkate alan yeni bir sisteme geçilmesini talep etti. 
     Bu gelişme üzerine Gelirler Genel Müdürlüğü, Türkiye'de sigara üreten bütün firmalardan ÖTV'ye ilişkin görüş ve önerilerini içeren raporlar istedi. 
     Philips Morris, JTİ ve BAT, yeni vergileme sistemine yönelik raporlarını Gelirler Genel Müdürlüğe sunarken, Tekel'in de 1-2 gün içinde bu konudaki düşüncelerini iletmesinin beklendiği belirtildi. 
     Bu arada bir Maliye yetkilisi, sigara üreticilerinin hiçbir vergileme yöntemini beğenmediğini belirterek, ''Firmalar, sadece kendilerini düşünüyor. Oysa dünyanın her yerinde sigara çeşitli vergilere tabi. Bizdeki rakamlar da iddia edildiği gibi yüksek değil. Türkiye şartlarında makul bir vergileme yapıyoruz. Buna göre de bir gelir öngörüyoruz. Sigara üreticileri de devlette belli oranda vergi verecek'' dedi. 
     
     SİGARACILAR NE İSTİYOR 
     Öte yandan sigara firmalarının Maliye'den yeni vergi sistemiyle ilgili talepleri de belli olmaya başladı. 
     Edinilen bilgiye göre, Philsa, AB sistemine tam uyumdan yana olduğunu belirtirken, geçici çözüm olarak, belli süre ile sınırlandırılmak kaydıyla Türk Şark tipi tütününü koruyucu bir vergilendirmeye sıcak bakabileceğini belirtti. 
     Şark tipi tütün kullanımında şu an uygulanan 3'lü dilim yerine ikili bir dilim öneren Philsa, ilk dilimdeki yerli tütün oranının da yüzde 80'e çekilmesini istedi. Söz konusu firma, bu şekilde dilimler arasındaki atlamanın da engellenebileceğini savundu. 
     Philsa, şark tipi yaprak tütün oranı yüzde 80'e kadar olan sigaraların yüksek, yüzde 80'in üzerinde şark tipi tütün kullanılan sigaraların ise düşük maktu vergi ile vergilendirilebilmesi talebinde bulundu. 
     Sigara firmaları, özel tüketim vergisinde dilimlerin çok olmasının sık sık harman değişikliğini gündeme getirdiğini, bunun da hem tüketici, hem üretici, hem de Maliye açısından olumsuzluk yarattığını ifade ediyor. Firmalar, dilim sayısının azaltılması ve ağırlıklı olarak yerli tütün kullanılan sigaraya daha düşük vergi uygulanmasının mevcut sorunları büyük ölçüde ortadan kaldıracağını da ileri sürüyor. 
     
</TEXT>
</DOC>
