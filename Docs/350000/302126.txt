<DOC>
<DOCNO> 302126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun32.html </URL>
<DATE> 2004/12/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kohl felaketi anlattı Savaş resimleri canlandı... 
</HEADLINE>
<TEXT>

     Almanya'nın eski Başbakanı Helmut Kohl, Güney Asya'da meydana gelen felaket sırasında Sri Lanka'nın Thalpe kentinde bulunduğunu belirterek, ''Gençliğimde yaşadığım savaş resimleri canlandı. Bomba saldırısını anımsatan görüntüler vardı'' dedi. 
     Kohl, Bild gazetesine yaptığı açıklamada, dev dalgalar geldiği sırada otelin 3. katının balkonunda bulunduğunu anlatarak, ''Sabah balkondan baktığımda deniz bir değişik geldi. Birden dev bir dalga oluştu. İnsanlar çığlık atarak kaçmaya başladı. Dalga önüne geleni alıp götürdü'' dedi. 
     Otelin 1. ve 2. katının sular altında kaldığını gördükten sonra felaketin büyüklüğünü anladığını belirten Kohl, ''3. katta olduğum için şanslıydım. Otelde bulunan her şey kırılmıştı. Elektrik ve sular kesilmişti. Yıkıntılar üzerinden geçerek otelden çıkabildik'' diye konuştu. 
     Binaların bir saniye içinde yok olabileceği endişesini yaşadığını ifade eden Kohl, ''Gençliğimde yaşadığım savaş resimleri canlandı. Bomba saldırısını anımsatan görüntüler vardı'' dedi. 
     Otelde kalanlara bir helikopterle başka bir yere götürülmesi tavsiye edildiğini belirten Kohl, ''Ben kalmaya karar verdim. Kaçmak istediğim görüntüsü vermek istemedim. Ben orada yardımları organize etmek istediğim için kaldım. İki gün sonra da oradan ayrılmaya karar verdim'' diye konuştu. 
     Helikopterle Kolombo kentine götürüldüklerini ve burada bir otelde kaldığını söyleyen Kohl, çocuklar için projeler oluşturmak ve yaşanan büyük acı nedeniyle Sri Lanka'da kalacaklarını ifade etti. Kaldıkları otelde yaklaşık 300 kişinin çalıştığını ve kendilerinin buradan ayrılması durumunda otelin kapatılmasının söz konusu olacağını kaydeden Kohl, ''Biz bu zor durumda burada yaşayan insanlara sırt çevirmek istemiyoruz'' dedi. 
     
</TEXT>
</DOC>
