<DOC>
<DOCNO> 324482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo20.html </URL>
<DATE> 2005/03/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Tuborg Pilsener İlk 4'e girmek için Beşiktaş'ı yenmeliyiz 
</HEADLINE>
<TEXT>

     Türkiye Basketbol Ligi'nde mücadele eden Tuborg Pilsener, ilk dört için hayati önem taşıyan kritik Beşiktaş maçı öncesi seferberlik ilan etti. 
     ''Yedinci sıradaki takımla aramızda sadece 2 puan fark kaldı'' diyen Basketbol Şube Sorumlusu Önder Bingöl, ilk dörde girmek için Beşiktaş engelini mutlaka kayıpsız geçmek zorunda olduklarını bildirdi. 
     Beşiktaş karşılaşmasını ''sezonun en kritik maçı'' olarak değerlendiren Bingöl, ''Bütün hesaplarımızı galibiyet üzerine yapıyoruz. Kaybetme fikrini aklımıza bile getirmek istemiyoruz'' diye konuştu. 
     Hazırlıkların tüm hızıyla devam ettiğini, sakat oyuncusunun bulunmamasının avantaj olduğunu da sözlerine ekleyen Önder Bingöl, ''Fenerbahçe ve Telekom galibiyetleriyle ilk 4 yolunda ne kadar iddialı olduğumuzu gösterdik. Ancak, bugüne kadar kaybettiğimiz bir-iki ekstra puan bizi 5. sıraya indirdi. Kalan tüm maçları kazanıp, ilk 4 takım arasında kendimize yer bulmalıyız'' dedi. 
     Tuborg Pilsener-Beşiktaş maçı, siyah-beyazlı ekibin FIBA Avrupa Kupası maçları nedeniyle pazartesi günü Atatürk Spor Salonu'nda oynanacak. 
     
</TEXT>
</DOC>
