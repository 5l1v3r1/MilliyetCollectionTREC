<DOC>
<DOCNO> 329073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas04.html </URL>
<DATE> 2005/03/31/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Türk yanlısı olmakla suçlanan Rus şarkıcı, Erivan konserini iptal etti 
</HEADLINE>
<TEXT>

     Ermenistan'da Türk yanlısı olmakla suçlanan Rus sanatçı Phillip Kirkorov, Erivan'da vereceği konserini iptal etti. 
     Kirkorov, Rus İtar-Tass ajansına yaptığı açıklamada,''Erivan'da beni görmek ve dinlemek istemiyorlarsa, bu olmayacak'' dedi. 
     Ermenistan'da bir bölümü Daşnaksutyun Partisi yanlısı yaklaşık 30 gençlik örgütü, Rus sanatçı Kirkorov'un ülkede düzenlemeyi planladığı konseri iptal etmediği takdirde konseri sabote edecekleri tehdidinde bulunmuştu. 
     Sanatçının Ermenistan turnesini düzenleyen kuruluşlara mektup gönderen gençlik örgütleri, Kirkorov'un bu ülkede hiçbir zaman konser vermesine izin verilmeyeceğini, ''Bu doğrultuda çalışma yapılması durumunda, konseri sabote edeceklerini'' duyurmuştu. 
     Kirkorov'un ''Ermeni düşmanı ve Türk yanlısı olduğu'' ileri sürülen mektupta, ''Sanatçının bir süre önce Ermeni bir gazeteciyi aşağıladığı ve Ermenileri hor gördüğünü açıkça ortaya koyduğu'' iddia edilmişti. 
     Sanatçının nisan başlarında Ermenistan'da turneye çıkması öngörülüyordu. 
     
</TEXT>
</DOC>
