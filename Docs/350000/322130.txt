<DOC>
<DOCNO> 322130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun26.html </URL>
<DATE> 2005/03/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
AB Komisyonu, Hırvatistan ile müzakereler için karamsar 
</HEADLINE>
<TEXT>

     AB Komisyonu'nun Genişlemeden Sorumlu Üyesi Olli Rehn, Hırvatistan ile üyelik müzakerelerine başlanması konusunda karamsar olduğunu söyledi. 
     Almanya'nın başkenti Berlin'de bulunan Rehn, eski Yugoslavya'daki savaş suçları için Lahey'de kurulan mahkemenin, Hırvatistan'ın savaş suçluları konusunda yeteri kadar işbirliği yapmadığı görüşünde olduğunu ve savaş suçlusu olarak aranan eski Hırvat general Ante Gotovina'nın mahkemeye teslim edilmesi gerektiğini belirtti. 
     Rehn, mahkemenin görüşünün değişmemesi durumunda Hırvatistan ile müzakerelere, daha önce öngörüldüğü tarihte başlanmasının zor olacağını kaydetti. 
     Rehn, bugün Berlin'de Dışişleri Bakanı Joschka Fischer ile de görüşecek. 
     
</TEXT>
</DOC>
