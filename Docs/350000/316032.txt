<DOC>
<DOCNO> 316032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun25.html </URL>
<DATE> 2005/02/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Irak'ta hafta sonu tatili 2 güne çıktı 
</HEADLINE>
<TEXT>

     Irak hükümeti, hafta sonu tatilini iki güne çıkardı. 
     Hükümetten yapılan açıklamada, sadece cuma olan hafta tatilinin bundan sonra cuma ve cumartesi günleri yapılacağı belirtildi. 
     Yeni karar için bir gerekçe gösterilmezken, kararın devlet memurları için halihazırda yürürlükte olduğu kaydedildi. 
     Açıklamada, cumartesi gününün kaybını kapatmak için günlük 6 saat olan mesai süresinin artırılabileceği de bildirildi, ancak bu konuda ayrıntılı bilgi verilmedi. 
     
     EBU GARİB'DEKİ 150 MAHPUS IRAKLILARA TESLİM EDİLDİ 

     Irak'ta şiddet olayları devam ederken, Amerikan güçlerinin kontrolündeki Ebu Garib Cezaevi'nde bulunan 150 kadar mahpusun Iraklılara teslim edildiği bildirildi. 
     Irak polisinden Yüzbaşı Abdullah El Duleymi, çoğu Ramadi ve civarı bölgelerden olan mahpusların, Amerikan güçlerince Ramadi'deki Iraklı yetkililere teslim edildiklerini söyledi. El Duleymi, bu kişilerin terör saldırılarına karıştıkları şüphesiyle yakalandıklarını belirtti. 
     Bu arada, Irak polisi, askeri kontrol noktasına saldırılmasının ardından Irak ve Amerikan güçlerinin Bağdat'ın batısındaki İskenderiye kasabasında düzenlediği ortak operasyonda 7 direnişçinin yakalandığı açıklandı. 
     Yetkililer, bugün ayrıca Hille'de devriye gezen Irak askerlerine ateş açıldığını, çıkan çatışmada 2 direnişçinin öldüğünü, 3 Iraklı muhafızın yaralandığını söyledi. 
     
</TEXT>
</DOC>
