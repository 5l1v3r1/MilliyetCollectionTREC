<DOC>
<DOCNO> 344389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur45.html </URL>
<DATE> 2005/05/20/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Kadıköy İskele Meydanı'na 1000 adet rüzgar gülü monte edildi... 
</HEADLINE>
<TEXT>

     Kadıköy İskele Meydanı’ndaki Atatürk heykelinin önüne bin adet rüzgar gülü monte edildi. 
     Kadıköy Belediyesi, Atatürk’ün Samsun’dan başlattığı ilk adımın heyecanını ve enerjisini hatırlatmak için farklı bir sanat eylemine öncülük etti. 
     Proje Sanatçısı Ercan Yılmaz’ın girişimiyle gerçekleştirilen etkinlikte, rengarenk rüzgar güllerini Atatürk büstünün önüne, Marmara Üniversitesi Güzel Sanatlar Fakültesi öğrencileri, Kadıköy Belediyesi Gençlik Merkezi üyeleri ile kendilerini "sanat eylemcisi" olarak adlandıran gençler monte etti. 
     Kadıköy Belediye Başkan Vekili Gürsel Tekin, bugünkü etkinliğin temel amacının, geçmişe gönderme yapmak olduğunu belirterek, "Atatürk’ün başlattığı 19 Mayıs 1919 ruhu ve heyecanının bugün de devam ettiğini, rüzgar gülleriyle sembolize etmekteyiz" dedi. 
     Kadıköylülere müzik eşliğinde rengarenk bir görsel şölen izleme imkanı sağlayan bin adet rüzgar gülü, 3 gün süreyle İskele Meydanı’nda barış ve dostluk için dönecek. 
     
</TEXT>
</DOC>
