<DOC>
<DOCNO> 333916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yasam/axyas02.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te dehşet 
</HEADLINE>
<TEXT>


Fransa'nın başkentinde, Opera Otel'de yangın çıktı. 4 saatte söndürülebilen yangında, 10'u çocuk 20 kişi öldü. Yaralılardan çoğunun durumu ağır 

DIŞ HABERLER SERVİSİ 

Çoğunlukla Afrikalı göçmenlerin kaldığı Paris Opera Oteli'nde dün sabaha karşı yangın çıktı. 250'den fazla itfaiye görevlisinin, yaklaşık 4 saatte söndürebildiği yangının enkazından 10'u çocuk 20 kişinin cesedi çıktı. 
Yangında, 11'i ağır 55 kişinin de yaralandığı, bu nedenle ölü sayısının artmasından endişe edildiği açıklandı. Ölenler arasında Fransızların yanı sıra Senegal, Portekiz, Fildişi Sahili, ABD, Ukrayna ve Tunus vatandaşları da vardı. İlk incelemelerde yangının, 6 katlı otelin 2. katında 'kazayla' çıktığı belirlendi. 

Pencereden atladılar 
İtfaiye ekipleri, binada sadece bir çıkış olduğunu, alevlerin giriş katına sıçramasıyla bu girişin de kapandığını belirtirken, görgü tanıkları, otelin üst katlarındaki müşterilerin camlardan atladığını, bazı müşterilerin çocuklarını 1. kat pencerelerinden yola attığını ifade etti. Yangına ilk müdahaleyi gözde alışveriş merkezi Galeries Lafayette'in itfaiye departmanı ile çevre otellerdeki hayat kadınları yaptı. 


</TEXT>
</DOC>
