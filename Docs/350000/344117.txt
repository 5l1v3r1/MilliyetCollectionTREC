<DOC>
<DOCNO> 344117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/magazin/amag.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İki dev sanatçıdan muhteşem konser 
</HEADLINE>
<TEXT>


Politikaya girince müziğe ara veren Livaneli, Yunanlı dostu Farandouri ile Lütfi Kırdar'da verdiği konserle izleyenleri büyüledi 

Deniz Altuntaş 

Müzik çalışmalarına politika nedeniyle ara veren Zülfü Livaneli, yakın dostu Yunanlı şarkıcı Maria Farandouri'yle Lütfi Kırdar Kongre ve Sergi Sarayı'nda verdiği konserde hasret giderdi. BKM tarafından düzenlenen konseri, 2 binin üzerinde seyirci izledi. 2 bölümden oluşan konserin başında Pelin Körmükçü, ikilinin ortak müzik çalışmaları ve seslendireceği şarkılar hakkında bilgi veren bir konuşma yaptı. 80'lerin başında ortak bir arkadaşları vasıtasıyla tanışan Livaneli ve Farandouri, seyircilerin coşkulu alkışları eşliğinde sahneye çıktı. 

30 şarkı söylediler 
İlk olarak Zülfü Livaneli'nin "Merhaba" isimli şarkısını söyleyen ikili, ardından konsere "Leylim Ley" şarkısıyla devam etti. İkili 10'u Türkçe, 20'si Yunanca toplam 30 şarkı seslendirdi. 
Konserin ikinci bölümünün açılışında Zülfü Livaneli'ye Azeri şarkıcı Brillant Dadasova ve Ferhat Göçer eşlik etti. Konserin finalinde Livaneli'nin yoğun istek üzerine seslendirdiği "Hey Özgürlük" ve "Leylim Ley" şarkılarına salondaki seyirciler ayağa kalkarak hep bir ağızdan eşlik etti. Konseri, Livaneli'nin dostları Nilüfer, Hıncal Uluç, Zafer Mutlu, Güngör - Ruhat Mengi, CHP İstanbul Milletvekili Bülent Tanla ve Zeynep Oral da ön sıralardan izledi. İkili, bugün saat 21.00'de Ankara ODTÜ Stadyumu'nda sahneye çıkacak. 


</TEXT>
</DOC>
