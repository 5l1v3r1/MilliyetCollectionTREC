<DOC>
<DOCNO> 327237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/spo07.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçüksöz'den büyük sözler 
</HEADLINE>
<TEXT>


Mehmet Atalay'ın teklifiyle Yüzme Federasyonu Başkanlığı'nı kabul eden Sema Küçüksöz, ilk iş gününde Milliyet'in sorularını yanıtladı, çarpıcı açıklamalar yaptı 

ÖZEL RÖPORTAJ - Murat Ağca 


İş dünyasının "hanımağası", işçilerinin "Sema ablası", Fenerbahçe'nin eski "genel sekreteri" Sema Küçüksöz, artık havuzun patroniçesi... 
Ekonomi, siyaset ve sporda adını sıkça duyuran, eskilerin deyimiyle "on parmağında on marifet" taşıyan Küçüksöz, spor yöneticiliğindeki tecrübesiyle oturduğu Yüzme Federasyonu Başkanlığı koltuğunda da doğası gereği büyük düşünüyor. 

'İthal sporcu şart' 
Gençlik ve Spor Genel Müdürü Mehmet Atalay'ın sürpriz teklifini, tıpkı Güneydoğu'ya yaptığı yatırımlar gibi 'vatan borcu' olarak gören Küçüksöz, "Her zaman olduğu gibi bu görevden de kaçmadım" diyor ve ekliyor "Yüzme camiasına uzak olabilirim ama yöneticiliğin nasıl yapılacağını iyi biliyorum. Bu işe gönül vermiş insanlarla el birliği yaparak başarıya giden en kestirme yolu bulacağız." 
Geniş tabanlı bir yönetim öngören Küçüksöz, temel hedefinin de yüzmeyi sevdirmek olduğunu söylüyor. Bunun zaman gerektiren bir uğraş olacağının altını çizen Küçüksöz, "Milli Eğitim Bakanlığı ile işbirliği şart. Bu sayede yüzmeyi okullara sokabiliriz. Yurt dışından eğitmenler getirerek antrenörlerimizi yetiştirmeyi düşünüyoruz" ifadesini kullandı. Çiçeği burnunda başkan, bir süredir yüzmede konuşulan ithal sporcu konusunda da ılımlı "Kısa vadede başarılı yabancı sporcu rekabet açısından fayda sağlayabilir. Bakın Elvan'a önce herkes karşı çıktı ama şimdi ayakta alkışlanıyor." 

Özerklik istiyor 
Özellikle Güneydoğu'da siyasi amaçla başlanan ve yarım kalan tesislerin de tamamlanarak yüzmeye kazandırılabileceğini kaydeden Küçüksöz, "O bölgede pilot okullar tespit edip, ailelere dönük projeler üretilebilir. Urfa'da çocuklar kanallarda yüzüyor. Neden onlar da bir gün yüzücü olmasın " dedi. 
Üç büyük kulübün başkanıyla görüşüp, onlardan destek isteyeceğini sözlerine ekleyen Küçüksöz, "Hepsine eşit mesafede duracağım. Bu işi bir milli görev olarak görmelerini isteyeceğim. Futboldan kazandığımızın bir kısmıyla bile çok önemli atılımlar yapılabilir. Sponsorluk da önemli. Ancak hiçbir sponsorun da esiri olmamak lazım. Ciddi sponsorluklar arayacağız. Ayrıca bürokrasiden de kurtulmamız lazım. Federasyon fotokopinin toneriyle uğraşmamalı. Bunun için de en kısa sürede özerkleşmeyi tamamlayacağız" diye konuştu. 
Sema Küçüksöz röportajı şu iddialı sözlerle tamamladı "Kimseden emir almam, kimseye emir vermem. Bazıları benden hoşlanmayacak ama alışacaklar. Hiçbir işimi yarım bırakmadım. Bunu da bırakmaya niyetim yok. Tüm çabamız Türkiye için." 

İki kez boğuluyordu 

Sema Küçüksöz'ün hayatında su, pek de neşeyle hatırlanan bir kelime değil. Çünkü Sema hanım iki kez boğulma tehlikesi atlatmış. 10 yaşında Şile'de ters bir dalgayla simitten düşen Küçüksöz şans eseri yakınlarında yüzen biri tarafından kurtarılmış. Birkaç yıl önce de rafting yaparken teknesi alabora olunca kendisini kıyıya zor atan Küçüksöz, artık havuzda sağlıklı yaşam için yüzüyor. 

Fener şampiyon 

Fenerbahçe, Aziz başkan yönetimiyle uyumlu ve disiplinli çalışıyor. Bu sezon şampiyonluk Sarı-Lacivertliler'in olur. Gelecekte Fenerbahçe'ye yine hizmet etmek isterim. 

Irak'a yazık oldu 

İki yıl yaşadım Irak'ta. Savaş sırasında canlı kalkan oldum. Maalesef söylediklerimizin hepsi doğru çıktı. Şimdi herkes anlıyor ama çok geç. Keşke daha önce farkına varsalardı da bu kadar insan ölmeseydi. 

İstanbul'a ofis 

Yüzme Federasyonu'nun işlerini genellikle İstanbul'dan yürüteceğim. Ankara'ya sık sık gideceğim ama işlerin yürümesi için İstanbul'a da bir ofis açmayı düşünüyorum. 

Siyasetten soğudum 

Demokratik Türkiye Partisi'nin sekiz ay Genel Başkanlığı'nı yaptım. Ancak siyasette gördüğüm kirlenme nedeniyle istifa ettim. Hayatımda istifa ettiğim tek görev bu oldu. Bir gün kendi partimle siyasete dönebilirim. 

Vakfa devam 

Türkiye Futbol Vakfı'nın da başkanlığını yapıyorum. Bu görevimi bırakmayacağım. Şırnak ve Adıyaman'daki yatırımlarım da sürecek. 


</TEXT>
</DOC>
