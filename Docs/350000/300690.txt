<DOC>
<DOCNO> 300690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur43.html </URL>
<DATE> 2004/12/24/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Peker'in adamı Antalya'da yakalandı 
</HEADLINE>
<TEXT>

     ''Kelebek Operasyonu'' kapsamında arandığı bildirilen kişi Antalya'da yakalandı. 
     AA muhabirinin aldığı bilgiye göre, İstanbul'da geçtiğimiz aylarda başlatılan ''Kelebek Operasyonu'' kapsamında aranan ve çeşitli suçlardan 3 yıl kesinleşmiş hapis cezası bulunduğu bildirilen Erdal Aksakal, Antalya Emniyet Müdürlüğü Kaçakçılık ve Organize Suçlar Şube Müdürlüğü ekipleri tarafından yakalandı. Antalya dışına kaçarken yakalanan Aksakal'ın üzerinde başka bir isme düzenlenmiş sahte nüfus cüzdanı çıktı. 
     Gözaltına alınan Aksakal'ın gasp, adam öldürmeye teşebbüs, yol kesme, kadın ticareti, sahtekarlık ve küçük yaşta kız çocuklarını alıkoyma suçlarından 3 yıl kesinleşmiş hapis cezası olduğu belirlendi. Aksakal, sahte nüfus cüzdanı bulundurmak ve evrakta sahtecilik suçlamalarıyla Adliye'ye sevk edildi. 
     Suç örgütü lideri Sedat Peker'in adamı olduğu bildirilen Aksakal, işlemlerinin ardından İstanbul'a gönderilecek. 
     
</TEXT>
</DOC>
