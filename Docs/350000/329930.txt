<DOC>
<DOCNO> 329930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sontur05.html </URL>
<DATE> 2005/04/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Petrol-İş Petkim ne kara delik ne de kamburdur 
</HEADLINE>
<TEXT>

     Petrol-İş Sendikası, Petkim'in ne kara delik ne de devletin sırtında kambur olduğunu vurgulayarak, ''halka arz, blok satış, büyüyerek özelleştirme gibi her ne yöntemle olursa olsun özelleştirmeye konu edilmesinin toplum çıkarına olmayacağını'' belirtti. 
     Petrol-İş Sendikası, halka arzı gündemde olan Petkim'in ülke ekonomisine katkısını konu alan bir rapor hazırladı. 
     Petrokimya sanayinde, nafta, gazyağı gibi rafineri ürünleri veya doğalgaz gibi temel hammaddelerle binlerce nihai ürünün üretildiği ifade edilen raporda, ayrıca plastik ambalaj, tekstil, kauçuk, lastik, uzay, deterjan, inşaat, boya, otomotiv, elektronik, tarım gibi geniş bir sanayi yelpazesine de girdi sağlandığı kaydedildi. 
     
     ''PETKİM KAMUNUN MALIDIR'' 
     Petrol-İş Sendikası'nın raporunda, Petkim'in Türkiye'nin tek petrokimyasal ürün üreticisi olduğu vurgulanarak, tesisin 2003 yılında 2.5 milyon, 2004 yılında 2.6 milyon ton olan üretiminin, 2005 yılında yeni yatırımların devreye girmesiyle 3 milyon tona çıkmasının beklendiği ifade edildi. 
     Petkim'in tüm yatırım harcamaları ve diğer giderlerini kendi öz kaynaklarından sağladığına işaret edilen raporda, tesisin milli ekonomiye 2000'de 143.5, 2001'de 254.2, 2002'de 260.3, 2003'te ise 193.1 trilyon lira katkı sağladığı kaydedildi. Raporda, yatırımlarını tamamlayan Petkim'in, geçen yıl 62 trilyon lira kar elde ettiği vurgulandı. 
     2000 yılında toplam 6 bin 592 olan çalışan sayısının her yıl azalarak 2004 yılında 3 bin 967'ye gerilediği belirtilen raporda, net aktifleri 1.2 milyar, öz sermayesi 970 milyon, ödenmiş sermayesi 133 milyon dolar olan Petkim'in nakit kaynağının da 402 milyon doları bulduğu ifade edildi. Raporda, yurtiçi pazar payı yüzde 30 düzeyinde olan Petkim'in, 2005 yılında 3.7 milyar dolar olması beklenen talebin, ancak 1 milyar dolarlık kısmını karşılayabileceği görüşüne yer verildi. 
     Raporda ayrıca, Petkim'in, AB standartlarında ve kalitesinde üretim gerçekleştiren, ölçek ekonomilerinden yararlanarak üretim maliyetlerini düşürme olanaklarına sahip entegre yapıda olduğuna dikkat çekildi. 
     Petkim'in ne kara delik ne de devletin sırtında kambur olduğu vurgulanan raporda, şu görüşlere yer verildi 
     ''Petkim, geniş tank sahası, limanı, enerji tesisi, yatırım alanı, yatırımlarını gerçekleştirdiği fabrikaları ve yardımcı tesisleri ve yetişmiş nitelikli işgücü ile Türkiye imalat sanayinin dinamik gücüdür. 
     Petkim'in halka arz, blok satış, büyüyerek özelleştirme gibi her ne yöntemle olursa olsun özelleştirmeye konu edilmesi toplum çıkarına olmayacaktır. Petkim, rafineri-petrokimya entegrasyonunu sağlayacak ve yeni petrokimya kompleksi kuracak birikim, deneyim, bilgi, güç ve potansiyele sahiptir. Bunun için yarattığı kaynaklar, borca, harca ve başka alanlara hiçbir biçimde aktarılmamalı ve yatırımlarda yararlanılmalıdır. Petkim, dev bir sanayi kuruluşudur ve kamunun malıdır.'' 
     
     500 MİLYAR DOLAR PAZAR DEĞERİNE SAHİP 
     Günümüzde 500 milyar dolar pazar değerine sahip olan petrokimya sanayi, dünya kimya sanayinin yüzde 30'unu, toplam ticaret hacminin ise yüzde 8'ini oluşturuyor. 
     Petrokimya sanayi, Türkiye'de 1950-1960'lı yıllarda kurulan petrol rafinerilerinin ürünlerinin değerlendirileceği bir sektör olarak görülerek bu yönde adımlar atıldı. 
     Kurulduğu 1965 yılında Türkiye'nin petrokimya ürün talebinin tamamını karşılayan Petkim'in, zamanla artan talebi karşılayamaz duruma gelmesi üzerine 1979 yılında ikinci, 1986 yılında üçüncü ve 1991 yılında dördüncü kompleksin hizmete geçmesi, DPT programlarında yer aldı. Ancak 1979 yılında İzmir Aliağa'da yatırımlarına başlanan ikinci Petkim Kompleksi, 1985 yılında üretime başlayabildi. Aliağa'da 500 bin ton yıl etilen kapasiteli 3. kompleks ise fizibilite çalışmaları yapılarak DPT programlarında yer almasına karşın hayata geçirilemedi. 
     Petkim'in 1987 yılında özelleştirme kapsamına alınarak Toplu Konut ve Kamu Ortaklığı İdaresi'ne bağlanmasıyla başlayan özelleştirme sürecinde ise yüzde 30 kamu hissesinin halka arz yöntemiyle özelleştirilmesi kararının uygulamaya konulmasıyla yeni bir noktaya gelindi. 
     
</TEXT>
</DOC>
