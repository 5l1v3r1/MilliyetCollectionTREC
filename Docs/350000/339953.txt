<DOC>
<DOCNO> 339953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur19.html </URL>
<DATE> 2005/05/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Polis minibüsüne av tüfeğiyle ateş edildi 
</HEADLINE>
<TEXT>

     Osmaniye’de, iki grup arasında, borç nedeniyle çıkan tartışmanın kavgaya dönüşmesi üzerine olay yerine giden polisleri taşıyan minibüsünün, otomatik av tüfeğiyle ateş edilmesi sonucu camları kırıldı, kaportasında hasar meydana geldi. 
     Emniyet Müdürlüğü yetkililerinden alınan bilgiye göre, Raufbey Mahallesi Sanayi Sitesi’nde, Mahmut Ç. 34 410 YTL alacağını tahsil etmek amacıyla hurda alım satımı yapan Feramuz T’nın işyerine geldi. 
     Bu sırada Mahmut Çevik ile Feramuz T. arasında tartışma çıktı. Olaya, hurda teslimi için işyerinde bulunan Ahmet Ükünç de müdahale edince Mahmut Çevik, ayrıldı. 
     Mahmut Çevik, daha sonra kardeşleri Mustafa, Mehmet, Yasin ve Abdullah Çevik ile tekrar işyerine geldi. Çevik kardeşler, av tüfeği ile havaya ateş ettikten sonra Feramuz T, Ahmet ve Yusuf Ükünç’ü dövdüler. 
     İhbar üzerine polis ekipleri olay yerine gittiğinde, kavgayı duyan ve arkadaşı Halil Karabugaç ile yardıma koşan Mehmet Salih Ükünç, elindeki otomatik av tüfeğiyle ateş etmeye başladı. 
     Mehmet Salih Ükünç, uyarılara rağmen saldırgan tavrını sürdürünce, polisler, uyarılarının ardından iki el havaya ikaz atışı yaptılar. 
     Ancak Mehmet Salih Ükünç, otomatik av tüfeğiyle polis minibüsüne üç el ateş etti ve silah tutukluk yapınca kaçmaya başladı. Ükünç, kısa süreli takip sonucu yakalandı. Olayda, polis minibüsünün, camları kırıldı, kaportasında hasar meydana geldi. 
     Gözaltına alınan Mehmet Salih Ükünç, sorgulanması sonrasında sevk edildiği nöbetçi mahkemece tutuklandı. Halil Karabugaç ile Mahmut, Mustafa, Mehmet, Yasin ve Abdullah Çevik, tutuksuz yargılanmak üzere serbest bırakıldı. 
     
</TEXT>
</DOC>
