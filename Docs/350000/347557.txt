<DOC>
<DOCNO> 347557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo43.html </URL>
<DATE> 2005/05/31/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Ümit Özat ''Artık ligi unutmalıyız, herkes Milli Takım'a destek vermeli'' 
</HEADLINE>
<TEXT>

     2006 Dünya Kupası eleme grubunda, 4 
     Haziran Cumartesi günü Yunanistan ile yapacakları maçın hazırlıklarını sürdüren A Milli Futbol Takımı oyuncuları, lig bitmesine karşın tatil rehavetine girmediklerini söylediler. 
     Florya Metin Oktay Tesisleri’ndeki antrenman öncesi, basın mensuplarının sorularını yanıtlayan futbolculardan Cihan Haspolatlı, Yunanistan maçının kendileri için hayati önem taşıdığını ifade etti. 
     Takım olarak maça en iyi şekilde hazırlandıklarını kaydeden Cihan, "Lig bitti ama tatil rehaveti içinde değiliz. Herkes Yunanistan maçının öneminin bilincinde. Grupta kalan maçlarımıza göre, Yunanistan maçı çok daha önemli. 3 puan alıp yolumuza devam etmek istiyoruz" diye konuştu. 
     Ümit Özat da, Yunanistan ve Kazakistan maçlarının, 2006 Dünya Kupası finalleri için kilit maçlar olduğunu vurguladı. Ümit, herkesin, bu maçların öneminin bilincinde olması gerektiğini kaydederek, "Artık lig bitti. Ligi konuşmanın anlamı yok. Herkes milli takıma destek vermeli. Yunanistan’dan daha iyi bir takım olduğumuz düşüncesindeyim. 
     Sahamızdaki maçı kazanacağız" ifadelerini kullandı. 
     A Milli Takım’ın artık istediği futbolu oynadığını belirten Tolga Seyhan ise iyi bir kadroya sahip olduklarını ve iyi oynadıklarını, taraftarın da desteğiyle Yunanistan’ı yenmek istediklerini söyledi. 
     
</TEXT>
</DOC>
