<DOC>
<DOCNO> 308918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo15.html </URL>
<DATE> 2005/01/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Ceyhan Belediyesi, olaylı maçın rövanşında Fenerbahçe'yi bekliyor 
</HEADLINE>
<TEXT>

     Türkiye Bayanlar Basketbol Ligi takımlarından Ceyhan Belediyesi'nde, kulüp başkanı Hüseyin Sözlü, 6 Şubat Pazar günü Fenerbahçe'yi 2. kez yenerek gerçek güçlerini kanıtlayacaklarını söyledi. 
     Hüseyin Sözlü, FIBA Bayanlar Avrupa Kupası Güney Konferansı play-off ilk maçında, Adana'da 72-71 yendikleri Fenerbahçe'nin, İstanbul'daki rövanş karşılaşmasında sporcu ve taraftarları sindirerek kazandığını öne sürerek, ''Avrupa kupasından elendik. Ancak lig maçlarımız sürüyor. 6 Şubat'ta sahamızda Fenerbahçe'yi 2. kez yenerek gerçek gücümüzü göstereceğiz'' dedi. 
     Fenerbahçe yenilgisini hazmedemediklerini belirten Sözlü, şunları kaydetti 
     ''Fenerbahçe, Avrupa kupalarından elenmekten korktuğu için İstanbul'da hem şahsıma hem de taraftarlarımıza saldırarak çirkin girişimlerle maçı kazandı. Yaşanan olaylardan büyük üzüntü duydum. Bu gelişmeler bizi daha da hırslandırdı. Kesinlikle çirkinliklere başvurmadan 6 Şubat'ta yapacağımız Fenerbahçe maçını kazanmayı hedefliyoruz. Bizim evsahipliğimizde kötü örnekler yok, hatta polise bile gerek duyulmayacak.'' Sözlü, hafta sonunda BOTAŞ Spor ile karşılaşacaklarını belirterek, ''BOTAŞ Spor ile kardeş takım sayılırız. Takımda eksiğimiz yok. İddiamızı sürdürmek için bu maçı mutlaka kazanmalıyız'' diye konuştu. 
     
</TEXT>
</DOC>
