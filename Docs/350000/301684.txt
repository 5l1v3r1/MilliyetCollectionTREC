<DOC>
<DOCNO> 301684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur20.html </URL>
<DATE> 2004/12/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Emekli aylıkları ne kadar olacak 
</HEADLINE>
<TEXT>

     Türkiye İşçi Emeklileri Derneği TİED Genel Başkanı Kazım Ergün, hükümetin SSK ve Bağ-Kur emeklileri ile dul ve yetim aylıklarına yaptığı zammı, ''Açıklanan bu oranlar, Kurban Bayramı öncesi bir müjde bekleyen emekliler üzerinde adeta soğuk duş etkisi yapmıştır'' diye değerlendirdi. 
     Ergün, yaptığı yazılı açıklamada, emeklilere yapılan zammın sosyal devlet anlayışıyla ve çağdaş uluslararası norm ve standartlarla bağdaşmadığını savundu. 
     Yapılacak zamların seyyanen olması konusundaki ısrarlarının bir türlü anlaşılmadığını ifade eden Ergün, ''Zamlara göre en düşük işçi emekli aylığı 400 milyon 797 bin liradan 425 milyon 623 bin liraya yükselecek. Bir başka ifadeyle, emekliye verilen zamla günde sofrasına üç ekmek daha alabilecek bir para bile verilmemiş oluyor'' dedi. 
     ''Açıklanan oranların, Kurban Bayramı öncesi müjde bekleyen emekliler üzerinde adeta soğuk duş etkisi yaptığını'' ifade eden Ergün, ''Torununa bir bayram mendili bile hazırlayamaz duruma düşürülen emekliyi, isyana zorlamaya kimsenin hakkı yok'' dedi. 
     
     TÜM İŞÇİ EMEKLİLERİ DERNEĞİ'NİN GÖRÜŞÜ 

     Tüm İşçi Emeklileri Derneği Genel Başkan Yardımcısı Satılmış Çalışkan da, zammın ardından aylıklarının 20-30 milyon lira artacağını ifade ederek, şunları söyledi 
     ''Bu zam değil, sadaka. Verilen zammın ardından ciddi hiçbir iyileşme olmayacak. Çünkü zaten maaşlarımız çok düşük. Bunu kabul edemiyoruz. Oy potansiyelimizle cevabımızı vereceğiz. Aldığımız para üç beş fatura ödeyince bitiyor. 
     Daha önce Başbakan'a da ilettik, en düşük aylığımızın, en düşük memur emekli aylığına yükselmesini, ardından da yüzdelik zam verilmesini istedik. İşçi emeklileri ile memur emeklileri arasındaki makas ciddi biçimde açıldı.'' 
     
     BAĞ-KUR EMEKLİLERİ 

     Tüm Bağ-Kur Emeklileri Derneği Başkanı Hasan Çavuşculu ise açıklanan zam oranlarının kendilerini mutlu etmediğini belirtti. 
     Hükümet yetkilileriyle yaptıkları görüşmelerde ekonomik program ve bütçe disiplinin dışına çıkılmayacağının ifade edildiğini dile getiren Çavuşculu, buna karşın, en azından ikinci 6 ay için düşünülen zam oranının yeniden gözden geçirilmesi gerektiğini söyledi. 
     Emekli aylıklarında yapılması düşünülen artışlarda ''açlık sınırı'' rakamlarının dikkate alınmasını isteyen Çavuşculu, ''Emekliler ilerlemiş yaşlarda çalışmak zorunda bırakılmamalı'' diye konuştu. 
     
     AYLIKLAR NE KADAR OLACAK 

     TİED'in yaptığı hesaplamalara göre, açıklanan zam oranlarının ardından işçi emekli aylıkları şöyle olacak 
     

Taban Aylık Ortalama Aylık Tavan Aylık Aralık 2004 400.797.000 438.901.000 717.128.000 Ocak 2005 425.623.000 464.954.000 759.875.000 Temmuz 2005 450.879.000 492.569.000 805.186.000      
</TEXT>
</DOC>
