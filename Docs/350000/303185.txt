<DOC>
<DOCNO> 303185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonyas04.html </URL>
<DATE> 2005/01/03/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Bir gurur daha... Britanya'da yılın en iyi filmi Uzak 
</HEADLINE>
<TEXT>

     Orhan Pamuk'un 'Kar' romanından sonra, Nuri Bilge Ceylan'ın 'Uzak' filmi de dünyadaki 2004 değerlendirmelerinde öne çıkıyor. Britanya'nın ünlü kent dergisi Time Out, 2004 içinde ülkede gösterime giren tüm filmler arasında yaptığı değerlendirmede 'Uzak'ı yılın en iyi filmi seçti. 
     Değerlendirmede Walter Salles'in 'Motosiklet Günlüğü' ikinci, Türkiye'de gösterime girmeyen Richard Linklater'in 'Before Sunset' adlı filmi ise üçüncü sırada yer aldı. 
     'Uzak', ABD'nin Indiewire dergisinin geçen yılın filmlerini ve yönetmenlerini belirlemek amacıyla düzenlediği, 31 sinema yazarını kapsayan anketinde hem 'en iyi film' hem de 'en iyi yönetmen' kategorisinde ikinci sırada yer almıştı. 
     BBC'nin her yıl geleneksel olarak verdiği 'yılın yabancı filmi' ödülüne aday gösterdiği altı filmi arasında da 'Uzak' vardı. Kazanan film, 27 Ocak gecesi Londra'da BBC Channel 4'ün canlı yayımlayacağı bir törenle açıklanacak. 
     
</TEXT>
</DOC>
