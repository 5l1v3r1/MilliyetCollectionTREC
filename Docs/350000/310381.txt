<DOC>
<DOCNO> 310381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonyas03.html </URL>
<DATE> 2005/01/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Çocuklar gerçekten bir gecede mi büyüyor 
</HEADLINE>
<TEXT>

     Amerikalı bilim adamları, ''çocukların adeta bir gecede büyüdüğü'' şeklindeki yaygın algılamanın doğru olduğunu belirttiler. 
     ABD'deki Wisconsin Üniversitesi Veterinerlik Fakültesi bilim adamlarının, kuzuların bacak kemiklerine yerleştirdikleri algılayıcılarla bu hayvanların büyümelerini gözlemledikleri ve bu hayvanların büyümelerinin yüzde 90'ının uykudayken ya da dinlenirken olduğunu tespit ettikleri bildirildi. 
     Araştırma sonuçlarının yer aldığı ''Journal of Pediatric Orthopedics''teki makaleyi kaleme alan araştırmacılardan Norman Wilsman, ''Bu durumun devam etmeyen bir büyüme tarzı olduğunu gözlemledik. Ancak asıl ilginç olan, kemiklerin sadece hayvanlar uzanıp yatarken büyümesini ve hayvanlar ayaktayken ya da hareket halindeyken kemiklerin hemen hemen hiç büyüme kaydetmediklerini görmemiz oldu'' dedi. 
     İnsanlarda da büyümenin aynı şekilde olduğunu kaydeden uzmanlar, daha önceki bazı araştırmaların da çocukların birkaç gün içinde aniden büyüdüğünü gösterdiğini belirttiler. 
     Bu durumun bazı zamanlar çocuklarda geceleri yoğun büyümeye bağlı ağrı şikayetlerine sebep olduğunu kaydeden uzmanlar büyümeye bağlı bu ağrıların tedavisinin ise bulunmadığını ifade ettiler. 
     
</TEXT>
</DOC>
