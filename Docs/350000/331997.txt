<DOC>
<DOCNO> 331997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo23.html </URL>
<DATE> 2005/04/10/ </DATE>
<TIME> 21.53 </TIME>
<AUTHOR>  </AUTHOR>
<HEADLINE>
Galatasaray, 371 gün sonra evinde mağlup... 
</HEADLINE>
<TEXT>

     Galatasaray, Trabzonspor'a kendi sahasında 2-0 yenilerek, şampiyonluk yarışında büyük yara aldı. 
     Fenerbahçe'nin, Sakaryaspor deplasmanından 3 puan almasının ardından, Galatasaray yenilince aradaki puan farkı 7'ye çıktı. ''Cim bom''un kalan 7 haftadaki şampiyonluk umutları da bu mağlubiyetle zora girdi. 
     Galatasaraylı futbolcular, maçın bitişiyle birlikte büyük üzüntü yaşadı. 
     Trabzonspor ise Galatasaray'ı yenerek puanını 59'a çıkardı ve ikincilik yolunda ümitlendi. 
     
     ''ASLAN'' 371 GÜN SONRA EVİNDE MAĞLUP 
     Galatasaray, Birinci Süper Lig'de, 371 gün sonra evinde yenilgiyle tanıştı. 
     Ligde en son iç saha mağlubiyetini geçen sezon Beşiktaş'a karşı 4 Nisan 2004 tarihinde Atatürk Olimpiyat Stadı'nda 2-1'lik skorla alan sarı-kırmızılılar, bu maçtan sonra evinde oynadığı 15 maçta yenilgi yüzü görmedi. ''Aslan'', Beşiktaş maçının ardından 2003-2004 sezonunda 3 maçta 2 galibiyet, 1 beraberlik, bu sezon ise 12 maçta, 11 galibiyet 1 beraberlik aldı. 
     Galatasaray, Trabzonspor maçında aldığı yenilgiyle ayrıca bu sezon ligde kendi sahasında geçen Kasım ayında oynanan Malatyaspor karşılaşmasından sonra ilk kez puan kaybetmiş oldu. 
     
     TARAFTARLARDAN İSTİFA SESLERİ 
     Galatasaraylı taraftarlar, maçın bitimiyle birlikte yönetimi istifaya davet etti. 
     Taraftarlar, ''Yönetim istifa'' diye tempo tutarken, ''Böyle başkan istemiyoruz'', ''Canaydın istifa'' diye bağırdılar. 
     Sarı-kırmızılı taraftarların ayrıca ''İmparator Fatih Terim'' diye tezahürat yapmaları da dikkat çekti. 
     
     TRABZONSPOR RÖVANŞI ALDI 
     Birinci Süper Lig'in ilk yarısında evinde Galatasaray'a 1-0 yenilen Trabzonspor, 2-0'lık galibiyetle rövanşı almayı başardı. 
     Galatasaray, geçen sezon şampiyonluk mücadelesi yapan Trabzonspor'u deplasmanda 4-2 yenerek, büyük darbe vurmuştu. Bu kez Karadeniz ekibi, Galatasaray'ı 2-0 yenerek, şampiyonluk yolunda rakibine darbe vurdu. 
     
     NECATİ İLE TARAFTARLAR ARASINDA GERGİNLİK 
     Karşılaşmanın 68. dakikasında teknik direktör Gheorghe Hagi tarafından oyundan alınan Necati, numaralı tribünde bulunan taraftarlarla gerginlik yaşadı. 
     Oyundan çıkışı sırasında bu tribüne doğru hareketler yapan Necati, formasındaki Galatasaray armasını öptükten sonra kızgın bir şekilde taraftarlara tepki gösterdi. 
     Yedek kulübesine girmeyip, tartışmayı sürdüren Necati'yi, antrenör Metin Yıldız tutarak kulübeye oturtturdu. Bu sırada Hagi de numaralı tribüne doğru bakarak, kimlerin tepki gösterdiğini anlamaya çalıştı. Kapalı tribündeki taraftarlar ise Necati lehine tezahürat yaptı. 
     Bu arada, maçın son dakikasında, iki takım oyuncuları arasında sahada büyük gerginlik yaşandı. Kırmızı kart gören Erdinç, Conceiçao ve Sabri ile kavga ederken, Trabzonspor Teknik Direktörü Şenol Güneş saha içine kadar girerek, olayları engellemeye çalıştı. 
     
     YENİ FORMALAR YARAMADI 
     Galatasaray için dizayn edilen yeni formalar, sarı-kırmızılı takıma yaramadı. 
     Kayserispor ile geçen hafta deplasmanda yapılan maçta 100. Yıl Forması'nı ilk kez giyen ve son dakikada yediği golle 2 puan kaybeden Galatasaray, kendi sahasında ilk kez çıktığı yeni beyaz formasıyla mağlup oldu. 
     
     ERGÜN'ÜN KAŞI AÇILDI 
     Karşılaşmanın 79. dakikasında ikili mücadele sırasında Adem Koçak ile çarpışan Galatasaraylı Ergün'ün, kaşı açıldı. 
     Bir anda yüzü kan içinde kalan Ergün, saha kenarında yarası temizlenip, bantlandıktan sonra oyuna devam etti. 
     
</TEXT>
</DOC>
