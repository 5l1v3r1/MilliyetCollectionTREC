<DOC>
<DOCNO> 301617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy14.html </URL>
<DATE> 2004/12/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Denktaş ''Biz bağımsızlığımızı kimseye hediye etmeyiz'' 
</HEADLINE>
<TEXT>

     KKTC Cumhurbaşkanı Rauf Denktaş, ''KKTC'deki seçimlere katılma niyeti olmadığını'' belirterek, ''Kıbrıs'ta direnen bir halk kitlesi vardır. Onları daha iyi örgütlemek suretiyle, sesimizi daha iyi duyurmak ümidiyle mücadeleye devam edeceğiz'' dedi. 
     Denktaş, İstanbul Kültür Üniversitesi'nde düzenlenen ''17 Aralık Sonrası Kıbrıs Sorunu ve Avrupa Birliği AB '' konulu konferansa katıldı. 
     Konferansta, Kıbrıs sorunu hakkında bilgi veren Denktaş, öğrencilerin ''Seçimlerde aday olup olmayacağına'' ilişkin sorusu üzerine şöyle konuştu 
     ''Seçime katılma niyetim yok. Şimdi başlamış olan süreç, KKTC'yi ortadan kaldırmaktır. Ben bu mevkide oturup, pasif ve kısıtlı bir şekilde bu sürece seyirci kalacağım. Veyahut da süreç tamamlandığında, 'Denktaş'ın da bulunduğu zaman içerisinde bu olmuştur' denecek. Ben bunu kabul etmem, edemem. 
     KKTC'de direnen bir halk kitlesi vardır. Onları daha iyi örgütlemek suretiyle, sesimizi daha iyi duyurmak ümidiyle mücadeleye devam edeceğiz. Hiç olmazsa mücadele edilerek bir yere varılacaksa iyi ya da kötü, mücadeleyi devam ettirmek bizim görevimizdir.'' Denktaş, ''Türkiye'nin AB üyeliği'' ile ilgili bir soru üzerine de, ''Türkiye'nin AB'ye girme arzusunun Türk milletinin arzusu olduğunu'' vurgulayarak, ''Ben bazı yerlerde 'AB karşıtı' diye takdim edildim. Ben AB karşıtı değilim. AB'nin, Kıbrıs konusunda Yunanistan'ın aleti haline geldiğini düşünüyorum'' diye konuştu. 
     Kıbrıs Rum kesiminin AB'ye siyasi çıkarları için başvuruda bulunduğunu, AB'ye girdiklerinde de garanti anlaşmalarının ortadan kalkacağını düşündüklerini, Ada'nın Yunan olmasının hedeflendiğini'' kaydeden Denktaş, ''Türkiye'nin Annan Planı'na niye 'evet' dediğini anlayamadım'' dedi. 
     Denktaş, ''17 Aralık öncesi Ankara'da yaptıkları bir toplantıda Başbakan Recep Tayyip Erdoğan ve Dışişleri Bakanı Abdullah Gül'ün kendilerine 'Kıbrıs'ta BM himayesinde yeniden bir ortaklık kurulup Kıbrıs'ta müşterek bir idare oluşmadıkça, biz Kıbrıs'ın idaresini tanımayacağız. Merak etmeyiniz. Kıbrıs Türkleri'ni azınlık durumuna düşürecek bir formülü kabul etmeyeceğiz' denildiğini'' belirtti. 
     
     ''2 HALK, 2 DEVLET, 2 EGEMENLİK'' 

     ''17 Aralık sonrasında da Erdoğan ve Gül ile görüştüğünü, kendilerine verilen sözün tekrar edildiğini'' anlatan Denktaş, ''Ben kendilerini, masadan kalkma jesti nedeniyle kutladım. Masada oturmak için de pazarlık yapmak lazım. Masada otururken kabul etmeyeceğiniz bir şey geldiğinde, masadan kalkma cesaretini göstermek lazım'' diye konuştu. 
     Rauf Denktaş, ''Kıbrıs verilir mi '' şeklindeki bir soruyu ise şöyle yanıtladı 
     ''Kıbrıs konusunda TBMM'nin aldığı kararlar vardır. Ben bütün müzakereleri bu kararlar çerçevesinde yürüttüm. Bu kararların söylediği 2 halk, 2 devlet, 2 egemenlik esası üzerinde halledilir. Türkiye'nin hakları korunur. Dolayısıyla milletin kararı bu. 
     Hükümetler, tabiatıyla günü geldiğinde TBMM'ye gitme mecburiyetindedir ve gideceklerdir. Ama Kıbrıs meselesine şu hükümetin, bu hükümetin meselesi olarak bakmıyorum, Türk milletinin Kıbrıs'ı olarak bakıyorum. Milli dava buna derler. Orada yatan bütün şehitler de bunun mührüdür ve tanıklarıdır.'' Denktaş, ''Bir TV kanalında silahlı mücadeleden bahsetmesine'' ilişkin soru üzerine de, ''Bağımsızlık tehlikeye girerse, mücadele etmek haktır. Mücadele nasıl olur, o gün kararlaştırılır. Bizim dediğimiz biz bağımsızlığımızı kimseye hediye etmeyiz. Kimseye vermeyiz. Yerde bulmadık. Dolayısıyla biz bunun savaşını vereceğiz'' dedi. 
     ''KKTC Başbakanı Mehmet Ali Talat'ın 'KKTC bağımsız bir devlet değildir' sözlerini nasıl değerlendirdiği'' yolundaki soruyu ise Denktaş, ''Kendisiyle bunları konuşuyoruz. Dolayısıyla kendi yorumu başkadır. Doğrusu yakıştırmıyorum'' diye yanıtladı. 
     Denktaş, ''Bu oyunlara geldiğimiz takdirde Kıbrıs elden gider. Kıbrıs, Girit gibi olur. 'Girit bizim canımız, feda olsun kanımız' hikayeleri halen söylenmektedir. Ama en haklı ve güçlü olduğu davada Kıbrıs elden giderse, arkasından gelecek diğer taleplere karşı Türkiye çok zayıflamış olur'' dedi. 
     Denktaş, İstanbul Kültür Üniversitesi'nde düzenlenen ''17 Aralık Sonrası Kıbrıs Sorunu ve Avrupa Birliği AB '' konulu konferansta yaptığı konuşmada, Atatürk'ün Kıbrıs'ın önemine işaret eden sözünü hatırlattı. 
     Atatürk'ün, 1938'de genç subaylara, ''Yeniden İstiklal Savaşı verecek olsak ikmal, takviye yolları nedir '' şeklinde bir soru yönelttiğini anlatan Denktaş, genç subayların fikirlerini alan Atatürk'ün, haritanın yanına giderek, ''Kıbrıs düşman elindeyse, ikmal yollarınız kapanmıştır, dikkat ediniz'' dediğini söyledi. 
     Denktaş, Kıbrıs'la ilgili müzakerelerin sonuçlanmamasının tek nedeni olduğunu ifade ederek, sözlerini şöyle sürdürdü 
     ''Çözümsüzlük, ABD, İngiltere ve daha önce Sovyetler Birliği, bugün AB'nin, ortaklığı yıkan, toplu mezarlar açıp insanları gömen, 103 köyü yakıp yıkan, Kıbrıs Türkleri'nin bütün haklarını gasp eden, uluslararası anlaşmaları çiğneyen, bu eli kanlı Rum idaresini 'meşru Kıbrıs hükümeti' olarak tanımasıdır.'' ''Suçun, Kıbrıs Türkleri'ne haksızlık yapanlarda olduğunu'' vurgulayan Denktaş, ''Silahla bizi öldürenlerde değil... Onlar cezalandırılmış olsalardı ilk günlerden... Miloseviç'i mahkemeye veriyorlar. Miloseviç'in beş beterini yapan Kıbrıs Rum idaresini 'meşru Kıbrıs hükümeti' diye başımıza oturtmuşlardır'' dedi. 
     
     ''BAŞKA VATAN YOK'' 

     Konferansı izleyen gençlere de seslenen Rauf Denktaş, ''İşte böyle bir dünyada yaşıyorsunuz. Böyle adaletsiz ve tek yanlı bir dünyada göreviniz, bağımsızlığınızı ve egemenliğinizi gözünüz gibi korumaktır. Dünyada en korunacak şeyiniz bağımsızlığınızdır, egemenliğinizdir, bu vatandır. Başka vatan yok'' diye konuştu. 
     KKTC Cumhurbaşkanı Denktaş, Annan Planı'na da değinerek, şunları kaydetti 
     ''Bize Annan Planı ile girdiler. Annan Planı ile bizi işgal ettiler, içten böldüler. Kabul edelim diye paralar yağdırdılar. Niçin Annan Planı, 1960'ta Kıbrıs üzerinde güvenliği açısından somut haklar elde etmiş olan, Türk-Yunan dengesini kurmuş olan, garantörler ve askerleriyle Kıbrıs'ın bağımsızlığını korumakta olan Türkiye'yi Ada'dan çıkaracaktır. AB, jeopolitik ihtiyaçları için Kıbrıs'a girecek.'' Bazı yazarlar tarafından ''Kıbrıs'ın Türkiye için stratejik önemi olmadığının'' ileri sürüldüğünü anlatan Denktaş, şöyle dedi 
     ''60-70 kilometre bağrında Türk Adası'nın Türkiye için stratejik önemi yok İngiliz, Amerikan için var. Kıbrıs'ı almak istiyorlar. Rumlar Kıbrıs'ı 'Rum adası' olarak görüyorlar. Garantör, dost Yunanistan, bu hatayı, yanlışı, yalanı sonuna kadar desteklemektedir. Türkiye ile dost görünürken, 'Kıbrıs meselesi Türkiye ile Kıbrıs arasındaki meseledir' diyerek, çekilmektedir. 
     Bu oyunlara geldiğimiz takdirde Kıbrıs elden gider. Kıbrıs, Girit gibi olur. 'Girit bizim canımız, feda olsun kanımız' hikayeleri halen söylenmektedir. Ama en haklı ve güçlü olduğu davada Kıbrıs elden giderse, arkasından gelecek diğer taleplere karşı Türkiye çok zayıflamış olur.'' 
     
     ''TANINMA ŞART DEĞİL'' 

     Rauf Denktaş, ''KKTC'yi kimse tanımıyor'' diyenler bulunduğuna dikkat çekerek, ''Böyle ahkam kesenler bilirler ki, bugün dünyada tanınmayan ülkeler de vardır. Bir yerin devlet olup olmadığını ispatlamak için tanınma gerekli değildir. Tanınma ile devlet olunmaz. Devlet olursunuz, bağımsız olursunuz, tanınma hakkı tanırsınız'' diye konuştu. 
     ''Türk Hükümeti'nin 'kendilerini sonuna kadar tanıyıp koruyacağı' sözünü verdiğini'' yineleyen KKTC Cumhurbaşkanı Denktaş, ''Soru işaretleriyle dolu yolda kendimizden ve anavatanımızdan emin olarak yola devam etmek, gerilememek, boyun eğmemek görevimizdir'' dedi. 
     
</TEXT>
</DOC>
