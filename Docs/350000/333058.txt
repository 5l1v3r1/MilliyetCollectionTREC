<DOC>
<DOCNO> 333058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur16.html </URL>
<DATE> 2005/04/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hastane tuvaletinde doğurduğu bebeğini boğarak çöpe atıp kaçtı 
</HEADLINE>
<TEXT>

     Nail KAHRAMAN- Kemal KAĞAN BURSA, DHA 

BURSA'da, karın ağrısı şikayetiyle gittiği özel bir sağlık polikliniğinin tuvaletine girip doğum yapan 20 yaşındaki Fatma Özdemir in, yasak ilişki sonucu dünyaya getirdiği bebeğini boğduktan sonra çöp kutusuna atıp kaçtığı iddia edildi. Poliklinik personeli tarafından çöp kutusunda bir bebek cesedi bulunmasının ardından başlatılan soruşturma sonucu, Fatma Özdemir evinde yakalanarak gözaltına alındı. 
     Merkez Yıldırım İlçesi'ne bağlı Esenevler Mahallesi'nde oturan Fatma Özdemir, öğle saatlerinde karın ağrısı şikayeti ile Esenevler Polikliniği'ne geldi. Burada kayıt yaptıran Özdemir, daha sonra polikliniğin tuvaletine girip kapıyı arkadan kilitledi. İddiaya göre hamilelik süresini tamamlayan Özdemir, burada bir kız bebek dünyaya getirdi. Bebeğini boğarak öldürdüğü iddia edilen genç kadın, daha sonra cesedi tuvaletteki çöp kutusuna atarak, poliklinikten ayrıldı. 
     Merdivenlerdeki kan lekelerini gören poliklinik personeli izleri takip edince, tuvaletteki çöp kutusunda bebek cesedini buldu. Haber verilmesi üzerine olay yerine gelen polis, hastane kayıtlarından yola çıkarak Fatma Özdemir'i evinde yakalayıp gözaltına aldı. 
     Getirildiği Ertuğrulgazi Polis Merkezi'nde önce hakkındaki suçlamayı kabul etmeyen Özdemir, poliklinik kayıtlarında isminin bulunması ve kan örneklerinin alındığının hatırlatılması üzerine suçunu itiraf etti. Fatma Özdemir, sorgulanmak üzere Emniyet Müdürlüğü'ne getirildi. Bu sırada genç kadının ağabeyi 22 yaşındaki Basri Özdemir, kardeşini görüntülemek isteyen basın mensuplarına saldırdı. Sinir krizi geçiren genç, güçlükle sakinleştirildi. 
     
</TEXT>
</DOC>
