<DOC>
<DOCNO> 305949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas22.html </URL>
<DATE> 2005/01/12/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Angelina Jolie'den sonra Beckham da iyiniyet elçisi ilan edildi... 
</HEADLINE>
<TEXT>

     Dünyaca ünlü aktris Angelina Jolie'den sonra şimdi de İngiltere Milli Takımı Kaptanı David Beckham, Birleşmiş Milletler'in BM iyiniyet elçisi ilan edildi. 
     Ünlü futbolcu, UNICEF tarafından Güney Asya'da meydana gelen Tsunami felaketinde zarar gören 1.5 milyon çocuk için düzenlenen ve 143 milyon dolar para toplanması beklenen yardım programına katkıda bulunmak için kolları sıvadı. 
     Beckham, program dahilinde 30 saniyelik bir televizyon görüntüsüyle dünyaya yardım çağrısında bulunacak. 
     Real Madridli ünlü futbolcu, konuyla ilgili olarak, ''Herkes gibi ben de bu olaylardan çok derin etkilendim. Birçok insan sevdiklerini kaybetti. Özellikle de 1 milyonun üzerinde çocuk acı çekiyor ve bulaşıcı hastalıklara yakalanma riskiyle karşı karşıya'' dedi. 
     Kopenhag'da çekilen 30 saniyelik Beckham filmi, tüm dünyadaki UNICEF merkezlerine gönderilecek. 
     UNICEF Başkanı Carol Bellamy ise Beckham'ın iyiniyet elçisi olmasından mutluluk duyduklarını ifade ederek, bu 30 saniyelik görüntülerin, yardım kampanyalarına büyük destek sağlayacağını vurguladı. 
     
</TEXT>
</DOC>
