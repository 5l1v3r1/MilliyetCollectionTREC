<DOC>
<DOCNO> 334938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur49.html </URL>
<DATE> 2005/04/19/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
Kızılırmak'ta balık ölümleri... 
</HEADLINE>
<TEXT>

     Kızılırmak'ın Kırıkkale'den geçen bölümünde balıkların karaya vurduğu bildirildi. 
     AA muhabirinin aldığı bilgiye göre, Kırıkkale-Ankara Karayolu'nun 10. kilometresi, Irmak Beldesi yakınlarındaki Kızılırmak Köprüsü çevresinde avlanmak isteyen balıkçılar, karaya vurmuş balıklarla karşılaştı. 
     Balıkçılar, sabah saatlerinden itibaren Kızılırmak'ta siyah tortuların oluştuğunu, öğleden sonra da balıkların su yüzüne çıkmaya başladığını söylediler. 
     Sabah saatlerinden itibaren öğle sonuna kadar yüzlerce balığın karaya vurduğunu belirten balıkçılar, balıkların MKE fabrikaları veya TÜPRAŞ Rafinerisi'nden dökülen atıklar nedeniyle ölmüş olabileceğini iddia ettiler. 
     Balıkçılar, Çevre ve Orman İl Müdürlüğü'ne konuyla ilgili bilgi vereceklerini kaydettiler. 
     
</TEXT>
</DOC>
