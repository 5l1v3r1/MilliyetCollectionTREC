<DOC>
<DOCNO> 328931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko47.html </URL>
<DATE> 2005/03/31/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Unakıtan Enerji taslağını 3 gün içinde Başbakanlığa sunacağız 
</HEADLINE>
<TEXT>

     Maliye Bakanı Kemal Unakıtan, elektrikte özelleştirmeye ilişkin mevzuatta değişikliğe gidileceğini ve buna ilişkin kanun taslağının 3 gün içinde Başbakanlığa sevk edileceğini bildirdi. 
     Unakıtan, Ankara Ticaret Odası'nın ATO Sinan Aygün başkanlığındaki yeni yönetim kurulu üyelerini makamında kabul ederek bir süre görüştü. 
     Maliye Bakanı, görüşmenin ardından yaptığı açıklamada, hükümet olarak ekonomide temel dinamiği özel sektör olarak belirlediklerini ve her zaman özel sektörün önünü açmaya gayret ettiklerini söyledi. 
     Neticede 2004 yılında özel sektöre dayalı bir büyümenin ortaya çıktığını kaydeden Unakıtan, bu büyümeyi ''sıhhatli ve kalıcı bir büyüme'' olarak niteledi. 
     Eskiden devletin parayı bastırıp yatırım yaptığını, ancak ertesi yıl enflasyonun yüzde 100'lere çıktığını anlatan Unakıtan, şöyle devam etti 
     ''Sonra ekonomide küçülme olurdu. Az gittik, uz gittik, dere tepe düz gittik. Ama bir çuvaldız boyu yol gittik. Türkiye'de büyüme artık istikrarlı ve kalıcı hale geldi. Bugün açıklanan 2004 yılı büyüme rakamları Türkiye için gurur verici bir tablodur. Özel sektör 60 katrilyon lira yatırım yapmış. ATO Başkanı, ithalata dayalı, hormonlu büyüme diyor. Ama 60 katrilyonun 40 katrilyon lirası makine ve techizata ayrılmış. Aşağı yukarı 20 katrilyon lirası da binalara. 40 katrilyonun belli bir kısmı ithal edilen makine ve techizat. 
     Şimdi bu büyümeye hormonlu dememek lazım. Bundan korkmayacaksınız. Bu makinalar üretim, istihdam ve ihracata dönecek. Ülke ekonomisinin büyümesine yardım edecek. Tüketim malının ithalatı çok fazla artıyorsa bunun üzerinde düşüneceksin, tedbirini de alacaksın. Bunu biz yapıyoruz. Bu rakamlar sıhhatli bir ekonomi, kalıcı, sıhhatli büyüme olduğunu gösteriyor.'' 
     
     TAKSİLERDE VERGİ İNDİRİMİ 
     Daha sonra basın mensuplarının sorularını yanıtlayan Maliye Bakanı Unakıtan, İstanbul Büyükşehir Belediye Bakanı Kadir Topbaş'ın yenilenecek taksilere yönelik KDV ve ÖTV indirim talebine ''hayır'' yanıtını verdiğini söyledi. 
     Kayıtdışı ekonomi ile bir mücadele başlattıklarını hatırlatan Unakıtan, bu mücadele sonucunda vergi gelirleri arttıkça, vergi oranlarında da indirim yönünde bir politika güttüklerini vurguladı. Bütçe disiplini açısından fevkalade dikkat edilmesi gereken bir dönem yaşadıklarını ifade eden Unakıtan, şöyle konuştu 
     ''Kayıtdışı ekonomi ile ilgili mücadelemizin meyvelerini de toplamaya başladık. Kurumlar ve gelir vergisi ile KDV de bazı indirimler yaptık. Elimizdeki imkanlar artıkça bunlar hep gündeme gelecek. Ama herkes vergileri indir diyor. başüstüne indiriyorum olmaz. Her isteyene tamam vergi almıyorum. İndiriyorum dememiz mümkün değil. Sayın Başkan ile de konuştum ve hayır dedim.'' 
     
     ELEKTRİKTE ÖZELLEŞTİRME İÇİN YENİ KANUN 
     Maliye Bakanı, bir başka soruyu yanıtlarken de elektrikte özelleştirme için dün akşam Devlet Başkanı ve Başbakan Yardımcısı Abdüllatif Şener başkanlığında bir toplantı yaptıklarını, bu toplantıya kendisinin yanı sıra, Devlet Bakanı Ali Babacan, Enerji ve Tabii Kaynaklar Bakanı Hilmi Güler ile ilgili bürokratların katıldığını bildirdi. 
     Elektrikteki özelleştirme için mevzuatta bir iki ufak değişim yapılması gerektiğinin ortaya çıktığını ifade eden Unakıtan, buna ilişkin kanun taslağının büyük çapta hazırlandığını kaydetti. 
     Taslağın 3 gün içinde Başbakanlığa sunulacağını ve öncelikli kanun şeklinde incelenip, TBMM'ye sunulacağını belirten Unakıtan, ''Yasalaştıktan sonra da 15-20 gün içinde ilk ihalelere çıkacağız. Her türlü çalışmamızı yaptık'' açıklamasında bulundu. 
     Maliye Bakanı, TBMM lojmanlarının satışı konusunda bir soruya verdiği yanıtta ise lojmanları pazarlayan Reha Medin'in ölümüne dikkat çekti ve ''Ama hayat devam ediyor. Bu konudaki çalışmalarda devam ediyor'' dedi. 
     Lojman satışında şimdiye kadar umdukları neticeyi alamadıklarını dile getiren Unakıtan, çok katlı iki bloğun satıldığını, diğerlerinin de hızlı bir şekilde satışı için çalışma yapıldığını vurguladı. 
     
     BÜYÜME HEDEFİNDE REVİZYON YOK 
     Maliye Bakanı, sigara üreticilerinin sıkıntıda olduğunu söyleyen bir gazeteciye de ''Bana göre tüketiciler daha sıkıntıda. İçenler başlarına ne geleceğini pek bilmiyor'' derken bir başka soru üzerine ise 2005 yılına ilişkin yüzde 5'lik büyüme hızında bir revizyona gidilmeyeceğini söyledi Büyümeye ilişkin politikalarından vazgeçmeyeceklerini anlatan Unakıtan, '' İşini kış tut, yaz çıkarsa bahtına derler. Büyümeyi sürekli, makul ve sürdürülebilir tutmak için 3 yıllık programda yüzde 5 dedik. Tahminlerimizi yüzde 5 olarak yapmaya devam edeceğiz'' şeklinde konuştu. 
     Unakıtan, Turkcell hisseleri için teklif veren TelliaSonera'nın çağrı muafiyeti isteğine ilişkin bir soru üzerine de, hükümet olarak özel sektör arasındaki anlaşmalara karışmamayı ilke edindiklerini, ancak bu olayın BDDK ve TMSF'yi de ilgilendirdiğini, bu nedenle de bu konudaki soruların Başbakan Yardımcısı Abdüllatif Şener'e yöneltilmesi gerektiğini söyledi. 
     
     ATO BAŞKANI AYGÜN 
     ATO Başkanı Sinan Aygün de, büyüme rakamlarına dikkat çekerek, bunların hormonlu, ithalata dayalı büyüme rakamları olduğunu yineledi. 
     İthalata dayalı büyümenin ileride sıkıntı yaratabileceğini kaydeden Aygün, ''2005 ve 2006'da hormonsuz, organik büyüme tercihimizdir'' dedi. 
     Kayıtdışı ekonomi ile mücadeleye de değinen ATO Başkanı, bu konudaki çabaları desteklediklerini vurguladı ve ''Ancak hala biz Sayın Bakanın elinin altındayız. Yaban kazları ise uçmaya devam ediyor'' açıklamasında bulundu. 
     Sosyete pazarlarından da yakınan Aygün, Ayrancı Pazarı'ndan belediyenin yıllık gelirinin 200 milyar lira olduğunu, ancak devletin vergi kaybıyla belki günlük olarak 200 milyar lira kaybettiğini ileri sürdü. 
     Aygün, Maliye Bakanı'nı ATO Meclis toplantısına davet ettiklerini, bu toplantıda vergi gelirlerini arttırmaya dönük projelerini kendisine sunacaklarını sözlerine ekledi. 
     
</TEXT>
</DOC>
