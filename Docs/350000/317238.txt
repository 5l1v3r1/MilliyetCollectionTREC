<DOC>
<DOCNO> 317238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy02.html </URL>
<DATE> 2005/02/21/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Teşvik Tasarısı, daha çok tartışılacak gibi... 
</HEADLINE>
<TEXT>

     IMF ile ekonomi üst yönetimi arasında gerginliğe yol açan Yatırımların ve İstihdamın Teşviki'nin genişletilmesi için AKP milletvekillerinden beş ayrı teklif daha geldi. 
     AKP Balıkesir Milletvekili Edip Uğur ile 12 arkadaşının verdiği yasa teklifinde daha genel tanımlar yapılırken, sadece kişi başına gayri safi yurt içi hasılası 1500 doların altında olan illerin değil, bunun üzerindeki illerin organize sanayi bölgelerinde yapılacak yatırımların da desteklenmesi öngörüldü. Teklife göre geliri 1500 doların üzerindeki yerlerde bulunan organize sanayi bölgelerine yapılan yatırımlarda işçilerin ücretleri üzerinden hesaplanan gelir vergisi ve sigorta primi işveren paylarının yüzde 20'si muhtasar beyanname üzerinden tahakkuk eden vergiden indirilecek. Ayrıca buralara yapılacak yatırımlarda enerji giderlerinin yüzde 4 ile 10'u arasında değişen miktarı Hazine'ce karşılanacak. 
     Sakarya'nın, tamamı Ak Partili olan 6 milletvekilinin imzasını taşıyan başka bir teklifte ise deprem zararların sarılması için alternatif bir öneri getirildi. Teşvik kapsamına Sakarya'nın da alınması için, "1999 depreminde zarar görmüş ve 2001 yılı içinde belirlenen GSYİH tutarı Türkiye ortalaması altında bulunan iller" denilerek formüle edildi. 
     Kahramanmaraş'ın AKP milletvekillerinden Mehmet Yılmazcan ve iki arkadaşı da seçim bölgelerinin de bundan yararlanabilmesi için kademeli teşvik uygulanmasını istedi. 
     Bu teklifte 2001 GSYİH'si, 1500-1750 ile 1750-2000 dolar arasında olanların teşvikten kademeli olarak yararlanması istenirken, ilk grupta olan illerin 5 puan, ikinci gruptakilerin ise 10 puan daha düşük olarak teşvikten yararlanması talep edildi. 
     AKP Konya Milletvekili Hasan Anğı da benzeri biçimde 1500-1650 ile 1650-1800 dolar önerisini getirirken, Kahramanmaraşlılar'ın teklifinde olduğu gibi 5 ve 10 puanlık farklı indirimler yapılabileceği ifade edildi. 
     AKP Kastamonu Milletvekili Musa Sıvacıoğlu ve iki arkadaşı da benzeri biçimde 1500-1900 dolar arasındaki illerin de teşvik kapsamına alınmasını isterken, yatırım ve istihdamın teşvikinin bu illerde 5 puan daha az olması öngörüldü. 
     ANKA 
     
</TEXT>
</DOC>
