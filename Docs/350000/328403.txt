<DOC>
<DOCNO> 328403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/yasam/ayas.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gasp çetesini polis 'süpürdü' 
</HEADLINE>
<TEXT>


Polisin düzenlediği 'süpürge' adlı operasyonda, 70 ayrı suça karıştığı belirlenen 3'ü kadın 22 kişilik çete yakalandı 

ELVAN EZBER İstanbul 

İstanbul polisinin düzenlediği "Süpürge" adı verilen operasyonda, gasptan, hırsızlığa, kapkaçtan yaralamaya kadar 70 ayrı suça karıştığı öne sürülen 3'ü kadın 22 kişi yakalandı. 
Bağcılar, Bakırköy, Fatih, Bahçelievler, Büyükçekmece ve Zeytinburnu'nda geçen hafta eş zamanlı başlatılan operasyonda gözaltına alınan zanlıların evlerinden sekiz tabanca, 1.5 kg esrar, 67 uyuşturucu madde, kar maskesi, peruk, cep telefonları, sahte nüfus cüzdanları, oksijen tüpü, demir kesme makası, çok sayıda çalıntı malzeme ve 10 çalıntı otomobil ele geçirildi. 

Turisti de soydular 
Liderliğini Muammer Sekman'ın 30 yaptığı öne sürülen zanlıların, bankadan yüklü miktarda para çeken kişileri hedef seçtikleri de iddia edildi. Atatürk Havalimanı'ndaki bir güvenlik şirketinde çalıştığı öne sürülen Metin Altun'un da, yurtdışından gelen turistleri işbirliği yaptığı çeteye bildirdiği belirtildi. Bu şekilde Dubaili bir turistin 145 bin dolarının çalındığı da öğrenildi. 

70 ayrı dosya 

Zanlılar hakkında, kasa hırsızlığı, oto hırsızlığı, uyuşturucu bulundurmak ve satmak, gasp, sahtecilik, polisle silahlı çatışmaya girmek, kapkaç, kuyumcu gaspı, silahla yaralama ve plaka hırsızlığı gibi 70 ayrı tahkikat dosyası düzenlendiği kaydedildi. 


</TEXT>
</DOC>
