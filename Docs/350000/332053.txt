<DOC>
<DOCNO> 332053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/magazin/amag.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karayipler'de açlıktan kırıldık' 
</HEADLINE>
<TEXT>


Survivor'ın çekimleri için yarışmacılarla aynı şartlarda yaşayan yapımcı Pelin Akad'a göre adadaki en büyük sorun 'açlık ile tuvalet'. Akad'la hem yaşadıklarını, hem de yeni yarışma 'İkinci Bahar Gönüllerde'yi konuştuk 

İLKNUR GÜLMEZ 

Kanal D'nin büyük ilgi gören yarışması 'Survivor-Büyük Macera'nın yapımcısı Pelin Akad, 45 gün yarışmacılarla aynı koşullarda yaşadığı Karayip Adaları'ndan, ekranların yeni reality şovu 'İkinci Bahar Gönüllerde'nin elemeleri için döndü. Karayipler'de, 300 kişilik bir ekiple zor koşullarda çalışan Akad yaşadıklarını anlattı 

Yarışmacıların koşullarını biliyoruz. Siz ekip olarak ne gibi zorluklar çektiniz 
En büyük problemimiz açlık ve tuvaletti. Ekip açlıktan kırıldı. Doğal ortamlarda tuvalet ihtiyacımızı giderdik. Üç dört arkadaşımız dizanteri oldu. Birkaç arkadaşımızı akrep soktu. Hemen panzehir iğneleri vuruldu. Kısa dönem askerlik yapmış gibi olduk. Günde 3 saat uyuyabildik. Yarışmacılar, "Biz yayılıp yatıyoruz. Tek sorunumuz açlık. Siz bizden daha kötü durumdasınız" dediler. 

'O kazanır' diyebileceğiniz biri var mı 
Güçlerinden dolayı kazanacaklarını düşündüğüm isimler var. Ancak açıklamam doğru olmaz. Programın 7. bölümünden itibaren Kuzey ve Güney kampları birleşecek. Birey olarak yarışacaklar. Bu yarışmada herkes kenetlendi. Bunun en büyük nedeni ise açlık. 

Yarışmacıları geçici şöhretin psikolojisine hazırlıyor musunuz 
"Şu anda şöhretsiniz ama 3 ay sonra sizi hiç kimse tanımayacak. Bu geçici" diyoruz. 

"İkinci Bahar Gönüllerde" nasıl bir program olacak 
Programı yine Ebru Akel sunacak. Hayatlarında aşkı bulamamış, gerçekten aşkı tadamamış ya da aşkı bulup kaybetmiş insanların programı olacak. Yaş sınırımız yok. 22 yaşında da, 60 yaşında da biri olabilir. Erkek, kadın 13 kişi, 12 hafta aynı evde yaşayacak. Başvurular fazla. Hiç bu kadar iyi kadın yarışmacıyı bir arada görmemiştim. 




</TEXT>
</DOC>
