<DOC>
<DOCNO> 321013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun33.html </URL>
<DATE> 2005/03/05/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Ürdün dışişleri bakanı, 4 yıl sonra İsrail'de 
</HEADLINE>
<TEXT>

     Ürdün Dışişleri Bakanı Hani El Mülki, İsrail-Filistin arasındaki şiddet olaylarının tırmanmasından bu yana geçen 4 yıllık aradan sonra ilk kez İsrail'e geldi. 
     Şarm El Şeyh zirvesinde İsrail ve Filistin liderlerinin şiddete son verme taahhütlerini takiben, Amman, İsrail'e yeniden büyükelçi atanmasına karar vermiş ve daha önce Türkiye'de görev yapan Büyükelçi Maruf Bahit, yeni Ürdün Büyükelçisi olarak, yine 4 yıllık bir aradan sonra 20 Şubat'ta Tel Aviv'e gelmişti. 
     Ürdün Dışişleri Bakanı Hani El Mülki'nin ziyaretiyle ilgili olarak İsrail Dışişleri Bakanlığı'nca yapılan açıklamada, Ürdün Dışişleri Bakanı'nın ziyaretinin, iki ülke arasında zaten iyi ve ortak çıkarları yansıtan ilişkilerin daha ileriye götürülmesi ve kuvvetlendirilmesi için önemli bir fırsat olarak görüldüğü kaydedildi. 
     İki gün sürecek Tel Aviv ziyareti öncesi Filistin'e uğrayan Hani El Mülki, Ramallah'ta, Filistin Ulusal Yönetimi Devlet Başkanı Mahmud Abbas ile bir araya geldi. 
     El Mülki, İsrail Dışişleri Bakanı Silvan Şalom ile görüşecek, Başbakan Ariel Şaron ve Başbakan Yardımcısı Şimon Peres tarafından da kabul edilecek. 
     Ürdün Dışişleri Bakanı'nın Silvan Şalom ile görüşmesinde, Arap-İsrail barış sürecinin önemli konuları arasında yer alan sınırlar, Filistinli mülteciler, Kudüs'ün konumu ve su kaynakları konularını ele alması bekleniyor. El Mülki'nin ayrıca İsrail cezaevlerinde bulunan 25 Ürdünlü siyasi tutuklunun serbest bırakılmasını talep edeceği belirtiliyor. 
     Ürdün, 1994'te Mısır'dan sonra İsrail ile barış anlaşmasına imza atan ikinci Arap ülkesi olmuştu. Ancak 2000'de, ikinci İntifada ile İsrail-Filistin uzlaşmazlığı nedeniyle Ürdün, Tel Aviv'deki büyükelçisini geri çekmişti. 
     
</TEXT>
</DOC>
