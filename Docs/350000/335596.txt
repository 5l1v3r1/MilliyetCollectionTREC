<DOC>
<DOCNO> 335596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo21.html </URL>
<DATE> 2005/04/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Malatyaspor ligdeki çıkışını sürdürmek istiyor 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, Akçaabat Sebatspor maçında galip gelerek çıkışlarını sürdürmek istediklerini söyledi. 
     Tanrıverdi, yaptığı açıklamada, Akçaabat Sebatspor maçının hazırlıklarını sürdürdüklerini ve cumartesi günü yapacakları maçın zorlu geçeceğini belirtti. 
     Ligdeki puan durumuna bakıldığında rakiplerinin matematiksel olarak olmasa bile küme düşmüş gibi bir görünüm verdiğini ve düşme korkusunu üzerinden atmış olarak Malatya'ya geleceğini anlatan Tanrıverdi, rakiplerinin rahat oynayacağını, böyle oynayan takımların her zaman tehlikeli olduğunu bildirdi. 
     Rakiplerini ciddiye aldıklarını ifade eden Tanrıverdi, şöyle dedi 
     ''Sakin ve rahat olup futbolumuzu ortaya koymamız, panik yapmadan oynamamız lazım. Rakibin rahatlığı bize olumsuz yansıyabilir. Biz de gol gecikince panik yapabiliriz. Bunlara dikkat edersek, inşallah kazanacağız. Kazanırsak da iyi bir skorla kazanırız. Ama tehlikesini de gözardı etmemek lazım. Galip gelerek çıkışımızı sürdürmek istiyoruz. İyi bir kadromuz var. Ligde biz orta grupta yer alıyoruz. Bizden daha maliyetli transferler yapan, daha deneyimli oyunculara sahip olan takımların üzerindeyiz.'' 
     
</TEXT>
</DOC>
