<DOC>
<DOCNO> 303135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur03.html </URL>
<DATE> 2005/01/03/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
'Kitap okuyana muz' 
</HEADLINE>
<TEXT>

     Mehmet HARBURCU - Barış DURAK DHA 

ŞANLIURFA'da ilköğretim öğrencilerine okuma alışkanlığını kazandırmak amacıyla İl Milli Eğitim Müdürlüğü'nce başlatılan kampanya kapsamında, kitap okuyan öğrencilere muz, meyva suyu ve kek dağıtılıyor. Çoğu ilk kez muzla tanışan minik öğrenciler, ikramları almak için Pazar günü okula gidip kitap okuduklarını söyledi. 
     Şanlıurfa Barosu'nun sponsorluğunda kent merkezindeki tüm ilköğretim okullarını kapsayan okuma kampanyası, Yenice Mahallesi'ndeki Ertuğrul Gazi İlköğretim Okulu'ndan başlatıldı. Okulda kitap okuyana muz, meyve suyu ve kek dağıtılacağını duyan öğrenciler, tatil olmasına rağmen pazar günü okula akın etti. Öğrenciler kendilerine dağıtılan muz, meyva suyu ve keklerle sevinirken, İl Milli Eğitim Müdürü Mehmet Küçük, böyle bir uygulamayla öğrencilere kitap okuma alışkanlığı kazandıracaklarını söyledi. 
     Kampanyanın açılış törenine katılan Baro Başkanı avukat Müslüm Akalın ve İl Milli Eğitim Müdürü Küçük ile baroya kayıtlı avukatlar, yaklaşık bin öğrenciye önce kitap, ardından da muz, meyve suyu ve kek dağıttı. Çoğu yoksul ailelere mensup olan öğrencilerden çocuğu ilk kez muzla tanıştıklarını belirtti. 
     Öğrencilerden Mehmet Saçak, ilk kez muz yediğini açıklarken, "Öğretmenlerimiz kitap okuyana muz, meyve suyu ve kek verileceğini söyledi. Ben de bu yüzden okula geldim. Hayatımda hiç muz yememiştim. Kitap okuyarak ilk kez muz yedim. Tadı çok güzelmiş'' şeklinde konuştu. 
     
</TEXT>
</DOC>
