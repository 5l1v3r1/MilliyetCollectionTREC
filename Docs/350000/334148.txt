<DOC>
<DOCNO> 334148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/ydemirkol.html </URL>
<DATE> 2005/04/17/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Çalımbay belirler 
</HEADLINE>
<TEXT>



Hafta başından bu yana Daum'un bu maçta sürpriz bir taktikle mücadele edeceği ve bunun belirleyici olduğu söyleniyor. Nasıl bir hücum hattı oluşturacağı, orta sahada neler yapacağı merak konusu. Ancak bu maçın karakterini belirleyecek olan, aslen Rıza Çalımbay'ın tutumu olacak. Onun Galatasaray derbisinden neler çıkarttığı, savunmayı nasıl organize edeceği. 
Galatasaray'ın oyunun kaderini belirleyecek futbolcularına adam markajı vermiş ve yarım pozisyonla maçı tamamlamıştı. Eğer Fenerbahçe için de aynı yolu tutarsa işi çok zor olur. Alex, Anelka, Tuncay, Nobre ve Yozgatlı'yı ya da Serhat bu yolla etkisizleştirme çabası maçı Fenerbahçe için kolay kılar. Adam adama savunma top kapıldığında oyun kurmayı zorlaştırıyor. Bunun yanı sıra rakibin sürpriz adamlar çıkarması durumunda dengesizlik yaratıyor. Fenerbahçe'de bunu yapan çok oyuncu var. Ümit Özat, Servet, Aurelio ve Luciano defansif, ama golcü ve asistçiler. Çoklu adam adama tercihi Beşiktaş'ı kendi caza sahasına hapsedip çaresiz durumlara düşürebilir. Bu durumda Fenerbahçe maçın kesin favorisi olacaktır. Ama doğru, presli bir alan oyunu baskısıyla Fenerbahçe'yi bozup hızlı kontracılarıyla avlamak yolunu seçerlerse maça ortak olabilirler. Yani oyunun kaderini Rıza Çalımbay belirleyecek. 



</TEXT>
</DOC>
