<DOC>
<DOCNO> 300589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy11.html </URL>
<DATE> 2004/12/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Zorunlu trafik sigortası primleri artırıldı 
</HEADLINE>
<TEXT>

     Karayolları motorlu araçlar zorunlu mali sorumluluk sigortası primleri, 1 Ocak 2005'ten geçerli olmak üzere yüzde 2.2 ile yüzde 9.3 oranları arasında, sigorta kapsamında kaza, yaralanma ve ölüm için verilen teminat tutarları ise yüzde 25 oranında artırıldı. 
     Hazine Müsteşarlığı'nın bağlı bulunduğu Devlet Bakanlığı'nın Karayolları Motorlu Araçlar Zorunlu Mali Sorumluluk Sigortası Tarife ve Talimatı, 1 Ocak 2005 tarihinde saat 01.00'dan geçerli olmak üzere Resmi Gazete'de yayımlandı. 
     Kararla, otomobillerin zorunlu trafik sigortası primi, 110 milyon liradan 117 milyon liraya 117 YTL çıkarıldı. 
     Sigorta primi tutarı taksiler için 430 milyon liradan 440 milyon liraya 440 YTL , kamyonetlerde 180 milyon liradan 195 milyon liraya 190 YTL çıkarıldı. 
     Minibüslerin sigorta primi yüzde 7.1 artırılarak 300 YTL, iş makinelerininki yüzde 2.2 artırılarak 95 YTL, kamyonların primi yüzde 9.3 artırılarak 295 YTL, 15-25 koltuk kapasiteli otobüslerin primi yüzde 5.1 artırılarak 373 YTL, 26 ve daha fazla koltuk kapasiteli otobüslerin primi yüzde 2.3 artırılarak 900 YTL olarak belirlendi. 
     Traktör ve römorkların primi 15 YTL düzeyinde tutuldu. Daha önce diğer araçlar olarak sınıflandırılan ve 210 milyon lira prim alınan çekici ve tankerler için 2005 yılında 295 YTL, özel amaçlı taşıtlar ve diğer taşıtlardan da 225 YTL prim alınacak. Belirlenen prim tutarlarından ilerin trafik yoğunluğuna göre indirim yapılacak. Ankara, İstanbul ve İzmir'de indirim yapılmayacak. 
     Prim tutarından Adana , Antalya, Bursa, Kocaeli ve Konya'da yüzde 10, Aydın, Balıkesir, Denizli, Eskişehir, Gaziantep, Hatay, Mersin, Kayseri, Manisa, Muğla, Sakarya ve Samsun'da yüzde 15, diğer illerde ise yüzde 20 indirim yapılacak. Hasarsızlık indirimleri ise araçlar için belirlenecek basamaklara göre yapılacak. Trafiğe ilk kez çıkan araçlar için herhangi bir indirim ya da prim artışı yapılmayan 4'üncü basamak uygulanacak. Sigorta süresi içerisinde herhangi bir tazminat ödemesi yapılmayan araçlar bir üst basamağa çıkarılacak. Tazminat ödemesi yapılanlar ise bir alt basamağa indirilecek. Buna göre beşinci basamakta olanlara yüzde 10, altıncı basamaktakilere yüzde 15, yedinci basamaktakilere ise yüzde 20 prim indirimi yapılacak. Tazminat ödemesi yapıldığı için üçüncü basamağa inenle yüzde 10, ikinci basamağa ininler yüzde 20, birinci basamağa inenler ise yüzde 40 zamlı prim ödeyecekler. 
     
     TEMİNAT TUTARLARI 

     Kaza sonucu sigorta kapsamında ödenen tazminat tutarları ise yüzde 25 oranında artırıldı. Tüm araçlar için araç başına ödenebilecek tazminat tutarı 4 milyar liradan 5 milyar liraya 5 bin YTL , kaza başına ödenecek toplam tutar ise 8 milyar liradan 10 milyar liraya 10 bin YTL çıkarıldı. 
     Araç başına ödenecek tedavi giderleri, ölüm ve sakatlanma tazminatları 40 milyar liradan 50 milyara 50 bin YTL , kaza başın ödenecek tazminatlar ise otomobil, taksi özel amaçlı taşıtlar için 250 bin YTL, minibüs ve 16-15 koltuk kapasiteli otobüsler için 850 bin YTL, diğer otobüsler için 1 milyon 300 bin YTL, motosikletler için 150 bin YTL, diğer taşıtlar için de 500 bin YTL olarak belirlendi. 
     
</TEXT>
</DOC>
