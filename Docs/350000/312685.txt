<DOC>
<DOCNO> 312685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonspo10.html </URL>
<DATE> 2005/02/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ahmet Dursun Eskisi gibi taraftarların sevdiği bir oyuncu olmak istiyorum 
</HEADLINE>
<TEXT>

     Beşiktaş'ın devre arasında yeniden kadrosuna kattığı Ahmet Dursun, eskisi gibi taraftarların sevdiği bir oyuncu olmak istediğini belirtti. 
     Ahmet Dursun, kulübün aylık çıkardığı derginin şubat sayısındaki röportajında, Beşiktaş'a döndüğü için mutlu olduğunu kaydederek, ''Eskisi gibi tribünlerin bana sevgi gösterisinde bulunmasını çok istiyorum'' dedi. 
     Tecrübeli oyuncu, bunun da kendisine bağlı olduğunu vurgulayarak, ''Formumu yakaladığım zaman bu olacak. Bunun da olacağına inanıyorum'' açıklamasını yaptı. 
     Her zaman Beşiktaş'a gelmek ve kalıcı olmak istediğini ifade eden Ahmet, ''Yeniden takıma döndüğümde ilk geldiğim günkü gibi heyecanlı değildim, ama yine de içimde heyecan vardı. Ben 25 Ocak'ta 27 yaşıma girdim. Bu nedenle transferim şimdiye kadar aldığım en güzel doğum günü hediyesi oldu. Jübilemi de Beşiktaş'ta yapmak istiyorum. Şifo Mehmet gibi olmak istiyorum. Kendisi benim her zaman örnek aldığın biri'' dedi. 
     Ahmet Dursun, siyah-beyazlı takımın yeni teknik direktörü Rıza Çalımbay ile ilgili görüşlerini de şöyle aktardı 
     ''Rıza hocayı ben Ümit Milli Takım'dan tanıyorum. Kendisi çok iyi ve her zaman başarılı bulduğum bir teknik adam. Beşiktaş'ın içinden gelmesi de büyük bir avantaj. Beşiktaş'a duyduğu sevgi ortada. Eğer gereken süre verilirse, onunla birlikte Beşiktaş'ın başarılı olacağına inanıyorum.'' 
     
</TEXT>
</DOC>
