<DOC>
<DOCNO> 309262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo24.html </URL>
<DATE> 2005/01/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Hakan Yakın Cimbom için İstanbul'da... 
</HEADLINE>
<TEXT>

     İsviçre Milli Futbol Takımı formasını giyen, Almanya Birinci Ligi "Bundesliga" takımlarından Stuttgart'ın oyuncusu Hakan Yakın, Galatasaray ile transfer görüşmesi yapmak üzere İstanbul'a geldi. 
     Atatürk Havalimanı'nda menajeri Harun Aslan tarafından karşılanan Türk asıllı oyuncu, Galatasaray ile transfer görüşmesi yapmak için geldiğini belirterek, "1 yıldır futbol oynamıyorum, ama 2-3 hafta içinde hazır olabilirim" dedi. 
     Hakan Yakın, Galatasaray ile anlaşması halinde 6 aylık bir sözleşme imzalayacağını dile getirirken, transferinin gerçekleşebilmesi için, sarı-kırmızılı yöneticilerin öncelikle kulübü Stuttgart ile anlaşması gerektiğini söyledi. 
     Tecrübeli futbolcu, daha sonra menajeri ile birlikte transfer görüşmeleri yapmak üzere Galatasaray Kulübü'nün Mecidiyeköy'deki binasına gitti. 

     
</TEXT>
</DOC>
