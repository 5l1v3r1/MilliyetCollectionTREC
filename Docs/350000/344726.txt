<DOC>
<DOCNO> 344726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/siyaset/axsiy01.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
First leydi özgürlük istedi 
</HEADLINE>
<TEXT>


ABD'nin 'first leydi'si Laura Bush da Ürdün'de Arap kadınlara seslendi. "Kadına baskı olmamasının kadın özgürlüğü anlamına gelmediğini" anlattı 

DIŞ HABERLER SERVİSİ 


ABD'nin "first leydi"si Laura Bush, çıktığı Ortadoğu gezisinin Ürdün'deki ilk durağında demokrasi ve kadın hakları konusunda mesajlar verdi. 
Davos toplantılarıyla ünlü Dünya Ekonomik Forumu'nun Arap ülkeleriyle ilgili olarak Ölü Deniz kıyısındaki turizm merkezi Shuneh'te düzenlediği konferansta konuşan Laura Bush, Ortadoğu'da kadın haklarının iyileştirilmesi yönünde atılan adımları övdü, Kuveyt'te kadınlara oy kullanma hakkı tanınmasını buna örnek gösterdi. İnsan hakları konusunda özellikle kadın özgürlüğünün çok önemli olduğunu vurgulayan First Leydi, kadına baskı olmamasının kadın özgürlüğü anlamına gelmediğini anlattı. Laura Bush, "Kadının konuşma, ibadet etme ve oy kullanma özgürlüğünden söz ediyorum" dedi. 
Laura Bush özgürlük ve demokrasinin gelişmesi açısından umut veren gelişmeler olarak Afganistan ve Irak'taki seçimlerden ve Filistin'deki yönetim değişiminden de söz etti. 

Sinek peşini bırakmadı 
Ülkesinde 3 büyük dine büyük saygı gösterildiğini ifade eden Laura Bush, gezisi sırasında Müslüman, Hıristiyan ve Musevilerce kutsal kabul edilen yerleri ziyaret edeceğini söyledi. Laura Bush, yarı dolu konferans salonundaki konuşması sırasında sık sık bir sinek tarafından rahatsız edildi ve yüzüne konan sineği eliyle kovmak zorunda kaldı. Laura Bush bugün İsrail ve Filistin'e geçecek, ardından gezinin son durağı Mısır'a gidecek. 


</TEXT>
</DOC>
