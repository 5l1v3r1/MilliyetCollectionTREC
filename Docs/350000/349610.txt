<DOC>
<DOCNO> 349610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun01.html </URL>
<DATE> 2005/06/07/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
İran, Kandil Dağı'ndaki PKK'lıları bombaladı 
</HEADLINE>
<TEXT>

     İhsan DÖRTKARDEŞ DHA 

      İRAN'ın bir bölümü Irak topraklarında bulunan Kandil Dağı'nı ve Irak sınırındaki Piranşehir kenti arasındaki bölgede kapsamlı operasyon başlattığı öne sürüldü. İran, Kandil Dağı'ndaki PKK kamplarını bombalarken, çok sayıda kişiyi örgüte yardım ve yataklık ettiği gerekçesiyle gözaltına aldığı belirtildi. 
     PKK çizgisinde Avrupa'daki Mezopotamya Haber Ajansı, İran'da Kürdistan Özgür Yaşam Partisi’ PJAK adıyla faaliyet gösteren PKK'lı teröristlere karşı kapsamlı operasyon başlattığını, operasyona helikopterlerin de buna destek verdiğini öne sürdü. PJAK adına yapılan açıklamada, İran askerlerinin Kandil Dağı ile İran'ın Piranşehir kenti arasındaki yaylaları havadan bombaladığı, aralarında sivillerin de bulunduğu bazı kişilerin yaralandığı, çadırların isabet aldığı, bazı küçükbaş hayvanların telef olduğu belirtildi. 
     Bölücübaşı Abdullah Öcalan'ın talimatı üzerine 21 Mart'taki Nevruz sırasında ilan edilen Türkiye'nin yanı sıra Suriye, Irak ve İran'ı da kapsayan Demokratik Konfederalizm’den rahatsız olan İran yönetiminin ülkesindeki Kürdistan’ adı verilen eyaletindeki Selmas, Urmiye ve Mahabad bölgelerinde sürdürülen operasyonlarda çok sayıda kişi de teröristlere yardım ve yataklık yaptığı gerekçesiyle gözaltına alındı. 
     Son dönemde İran askerlerine yönelik eylemlerini arttıran, bu nedenle Tahran yönetiminin tepkisini toplayan PKK'nın İran'daki yan örgütü PJAK'ın 17 Haziran'da İran'da yapılacak cumhurbaşkanlığı seçimlerinin protesto edilmesini sağlamak amacıyla kampanya başlattığı belirtildi. 
     
</TEXT>
</DOC>
