<DOC>
<DOCNO> 317502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun39.html </URL>
<DATE> 2005/02/22/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Filistinliyle evlenip Müslüman olan İsrailli kadının çocuk dramı... 
</HEADLINE>
<TEXT>

     Filistinliyle evlenip Müslüman olduktan sonra çocuğunu doğar doğmaz İsrailli sosyal hizmetler yetkililerine teslim etmek zorunda kalan İsrailli kadın, çocuğunu almak için hukuk mücadelesi veriyor. 
     Yediot Aharonot gazetesinin haberine göre, kadının polisle birçok kez başı derde girdi ve uyuşturucu kullandığı için çocuğuna bakamadığı belirtildi. Bu yüzden yeni doğan bebeğini Gazze Şeridi'ndeki Guş Katif Yahudi yerleşim biriminde bir aileye evlatlık vermek zorunda kalan kadın, bugün 3 yaşındaki çocuğunu almaya çalışıyor. 
     Kudüs bölgesindeki bir mahkeme, geçen yıl çocuğun, bugün Filistinli kocasıyla Beytüllahim'de yaşayan ve iki çocuğu daha olan biyolojik annesine verilmesine karar vermişti. 
     Kararın ardından Beytüllahim'deki ailesiyle yaşamaya başlayan çocuğun duygusal şok geçirdiği ve konuşma yeteneğini kaybettiği, bu durum karşısında çocuğun iyiliğini düşünen biyolojik annenin, ziyaret hakkı karşılığında çocuğu evlat edinen aileye geri gönderdiği, ancak ziyaret hakkını kullanamadığı belirtildi. 
     Bir kez daha mahkeme kapılarının yolunu tutan biyolojik anne, bu kez sürekli Filistinlilerin roket saldırısına uğrayan Guş Katif'in güvensiz olduğu ve çocuğun Beytüllahim'de daha güvende olacağını gerekçesiyle çocuğunu bir daha geri vermemek üzere almaya uğraşıyor. 
     
</TEXT>
</DOC>
