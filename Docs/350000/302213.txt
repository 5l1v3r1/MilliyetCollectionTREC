<DOC>
<DOCNO> 302213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy10.html </URL>
<DATE> 2004/12/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Yabancı dil dersi dışındaki derslerin öğretimi Türkçe olacak... 
</HEADLINE>
<TEXT>

     Milli Eğitim Bakanlığı Yabancı Dil Ağırlıklı Liseler Yönetmeliğinde Değişiklik Yapılmasına Dair Yönetmelik, Resmi Gazete'de yayımlanarak yürürlüğe girdi. 
     Buna göre, hazırlık sınıflarına alınacak öğrenci kontenjanları ile nakillere esas olacak açık kontenjanları tespit etmek ve öğrenci nakillerini değerlendirmek üzere okul müdürünün başkanlığında müdürün görevlendireceği bir müdür yardımcısı, bir rehber öğretmen, öğretmenler kurulunca seçilen bir öğretmen ve okul-aile birliğini temsilen bir veliden meydana gelen komisyon oluşturulacak. Daha önce, komisyon milli eğitim müdürü veya yardımcısı veya şube müdürü başkanlığında toplanıyordu. 
     Hazırlık sınıflarına her yıl alınacak öğrenci ve şube sayısı, okulun fiziki imkan ve donanımı, yabancı dil ve diğer branşlardaki öğretmen sayısı dikkate alınarak her şube için 30 öğrenci olmak üzere komisyonca belirlenecek. 
     Tercih ve yerleştirme kılavuzunun yayımından sonra hazırlık sınıfı kontenjanında değişiklik yapılmayacak. 
     
     YABANCI ÖĞRENCİLER 
     Bu okullara merkezi sistemle yapılan seçme ve yerleştirme sınavına göre öğrenci alınacak. Sınava başvuru ve kayıt-kabul Milli Eğitim Bakanlığı'nca yayımlanan Orta Öğretim Kurumları Öğrenci Seçme Sınavı Kılavuzu'nda kontenjan, tercih ve yerleştirme ile ilgili esaslar ise Tercih ve Yerleştirme Kılavuzu'nda belirtilecek. 
     İlköğretimin 8. sınıfındaki öğrenciler sınava başvurmak ve tercih yapmak için öğrenim gördükleri okul müdürlüklerine başvuracaklar, tercihler elektronik ortamda da yapılabilecek. 
     İlgili mevzuatlara göre Türkiye'de öğrenim görme şartlarını taşıyan yabancı uyruklu öğrenciler hakkında da diğer öğrenciler gibi işlem yapılacak. 
     Bu okullarda öğrencilik hakkını elde edenlerden yurt dışına giderek bir süre eğitim gördükten sonra yurda dönenlerin nakilleri, önceki okullarına veya nakil hükümlerine göre yapılacak. 
     Okulların hazırlık sınıflarında seviye belirleme ve 9. sınıfa devam işlemleri, Milli Eğitim Bakanlığı Orta Öğretim Kurumları Sınıf Geçme ve Sınav Yönetmeliği hükümlerine göre yapılacak. 
     Okullarda Milli Eğitim Bakanlığı'nca uygun görülen haftalık ders çizelgeleri ve öğretim programları uygulanacak. Yabancı dil dersi dışındaki derslerin öğretimi Türkçe olacak. 
     
     DENKLİĞİ TANINAN OKULLAR 
     Daha önce bu okullara devam etmemiş olup yönetmeliğin yayımı tarihinde yurt dışında öğrenim görmekte olanlardan Bakanlıkça denkliği tanınan bir okula en az iki ders yılı devam eden öğrenciler ile Kuzey Kıbrıs Türk Cumhuriyeti'nde yabancı dil ağırlıklı lise programına denk bir program uygulayan okullara bir ders yılı devam etmiş olduklarını belgelendirenlerin nakilleri, açık kontenjan bulunması durumunda yabancı dil ağırlıklı bir liseye yapılacak. 
     
</TEXT>
</DOC>
