<DOC>
<DOCNO> 308834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun30.html </URL>
<DATE> 2005/01/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Mossad'dan İran'a nükleer suçlama 
</HEADLINE>
<TEXT>

     İsrail gizli servisi Mossad'ın Başkanı Meir Dagan, nükleer silahlanma yarışında İran'dan gelecek tehdidin, yakında ''geri dönülmez'' bir noktaya ulaşacağını söyledi. 
     İsrail basınında yer alan haberlere göre Dagan, Knesset'in İsrail Parlamentosu Dış İlişkiler ve Savunma Komisyonu üyelerine, bölgede güvenlikle ilgili brifing verdi. 
     İran'ın, Uluslararası Atom Enerjisi Ajansı'nı UAEA yanıltmaya çalıştığını öne süren Mossad Başkanı, Rusya'nın da İran'da yapımı süren Buşehr nükleer reaktörüne yardımcı olduğunu kaydetti. 
     ''Nükleer silah yarışında İran'dan gelecek tehdit yakında geri dönülmez noktaya ulaşacak'' diyen Dagan'ın, İran'ı, İsrail topraklarında saldırı için Hizbullah'ı cesaretlendirmek ve Filistinli örgütlere yardım sağlamakla suçladığı öne sürüldü. 
     
     MAARİV'İN İDDİASI- 
     Öte yandan, İsrail'de İbranice yayımlanan Maariv gazetesi, İran'ın ''İsrail ve Filistin uzlaşmasını torpillemek için her şeyi yapma'' kararı aldığını öne sürdü. 
     Gazete, Batı Şeria ve Gazze'de görece sükunet başladığından bu yana, İran yanlısı olmakla suçladığı Hizbullah militanlarının saldırılarını başlatmak amacıyla bölgeye akın ettiğini de savundu. 
     İsrail Başbakan Yardımcısı Şimon Peres ise Maariv'in bu iddialarıyla ilgili değerlendirmede, İran'ı ''Ortadoğu'daki başlıca sorun'' olarak niteledi ve İran'ın bölgede ''terörizmin merkezi'' olduğunu iddia etti. 
     Peres, İran'ın İsrail-Filistin ateşkesini önlemek amacıyla, terör saldırılarını kışkırtma yollarını aradığını söyledi. 
     
</TEXT>
</DOC>
