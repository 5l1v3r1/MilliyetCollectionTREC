<DOC>
<DOCNO> 318491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun33.html </URL>
<DATE> 2005/02/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Schröder Ortadoğu'da tarihi fırsat yakalandı... 
</HEADLINE>
<TEXT>

     Almanya Başbakanı Gerhard Schröder, Ortadoğu barış sürecinin geliştirilmesi konusunda tarihi fırsat yakalandığına inandıklarını söyledi. 
     Schröder, bugün başkent Berlin'de Ürdün Kralı Abdullah ile biraraya geldi. Schröder, görüşmeden sonra Kral Abdullah ile düzenlediği ortak basın toplantısında, ikili ekonomik ilişkilerin yanı sıra ağırlıklı olarak Ortadoğu sorununu ve Irak'taki durumu ele aldıklarını belirterek, ''Ortadoğu barış sürecinin geliştirilmesi konusunda tarihi fırsat yakalandığına inanıyoruz'' dedi. 
     Gerhard Schröder, Ortadoğu sorununun çözümü konusunda ABD Başkanı George Bush'un çaba harcamaya kararlı olmasından büyük mutluluk duyduğunu kaydetti. 
     Irak'taki seçimlerin demokrasinin yerleşmesi ve istikrarın sağlanması açısından çok önemli olduğunu ifade eden Schröder, Irak halkının kendi kaderini tayin etmesini istediklerini söyledi. 
     Schröder, İran'la nükleer programı konusunda sürdürülen görüşmelerle ilgili bir soru üzerine de ''İran'ın ikna edilmesi gerekiyor. Bu hedefe müzakerelerle ulaşmak istiyoruz. Sürdürdüğümüz müzakerelerin Kral Abdullah tarafından da desteklenmesinden memnun oldum'' dedi. 
     Kral Abdullah da Ortadoğu sorunuyla ilgili olarak ilerleme sağlanması konusunda iyimser olduklarını belirterek, Almanya'ya sorunun çözümü için harcadığı çabalardan dolayı teşekkür etti. Kral Abdullah, bu konuda ABD'den ne gibi beklentilerinin olduğu sorusuna, her ülkenin istediği şekilde sorunun çözümüne katkı sağlayabileceği, ancak bu konuda ABD ile Avrupa'nın işbirliği yaptığı ölçüde başarılı olunacağı yanıtını verdi. 
     Avrupa turunun çok olumlu geçtiğini ifade eden Abdullah, görüşmelerinde ağırlıklı olarak Ortadoğu sorunuyla Irak'ın geleceğini ele aldığını, bu konularda neler yapılabileceği konusunda görüş alışverişinde bulunduğunu kaydetti. 
     
</TEXT>
</DOC>
