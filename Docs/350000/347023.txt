<DOC>
<DOCNO> 347023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/guncel/gun08.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İki önemli deneme kitabı 
</HEADLINE>
<TEXT>



"Yazarın Yalnızlık Burcu" ve "Yaklaşma Çabası", eşzamanlı yayımlanan 2 deneme kitabı. Her ikisi de edebiyat eleştirmeni olan isimlerce yazılan kitapların deneme türünde olması tesadüf değil. Yazarlar, söz birliği etmişçesine duygudan yalıtılmış eleştiri anlayışından uzak durmuş. 
Semih Gümüş, edebiyatı deneme türüyle destekleyerek ve besleyerek ele alıp duygudan yalıtılmış bir eleştiri anlayışından uzak durduğunu söylüyor. Gümüş, "Yazarın Yalnızlık Burcu"nda seçtiği konu başlıklarını edebiyat tarihinin eserlerinden örnekler ve yazarlardan alıntılarla açıklıyor. Hemen her okuru kaygılandıran "Önce ne okumalıyım " sorusu, Semih Gümüş için bir yazı konusu. Klasikleri okuma 'sorumluluğu'ndan bahseden Gümüş, klasikleri çoğu kez bir tür görev bilinciyle okuduğumuzu söylüyor. Bu arada Italo Calvino'dan destek alıyor "Bir kişi kendini yetiştirmek üzere ne kadar çok okursa okusun, hep okuyamadığı yığınla temel kitap kalır geride." 
Dil konusundaki çalışmalarıyla tanıdığımız Necmiye Alpay da şairler ve şiir ile son dönemde yayımlanan romanlar hakkında yazdığı yazılar ile 'türlerarası' olarak nitelendirilebilecek metinlere ilişkin değerlendirmelerini topladığı kitabının girişinde, sanatın büyükler tarafından oynanan bir oyun olduğundan söz ediyor. Ve kendisi de oyunlu metinler kuruyor üzerinde çalıştığı konu başlığını kitabı, başka başlıklar ve kitaplarla birlikte ele alıyor ve böylelikle okuyanın ilgisini canlı tutuyor. Mesela, son dönemde yayımlanan ilk kitapların pek çoğunun aslında şair olan isimlerce yazıldığından bahsederken, diğer taraftan da şair olmayan, fakat şiirsel bir romana imza atmış isimlerden de söz ediyor. 


</TEXT>
</DOC>
