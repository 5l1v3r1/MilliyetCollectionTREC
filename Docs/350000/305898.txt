<DOC>
<DOCNO> 305898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur34.html </URL>
<DATE> 2005/01/12/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Hizbullahçı, komutanın ziyaretinden 10 dakika önce yakalandı 
</HEADLINE>
<TEXT>

     Zafer SAMANCI KONYA, DHA 

GAZİANTEP Emniyet Müdürlüğü'nce 1999 yılından bu yana aranan Hizbullah terör örgütü üyesi 28 yaşındaki Mehmet Semih Arıkan, önceki gün Jandarma Genel Komutanı Orgeneral Fevzi Türkeri'nin Konya Valisi Ahmet Kayhan'ı ziyaretinden 10 dakika önce valilik binası önünde polisin hareketlerinden şüphelenmesi üzerine yakalandı. Valilik önünde bulunmasının tesadüf olduğunu iddia eden Arıkan, suikast amacının olmadığını, kente yakınlarını ziyarete geldiğini söyledi. 
     Konya Valiliği önüne önceki gün saat 13.00 sıralarında gelen Mehmet Semih Arıkan, şüpheli hareketleri nedeniyle polislerin dikkatini çekti. Farkedildiğini sanan Arıkan, bina önünden uzaklaşmak istedi. Bu sırada Asayiş Şube Müdürlüğüne bağlı ekipler tarafından gözaltına alınan Arıkan'ın yapılan genel bilgi taramasında Hizbullah terör örgütü üyesi olduğu gerekçesiyle 1999 yılından bu yana Gaziantep Emniyet Müdürlüğü tarafından arandığı ortaya çıktı. 
     
     GÜVENLİK ÖNLEMLERİ ARTIRILDI 

     Arıkan'ın, Konya'da bulunan Jandarma Genel Komutanı Orgeneral Fevzi Türkeri'nin ziyaretinden 10 dakika önce Valilik binası önünde yakalanması polisi alarma geçirdi. 
     Mehmet Semih Arıkan'ın yakalanmasından sonra harekete geçen Konya polisi, çevrede bulunanları uzaklaştırdı. Güvenlik önlemlerini iki katına çıkartıp, özel harekat biriminden keskin nişancıları koruma çemberine dahil eden Konya polisi, Orgeneral Türkeri Konya'dan ayrılana kadar kadar önlemlerini sürdürdü. 
     
     KEŞİF GRUBUNDAYDI 

     Terörle Mücadele Şubesi tarafından gözaltında tutulan Mehmet Semih Arıkan'ın yapılan sorgulamasında 10 gün önce Konya'ya geldiği öğrenildi. 
     Hizbullah örgütünde keşif grubu içinde yer aldığı öğrenilen Arıkan ifadesinde Gaziantep'te gizlendiğini, Konya'ya ise yakınlarını ziyarete geldiğini, Orgeneral Türkeri'nin ziyaretinden habersiz olduğunu, tesadüfen valilik binası etrafında dolaştığını söyledi. 1995 yılında örgüte katılan ve 1999 yılından bu yana polis tarafından aranan Arıkan'ın hangi eylemlerde yer aldığı araştırılıyor. 
     
     PİŞMANIM 

     Hizbullahçı Mehmet Semih Arıkan sorgulaması bittikten sonra dün sabah saatlerinde adliyeye sevkedildi. Savcıya ifade vermek için geniş güvenlik önlemleri altında adliye getirilen Arıkan basın mensuplarının, Hizbullah Terör Örgütü ile ilginiz var mı ' sorusuna, "Evet Hizbullah üyesiyim ama pişmanım'' yanıtını verdi. 
     Jandarma Genel Komutanı Orgeneral Fevzi Türker'in ziyareti öncesi valilik önünde yakalanması konusunda kendisine yöneltilen Suikast mi Yoksa keşif için mi valilik binası önünde dolaşıyordunuz ' sorusuna Arıkan, "Ben Konya'ya yakınlarımı ziyaret için gelmiştim. Orada bulunmam tesadüftü'' karşılığını verdi. 
     Hizbullahçı Arıkan'ın yakınları da adliye binasına geldi. Polis yakınlarını da takibe aldı. 

     
</TEXT>
</DOC>
