<DOC>
<DOCNO> 311329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko27.html </URL>
<DATE> 2005/02/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İflas eden havayolu şirketinde çalışanlar düşük maaşı kabul etti 
</HEADLINE>
<TEXT>

     ABD'nin müflis havayolu şirketi United Airlines'ın UAL pilot ve uçuş personeli, firmanın iflastan kurtarılması için maaşlarında indirim yapılmasını kabul ettiler. 
     İki yıldır müflis olarak faaliyet gösteren şirketin yetkililerinden Jean Medina, çalışanların maaşlarında indirime yol açacak ve 2009'a kadar yılda 310 milyon dolar tasarruf sağlayacak anlaşmanın taraflarca onaylandığını belirtti. 
     Medina, iflas davasına bakan yargıcın da anlaşmayı onayladığını ve ayrıca uçakların bakımını yapan teknisyenlerin maaşlarında 4 ay indirim yapılmasına ve teknisyenlerin grevinin yasal olmadığına karar verdiğini kaydetti. 
     Yargıcın kararı uyarınca, teknisyenlerin de maaşlarından 4 ay süreyle ayda yüzde 9,8 oranında kesinti yapılacak. 
     Pilot ve uçuş personelinin maaşlarından 2009 da dahil olmak üzere 5 yıl boyunca yapılacak kesinti, aylık yüzde 12 ila yüzde 9,5 olacak. 
     Pilot ve uçuş personelinin bağlı olduğu sendikada yapılan oylamada pilotların yüzde 75,5'i uçuş personelinin de yüzde 56'sı çalıştıkları şirketin iflastan kurtulması için maaşlarında indirim yapılmasına evet dedi. 
     Maaş indirimiyle pilotlarınkinden yılda 180 milyon dolar, uçuş personelininkinden de 131 milyon dolar tasarruf sağlanacak. 
     
</TEXT>
</DOC>
