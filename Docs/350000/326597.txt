<DOC>
<DOCNO> 326597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun31.html </URL>
<DATE> 2005/03/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
AKP'den 'Irak'ta isyancı sayısını Türkiye artırdı'ya yanıt 
</HEADLINE>
<TEXT>

     AK Parti Genel Başkan Yardımcısı Murat Mercan, ABD Savunma Bakanı Donald Rumsfeld'in Türkiye'nin kuzey cephesine izin vermemesi yüzünden bugün Irak'ta isyancı sorununun büyük olduğu yönündeki sözleri için ''olgunlaşmamış bir tutum'' ifadesini kullandı. 
     Washington'da Amerikan Enterprise Institute AEI adlı düşünce kuruluşunun düzenlediği bir panele katılan, bugün de ABD'de C-Span televizyonunda izleyicilerin telefonla yönelttiği soruları yanıtlayan Mercan, Rumsfeld'in eleştirisinin hatırlatılması üzerine Türkiye'nin Irak Savaşı'ndaki katkısını anlattı. 
     Mercan, dün yapılan AEI panelinde, ABD'nin eski savunma bakan yardımcılarından ve Pentagon'un eski savunma politikası kurulu üyesi Richard Perle'in, Rumsfeld'in sözlerini haksız bulduğunu hatırlattı. Perle, Türkiye'nin tutumunun, taktik olarak ABD'nin işine yaradığını söylemişti. 
     Murat Mercan, savaş başladıktan sonra Türkiye'nin ABD'ye hava sahasını açtığını ve TBMM'den, ABD'nin işini kolaylaştıracak ikinci bir tezkere geçirdiğini, ancak ABD'nin bundan faydalanmadığını kaydetti. Mercan, ''Türkiye, Irak Savaşı'nda çok katkıda bulundu. Bulunduğumuz katkı belki sadece İngiltere ve Kuveyt'ten azdır. Türkiye'nin isyancı sayısını artırdığını söylemek hiç olgunlaşmamış bir tutum'' dedi. 
     Bir başka katılımcının, ''Irak Savaşı'nda neden sizden istediğimizi yapmadınız '' sorusuna Mercan, ''Biz demokratik bir ülkeyiz. Topraklarımızdaki her askeri faaliyet TBMM'ye gider'' yanıtını verdi. 
     Türkiye'deki Amerikan karşıtlığına ilişkin sorular üzerine Mercan, Türk insanının hiçbir zaman Amerikan karşıtı olmadığını, bazı politikalarda ABD ile aynı fikri paylaşmayanların bulunabileceğini, ancak bu durumun, Amerikan bankaları ve şirketlerinin Türkiye'deki varlığını etkilemediğini, Türklerin çocuklarını ABD'ye okutmaya gönderdiğini anlattı. 
     Bir katılımcının, Türkiye-Rusya ilişkilerini sorması üzerine Mercan, Rusya'nın, Türkiye'nin komşusu olduğunu ve ilişkilerin ekonomik temele dayandığını kaydetti. 
     
     ERMENİSTAN İLE İLİŞKİLER 
     Başka bir katılımcı, Rusya kadar Ermenistan'ın da Türkiye'nin komşusu olduğunu hatırlatmasına karşılık Mercan, Ermenistan'ın fakir bir ülke olduğunu ve Türkiye'de çalışan 40 bin Ermeni bulunduğunu hatırlatarak, Ermeni diyasporasının, Türk-Ermeni ilişkilerini geliştirecek tutum içine girmesini tavsiye etti. 
     Mercan, Başbakan Recep Tayyip Erdoğan ve muhalefetteki CHP Genel Başkanı Deniz Baykal'ın ortak açıklama yaparak Türkiye'nin bütün arşivlerini açma kararlılığı sergilediğini, ancak Ermenilerin bunu reddettiğini hatırlattı. 
     Murat Mercan, olanların ''soykırım'' olarak nitelenemeyeceğini ve geçmişteki olayları adlandırmanın politikacıların işi olmadığını söyledi. 
     
     BAŞBAKAN MAYISTA ABD'Yİ ZİYARET ETMEYİ PLANLIYOR 
     Mercan, Başbakan Erdoğan'ın mayıs ayında ABD'ye geleceği yönündeki haberlerin hatırlatılması üzerine, Erdoğan'ın, kızının mezuniyet töreni için mayısta California'yı ziyaret etmeyi planladığını kaydetti. ABD Başkanı George Bush ile bir görüşme olup olmayacağı sorusuna karşılık Mercan, ''Başbakan'ın programının detaylarını gerçekten bilmiyorum'' yanıtını verdi. 
     Murat Mercan, oturumun bitmesinden sonra, kendisinden sonra aynı programa katılacak olan Yunanistan Dışişleri Bakanı Petros Molivyatis ile el sıkıştı ve bir süre sohbet etti. Molivyatis bugün, ABD Dışişleri Bakanı Condoleezza Rice ile biraraya gelecek. 
     
</TEXT>
</DOC>
