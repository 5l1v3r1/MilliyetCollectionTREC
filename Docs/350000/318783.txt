<DOC>
<DOCNO> 318783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/yazar/dundar.html </URL>
<DATE> 2005/02/26/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Sebze çorbası ile meyve salatası 
</HEADLINE>
<TEXT>


Avustralya'da 116 dinden, 180 ayrı dil konuşan, 200 millet bir arada yaşıyor. Eskiden bu kadar renkli olmakla övünen Amerika, Avrupa'da ırkçılık başladı. 
Peki Avustralya bunca farklılığı bir arada tutmayı nasıl başarıyor 
İşte mucize formül 
ABD bir sebze çorbasıydı Farklı sebzeler bir kaba kondu, haşlanıp çorba pişirildi. Bu çorbada hepsinin tadı var, ama tadı verenler tatsızlaştı. Avustralya bir meyve salatası Burada da 200 çeşit meyve bir kapta... Ama her biri kendi tadını koruyor. Ve bu tatların buluşmasından nefis bir salata doğuyor. 

Hak ve sorumluluk 
Aslında 1970'lerin sonuna dek Avustralya da "çorba"ymış. "Tek dil, tek kültür" dayatılmış. Sonra göçmenler ağırlık koymuş politikaya... Ve 80'lerde çokkültürlülük politikasına geçilmiş. 
Avustralya Çokkültürlülük Vakfı'nın Başkanı Kıbrıslı Bülent Hassan Dellal çokkültürlülüğü "haklar ve sorumluluklar" diye özetliyor 
"Burada herkesin kendi kültürünü dilediğince yaşayıp geliştirme hakkı var. Kendi dilinde eğitim görmekte, kendi dilinde TV, gazete izlemekte özgür... Ama yurttaş olarak ülkesine karşı sorumluluklarını yerine getirmek şartıyla... Bu ikisinden biri aksarsa, sistem çöker". 
Bu formülün üzerine titriyorlar. "Farklılık işletmesi" bir bilim dalı... 
Hükümet, farklılığı ink r bir yana, onu zenginlik olarak görüp destekliyor. Göçmenlerin faaliyetlerine maddi katkı sağlıyor. Onları karar sürecine katıyor. SBS radyo kanalı ile her dilde yayın yapıyor. Dil bilmeyenlere doktorda, mahkemede tercüman sağlıyor. Başörtüsü -başkalarını zorlamama koşuluyla- serbest... Bir suçlu yakalandığında polisin "Türk asıllı" ya da "Ermeni terörist" gibi genelleyici ifadeler kullanması yasak. "Göçmenlere kendilerini evinde hissettirecek her şeyi sağlıyoruz" diyor Dellal. O yüzden dönüş eğilimi yok denecek kadar az. 
Türk milli takımı maça geldiğinde, Türkiyeliler onları Avustralya ve Türk bayraklarıyla karşılamış. Dellal, "Bu Avrupa'da olmaz. Zorla da yaptıramazsınız" diyor. 

Türk ve Yunanlı 
Resmi Çokkültürlülük İşleri Ofisi'nin Başkanı Yunan asıllı George Lekakis. Yardımcısı ise bir Türk Hakan Akyol. 
20 yıldır birlikte çalışıyorlar. Lekakis yine maçtan örnek veriyor 
"98 dünya elemesinde İran'la oynarken bambaşka ülkelerden 90 bin göçmen 'Avustralya' diye bağırdı. Gerçi maçı kaybettik, ama kazanan bizdik". Bunu devletin yurttaşlar arasında ayrım yapmamasına bağlıyor. 
"Çocukları arasında ayrım yapmayan bir anne gibi. Ayırırsan onun da tavrı değişir. 'Sen bana saygı göstermiyorsun, ben evden ayrılacağım' der. Biz herkesi kararlara ortak ediyoruz. Bu katılım, onları ülkelerine daha sadık hale getiriyor." 

Avustralya'nın 11 Eylül'ü 
Sorunlar var tabii... Ama Avrupa ve ABD'deki kadar büyük değil... 
2002'de Bali'de tatil yapan 80 Avustralyalı bir bombalı saldırıda öldü. Bu, "Avustralya'nın 11 Eylülü"ydü. Ama saldırganların Müslüman olması, Hollanda'da olduğu gibi cami saldırılarına yol açmadı. Ne ibadet özgürlüğü engellendi, ne işkence başladı. 
Saldırı sırasında Emniyet'te kültürel danışman olarak çalışan Dellal, "Hemen cemaat liderlerini, hükümet görevlilerini, polisi topladık. El ele atlattık" diyor. O günden sonra dinler arası diyaloğa özellikle ağırlık verilmiş. 
"Çokkültürlülük bizi birleştirmiyor, bölüyor" diyenler, Asyalı nüfusun hızla büyümesinden rahatsız olanlar, yeni gelenlere diş bileyenler de var. Ama ırkçı Tek Millet Partisi ilgi görmeyip kapandı. 

YARIN Madalyonun öbür yüzü 



</TEXT>
</DOC>
