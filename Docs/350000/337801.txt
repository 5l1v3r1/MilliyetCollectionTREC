<DOC>
<DOCNO> 337801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy26.html </URL>
<DATE> 2005/04/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
ABD üst düzey yetkilisi Kennedy Ankara'ya gelecek 
</HEADLINE>
<TEXT>

     ABD'nin Avrupa ve Avrasya işlerinden sorumlu Dışişleri Bakan yardımcılığında üst düzey yetkili Laura Kennedy, gelecek hafta Ankara'da bir dizi görüşme yapacak. 
     Edinilen bilgiye göre, programında bir değişiklik olmaması durumunda, Kennedy çıktığı bölge turu çerçevesinde 2-4 Mayıs'ta Ankara'da temaslarda bulunacak. 
     Kennedy'nin, Dışişleri Bakanlığı Müsteşarı Ali Tuygan, Müsteşar Yardımcısı Ertuğrul Apakan ve MGK Genel Sekreteri Yiğit Alpoğan ile bir araya gelmesi öngörülüyor. Kaynaklar, Kennedy'nin Ankara programına ilişkin çalışmaların sürdüğünü belirttiler. 
     ABD Dışişleri Bakanlığı sözcüsü Adam Ereli yaptığı açıklamada, Kennedy'nin Ankara, Atina, Lefkoşa, Brüksel ve Londra'yı kapsayan bölge turuna çıkacağını duyurmuş ve ziyaretin amacının, Kıbrıs'ta çözüm yönünde ilerlemeye ilişkin taraflarla danışmalarda bulunmak ve ikili meseleleri tartışmak olduğunu kaydetmişti. 
     Kennedy, Ocak ayında Türkiye, ABD ve Irak arasında Ankara'da yapılan Irak'taki terör örgütü unsurlarının temizlenmesine yönelik üçlü güvenlik toplantısında da ABD heyetine başkanlık etmişti. 
     
</TEXT>
</DOC>
