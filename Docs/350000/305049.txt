<DOC>
<DOCNO> 305049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun17.html </URL>
<DATE> 2005/01/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hem yardım edip hem de tatil yapabilirsiniz .. 
</HEADLINE>
<TEXT>

     Güney Asya'yı vuran tarihin en büyük tsunami felaketinde yaralar sarılmaya çalışılırken, bir tur operatörü bölgeye yardım yapmak isteyenler için farklı bir seçenek sunuyor. Yeni Zelandalı bir tur operatörü felaketten büyük ölçüde etkilenen Sri Lanka'nın yeniden imarına yardım etmek isteyenlere, turistik geziyle birlikte yardım çalışmalarına da katılabilecekleri bir tur düzenlediğini açıkladı. 
     Yeni Zelanda'daki bir seyahat acentesi, müşterilerine sıra dışı tatil önerisi sundu ''hem gezelim, hem yardım edelim''... 
     Merkezi Auckland'da bulunan acente, 25 kişi için, 26 Aralık'taki tsunami felaketinin vurduğu Sri Lanka'da 5 gün gezi, en az 4 gün de bir balıkçı köyünün yeniden inşasında çalışma seçeneği sundu. 
     ''World Discovery Tours'' şirketinin müdürü Stephen Greenfield, kar amacı güdülmeyen geziye katılacakların Sri Lanka'nın başkenti Kolombo'nun güneyinde bulunan Kalutara'daki Paiyagala balıkçı köyünün yeniden yapımına yardımcı olacaklarını söyledi. 
     Greenfield, ilk projenin başarılı olması halinde, acentenin yıl boyunca benzer turlar düzenleyeceğini belirtti. 
     Sri Lanka deniz kuvvetlerinin, projenin uygulanması süresince ulaşım ve malzeme yardımında bulunacağı kaydedildi. 
     20 Ocak'ta başlayacak ilk tur için şu ana kadar 50 kişinin başvurduğu belirtildi. 
     Turu düzenleyen World Discovery adlı tur operatörünün başkanı Stephen Greenfield, ''birçok insanın kontrolsüz bir şekilde veya nereye gittiğini bilmeden para yardımında bulunmaktan daha fazlasını yapmak istediğini'' söyledi. 
     
</TEXT>
</DOC>
