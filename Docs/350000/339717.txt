<DOC>
<DOCNO> 339717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/guncel/axgun01.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Her şeyimi kaybettim' 
</HEADLINE>
<TEXT>


Dinç Bilgin, Sabah'ın satışını "Borcun kapatılmasının mümkün hale gelmesi" olarak değerlendirdi ve şirketlerinin Etibank'tan kullandığı kredilerin yüzde 100 güvence altında olduğunu bildirdi... 

EKONOMİ SERVİSİ 

Sabah gazetesinin kurucusu ve TMSF'ye devredilen Etibank'ın eski sahibi Dinç Bilgin, TMSF ile Merkez Grubu arasında yapılan protokol ile şirketlerinin Etibank'tan kullandığı kredilerin, artık aksi söylenmeyecek bir düzeyde yüzde 100'ün üzerinde güvence altında olduğunu bildirdi. 
Bilgin, yaptığı yazılı açıklamada, önceki gün TMSF ile anlaşmaya varılarak kamuoyuna duyurulan, Sabah gazetesi ve atv'nin Turgay Ciner'e satışını içeren anlaşmanın kendi açısından anlamını, "Borcun kapatılmasının mümkün hale gelmesi" olarak açıkladı. Bilgin, açıklamasında şu ifadelere yer verdi 

'Banka beni batırdı' 
"31 aylık bir banka sahipliği sürecinden sonra başta özgürlüğüm, her şeyimi kaybettim. Özelleştirmeden, kendi kaynaklarımı zorlayarak kamuya ödediğim çok yüksek paralarla, yaşaması mümkün olmadığını ve benim bir maceraya itildiğimi sonradan öğrendiğim bir banka aldım. Nitekim bu banka 31 ayda geldiği yere, yani kamuya beni batırarak geri döndü." 
Üzerindeki "haksız ve ağır suçlamalar" karşısında tek çözüm yolunun kendisinden talep edilen meblağın ödenmesi ve kurduğu basın grubunun çalışması olduğunu dile getiren Bilgin, şöyle devam etti 
"Etibank'a grup şirketlerimin değersizliği ve yüksek riskleri gerekçesiyle el konulduğu ilk günden itibaren, bunun aksini ispat edebilmek için insanüstü bir gayretle grubumun faaliyetlerini sürdürüp büyük emeklerle kurduğum bu varlıkların yüksek değerlerini korumaya çalıştım. Uğradığım haksızlıkları anlatmak için, yönetiminde bulunduğum basın gücünü de bir tek gün bile kullanmadım. Bu bile yanlış anlaşıldı. Suskunluk, uğradığım haksızlıklar karşısında yargıya gitmemek ise suçlamaları kabullenmek gibi yorumlandı." 
Açıklamasında Turgay Ciner'den "kara gün dostum" diye söz eden Bilgin, "Basın grubum da artık emin ellerde her türlü tehdit ve tehlikeden uzak, yeni bir kan ve heyecanla yoluna devam ediyor" dedi. 


</TEXT>
</DOC>
