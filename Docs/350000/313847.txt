<DOC>
<DOCNO> 313847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy17.html </URL>
<DATE> 2005/02/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Erdoğan Maldivler'de Türkiye olarak, Türk halkı olarak yanınızdayız 
</HEADLINE>
<TEXT>

     Başbakan Recep Tayyip Erdoğan, bundan sonraki süreçte kısa, orta ve uzun vadeli olarak Güney Asya'da yaşanan felaketin yaralarını bir an önce sarmanın herkesin görevi olduğunu ifade ederek, ''Bizler Türkiye olarak, Türk halkı olarak yanınızdayız'' dedi. 
     Erdoğan, Güney Asya ziyaretinin 4'üncü gününde Maldiv Adaları'nda temaslarda bulundu. 
     Başbakan Erdoğan, Male Uluslararası Havaalanı'nda düzenlediği basın toplantısında, temaslarının sadece şahsının değil, 70 milyon Türk halkının temasları olduğunu belirterek, Türk halkının tsunami felaketin yaşandığı andan itibaren bölge halkının yanında olduğunu söyledi. 
     Önce Açe'yi, ardından Malezya'yı ve Tayland'ı ziyaret ettiklerini ifade eden Erdoğan, bu ülkelerde devlet, hükümet başkanları ve diğer yetkililerle görüşme fırsatı bulduğunu belirtti. Şimdi de Maldiv Adaları'nı ziyaret ettiğini dile getiren Erdoğan, havaalanının VİP salonunda görüştüğü Maldiv Cumhurbaşkanı ile akşam da biraraya geleceklerini, başbaşa ve heyetlerarası görüşmelerde detayları ele alacaklarını kaydetti. 
     Maldiv Adaları'nın fiziki yapısı itibariyle çok farklı güzelliklere sahip olduğunu dile getiren Erdoğan, uçma koşullarının zor olduğu Maldiv Adaları'nı uçakla gezerek, felaketin adaları nasıl böldüğünü, izlerinin ne denli açık ve net olduğunu gördüklerini kaydetti. Erdoğan, ''Bundan sonraki süreçte kısa, orta ve uzun vadeli olarak bu felaketin yaralarını bir an önce sarmak hepimizin görevi. Bizler Türkiye olarak, Türk halkı olarak yanınızdayız'' dedi. 
     Erdoğan, bunun nasıl ve ne şekilde olacağını, geziye katılan bakanların, buradaki ilgili bakanlarla bu akşam görüşeceklerini söyledi. 
     Başbakan Erdoğan, tüm Maldiv halkına başsağlığı ve sabırlar diledi. 
     
     SORULAR 
     Erdoğan, daha sonra yabancı gazetecilerin sorularını yanıtladı. 
     Felaketten hemen sonra Türkiye Cumhuriyeti'nin Maldiv Adaları'na 100 bin Dolar gönderdiğini anımsatarak, ''Bundan sonra Maldiv'in inşası için ne tür yardımlar düşünüyorsunuz '' diye soran bir gazeteciye, Erdoğan, ''Bu akşam yapacağımız görüşmeler ve döner dönmez Bakanlar Kurulu'nda yapacağımız değerlendirmelerle gerek ayni, gerek nakdi olarak ne gibi yardımlar yapabileceğimizi belirleyeceğiz ve hemen süratle burada yapacağımız yardımı siz kardeşlerimize intikal ettireceğiz'' karşılığını verdi. 
     Türkiye ile Maldiv Adaları arasındaki ticaret ilişkilerinin görüşülüp görüşülmeyeceği sorusunu yanıtlarken de Erdoğan, Türkiye adına Maldiv Adaları'nın ilk defa başbakan düzeyinde ziyaret edildiğini belirterek, şunları söyledi 
     ''Aramızdaki ekonomik, ticari ilişkilerin kayda değer hiçbir yanı yoktur. Geleceğe yönelik bu tür adımların atılmasını arzu ediyoruz. Siyasi noktada aramızda herhangi bir sorun yok. İslam Konferansı Örgütü İKÖ Genel Sekreterliği seçiminde de Maldiv halkı, adayımıza destek vermek suretiyle gerçekten çok çok kadirşinaslık göstermiştir. Bundan dolayı da kendilerine ayrıca şahsım ve milletim adına teşekkür ederim. Üzerimize düşeni bizler bu süreçte azami ölçüde yapmaya gayret edeceğiz.'' 
     
     ''YARDIMIMIZI DEVAM ETTİRMEK İSTİYORUZ'' 
     Bölgeye yardım açısından, en hızlı şekilde cevap veren Türkiye'nin gelecekteki yardımlarla ilgili neler planladığını soran gazeteciye de Erdoğan, Maldiv Adaları Eğitim Bakanı ile de bu konuları konuştuklarını anımsattı. Burada konut ve okul açısından sıkıntılar olduğunu belirten Erdoğan, ''Bunun dışındaki sıkıntıların neler olduğunu Sayın Cumhurbaşkanı'ndan bu akşam dinleyeceğiz. Aydınlanma burada ayrı bir sorun. Adalarda jeneratörler vasıtasıyla bu yapılıyor. Bu konuda neler yapabiliriz, bunları konuşacağız. Acil olanları kısa, orta, uzun vadeli olarak bir takvime bağlayıp... Kısa sürede herşeyi bitirmek istemiyoruz, belli bir süreye bunu yayıp, yardımımızı sürekli devam ettirmek istiyoruz'' diye konuştu. 
     Başbakan Erdoğan, Türkiye'nin daha önce Maldivli öğrencilere burs verdiği anımsatılarak, eğitim alanında buraya ne gibi yardımlarda bulunabilecekleri sorusunu da, ''Bunları akşam Sayın Cumhurbaşkanı'ndan duyar dinlersek, bu konuda da adımlar atarız. Bu çok fazla sayıda bir şey değildi. 2 öğrenciye verilen burstu. Bunları konuşuruz, çok daha farklı sayılara çıkarabiliriz'' şeklinde yanıtladı. 
     Öte yandan, Başbakan Erdoğan, beraberindeki heyet ve Maldivli yetkililerle birlikte, Maldiv Adaları üzerinde uçakla bir gezinti yaptı ve felaketin boyutlarını inceledi. 
     Uçağın kalkışından önce, uçağın hoparlörlerinden dua okundu. 
     
</TEXT>
</DOC>
