<DOC>
<DOCNO> 306283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/dunya/axdun01.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
2 - Le Pen Nazi işgali insanlık dışı değildi 
</HEADLINE>
<TEXT>


Aşırı sağcı Fransız lider, 2. Dünya Savaşı sırasındaki Nazi işgalinin 'dikkate değer şekilde insanlık dışı olmadığını' söyleyince, Fransa ayağa kalktı 

DIŞ HABERLER SERVİSİ 


Daha önce Nazilerin Yahudi soykırımını tarihteki "bir detay" olarak nitelendiren Fransız aşırı sağcı lider Jean - Marie Le Pen, son olarak 2. Dünya Savaşı sırasında Fransa'nın Nazi orduları tarafından işgal edilmesinin "dikkate değer bir şekilde insanlık dışı ve zalimane" olmadığını söyledi. 
Yabancı düşmanı Ulusal Cephe Partisi'nin lideri olan Le Pen, aşırı sağcı Rivarol gazetesinin 7 Ocak tarihli sayısında yer alan röportajında, "Ülkemizi yalnızca Avrupa Birliği AB ve küreselleşme belalarından değil, aynı zamanda Fransa'nın tarihi hakkındaki yalanlardan kurtarmamız gerekiyor" dedi. Aşırı sağcı lider, "İşgal sırasında 550 bin kilometrekarelik bir ülkede kaçınılmaz olarak bazı falsolar yapılsa da, Fransa'daki Alman işgali dikkate değer bir şekilde insanlık dışı değildi" diye konuştu. 
Le Pen'in sözlerine hükümetten, Yahudi örgütlerinden ve ırkçılık karşıtı gruplardan sert tepki geldi. Adalet Bakanı Dominique Perben, Le Pen'in açıklamalarının yasalara aykırı olup olmadığının saptanması için bir ön polis soruşturması açılmasını istedi. Fransa'nın ırkçılık karşıtı yasaları, Yahudi soykırımını ink r etmeyi suç sayıyor. 

'Fikrimi söyledim' 
Tepkiler üzerine dün kendini savunan Le Pen, bu kez kendisini fikir özgürlüğü savunucusu olarak tanımladı ve kendisine yönelik tepkileri skandal olarak niteledi. RTL Radyosu'na konuşan ırkçı lider, "Bu konularda 60 yıl sonra bile fikrimi söyleyemeyecek miyim " şeklinde konuştu. 
Naziler, Fransa'yı işgal altında tuttukları 1940 - 1944 arasında 12 bini çocuk 76 bin Yahudi'yi sınır dışı etmişler, büyük çoğunluğu Auschwitz'e gönderilen sürgünlerden ancak 2.500'ü hayatta kalmıştı. 


</TEXT>
</DOC>
