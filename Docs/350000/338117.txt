<DOC>
<DOCNO> 338117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko49.html </URL>
<DATE> 2005/04/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Metro AG CEO'su Yatırım planlarımız devam ediyor yeter ki yer bulalım 
</HEADLINE>
<TEXT>

     Metro AG Üst Yöneticisi CEO Hans-Joachim Körber, Türkiye'ye yatırım planlarının aynen devam ettiğini belirterek, ''Yeter ki yer bulalım. Belediyelerde tamamen yabancı firmaların sorunlarına destek olacak bir departman açılması önerisi getirdik'' dedi. 
     Körber, Yatırım Danışma Konseyi toplantısı kapsamında düzenlediği basın toplantısında, katılımcıların toplantıda Türkiye'deki değişimle ilgili takdirlerini ilettiğini ifade etti. 
     Ekonominin büyüdüğünü ve tek haneli enflasyona sahip olunduğunu kaydeden Körber, 1989'den beri Türkiye ile ilgilendiğini belirterek, ''Hiç tek haneli enflasyon görmedim. Bu hükümet sayesinde tanık olduk. Türkiye'de artık çok daha rahat iş açmak, iş kurmak'' diye konuştu. 
     Körber, Türkiye'de yatırım için iklimin çok iyi ve pozitif olduğunu ifade ederek, şunları söyledi 
     ''Son bir yıl içerisindeki pozitif değişikliklerden herkes çok memnun. Bakan Ali Babacan sabah toplantısında ana göstergelerle ilgili çok güzel bir sunum yaptı. Başbakan da bu toplantıya çok önem verdiğini ve bu toplantılara devam etmekte çok kararlı olduğunu iletti. Bir yabancı yatırımcı için bundan daha önemli bir mesaj olamaz. Başbakan'ın ağzından... Sürdürülebilir büyüme ve devamlılık, bir yabancı yatırımcı için en önemli unsurlar. Bunu da Başbakan'da buluyoruz.'' 
     
     ''13 MADDENİN HER BİRİNDE İLERLEME VAR'' 
     Metro AG Üst Yöneticisi CEO Hans-Joachim Körber, geçen yıl yapılan Yatırım Danışma Konseyi toplantısının ardından çıkan sorunlar kağıdında 13 maddenin yer aldığını belirterek, ''Bu yıl Hazine'nin bu 13 maddeyle ilgili hazırladığı rapor var. Burada her maddede bir ilerleme olduğunu gözle görüyoruz. Zaten toplantıda da her CEO bu gelişmeleri, değişimleri takdir ederek söze başladı'' diye konuştu. 
     Bugün Batı Avrupa'da da bürokrasiyle mücadele ettiklerini vurgulayan Körber, ''Bürokrasiyi 'Türkiye'nin problemi' diye zikretmek çok da doğru değil aslında. Bürokrasi bütün Batı Avrupa'nın sorunu'' dedi. 
     Körber, perakendeci olarak yer sorunu yaşadıklarına işaret ederek, biraz ilerleme kaydetmekle birlikte bu konuda hızlı ilerlemenin o kadar da kolay olmadığını söyledi. 
     Hans-Joachim Körber, ''Gördüğüm en olumlu özellik her bakanın başbakanın, kendi konusuyla ilgili sorunu dinlemesi ve çözmek için iyi niyetli olmasıdır. Hiçbiri dünden bugüne çözülecek problem değildir'' diye konuştu. 
     
     DEDİKODUSU BİLE İLGİYİ GÖSTERİR 
     Satın almalar ve birleşmelerle ilgili soru üzerine de Körber, ''Türkiye'nin yatırım açısından önemli bir ülke olduğunu ve uluslararası perakendecilerin geleceği yönünde dedikodusunun olması bile Türkiye'ye olan ilgiyi gösterir. Biz karlı büyümeye bakarız'' dedi. 
     Uzun vadeli bakıldığında sevseler de sevmeseler de hükümetin vergi gelirine bir yerde ihtiyacı olduğunu vurgulayan Körber, Türkiye'de lüks tüketim ürünlerinin tanımlamasının belki tekrar yapılması gerektiğini, Doğu Avrupa ülkeleri ile karşılaştırıldığında Türkiye'deki vergi oranlarının yüksek olduğunu kaydetti. 
     Batı'dan Türkiye'ye baktıklarında hükümetin çok başarılı olduğunu ve çok çarpıcı bir iş yaptığını gördüklerini dile getiren Körber, kayıt dışı konusunda da yapılabilecek en iyi yönetimin kanun çıkarmak ve bunları uygulamak olduğunu vurguladı. 
     Avrupa'da enflasyonun bu kadar düşük olmasının nedeninin çok fazla sayıda perakendecinin bulunması ve bunların birbiri ile rekabet etmesi olduğunu ifade eden Körber, Türk müşterisi için Ikea'nın burada olmasının çok güzel olduğunu kaydetti. 
     Şimdiye kadar da 830 milyon Avro yatırım gerçekleştirdiklerini, 2007 yılına kadar 300 milyon Avro yatırım yapacaklarını söylediklerini anımsatan Körber, şöyle devam etti 
     ''Hükümetin başarılı şekilde devam edeceğine inanıyoruz. Onun için yatırım planlarımız aynen devam ediyor. Yeter ki yer bulalım. Maliye Bakanı geçen görüşmemizden sonra çok destek oldu. İşlere de start verildi. Şimdi yapılması gereken belediye ile merkezi hükümetin işbirliği içerisinde çalışmasıdır. Belediyelerden destek almak çok önemli. Şöyle bir öneri getirdik Belediyelerde tamamen yabancı firmaların sorunlarına destek olacak, onların işlerinin sonuçlandırılmasına yardımcı olacak bir departman, bir bölüm açılması...Yani bir yabancı yatırımcı belediyeye gittiği zaman bir tek departmanla, bölümle muhatap olsun, 30 yere gitmesin.'' 
     
</TEXT>
</DOC>
