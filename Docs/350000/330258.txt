<DOC>
<DOCNO> 330258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/siyaset/siy06.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Askerlik süresi kısalabilir 
</HEADLINE>
<TEXT>


AKP kampında bir bakan, "Askerlik süresinin 3 ay kısaltılması için çalışma yapılıyor" dedi 

ABDULLAH KARAKUŞ Ankara 


AKP'nin Kızılcahamam kampında, milletvekillerinin askerlik süresinin kısalmasını istemesi üzerine, isminin açıklanmasını istemeyen bir kabine üyesi, bu sürenin 2 - 3 ay kısaltılması için çalışmalar yapıldığını söyledi. 
Bedelli askerlik için, "Çalışma yok ama Başbakan isterse olur" yanıtı veren bakan, Genelkurmay Başkanlığı ile temas içinde olunduğunu dile getirdi. 
Aynı bakan, yurtdışında çalışanların yararlandığı dövizli askerliğin 1 aydan önce 21 güne, sonra da 15 güne düşürülmesinin düşünüldüğünü, 15 ay olan askerlik süresi ile 12 ay olan yedek subaylık ve 6 ay olan kısa dönem askerlik sürelerinin de kısalabileceği müjdesini de verdi. Çalışma yapıldığını duyan milletvekilleri ise sevindi. Bir milletvekili, "Bir bakanımız açıkladı. Askerlik süreleri kısalıyor. Önümüzdeki günlerde duyurulabilir" dedi. 


</TEXT>
</DOC>
