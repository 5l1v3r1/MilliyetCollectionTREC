<DOC>
<DOCNO> 326296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy03.html </URL>
<DATE> 2005/03/23/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Tarım Bakanlığı'ndan iklim değişikliğine Kur'anlı açıklama 
</HEADLINE>
<TEXT>

     Tarım ve Köyişleri Bakanlığı Konya İl Müdürlüğü tarafından yayınlanan "mesleki gazete"de küresel ısınma ve iklimsel değişikliklere işaret edilerek, Kur'anı Kerim'in bu soruna 1400 yıl önce işaret ettiği kaydedildi. 
     Tarım Bakanlığı Konya İl Müdürlüğü'nün yayın organı olan Konya Tarım Gazetesi'nde Süleyman Demirel Üniversitesi Çevre Merkezi Yüksek Mühendisi Namık Ceyhan imzasıyla yayınlanan makalede, uluslar arası alanda iklim değişikliğine ilişkin araştırma ve raporlara değinildi. 
     Ceyhan yazısında, Ocak 2005'te ABD Geliştirme Merkezi, İngiliz Kamu Siyasi Araştırma Enstitüsü ve Avusturya Enstitüsü'nün birlikte yayınladığı "Meydan Okuyan İklim" raporunda dünyanın 1750 sanayi devriminden bu yana yaklaşık 2 derece ısındığının yer aldığını anımsattı. 
     Ceyhan, benzer bir araştırmanın Dünya Meteoroloji Teşkilatı tarafından yapıldığını, araştırmada "Dünya yakın bir gelecekte iklimsel kıyameti yaşayacak. Dünya nüfusunun dörte üçü felakete kurban gidecek" denildiğini hatırlattı. 
     Ceyhan, "2000'li yılların başından itibaren Fransa'da yüzlerce kişinin sıcaktan öldüğü, ABD'deki her yıl çıkan kasırgalar, Uzak Doğu'daki seller, İran'daki depremler ve nihayet geçen yılın son günlerinde Güney Asya'daki tsunami felaketi göz önüne alındığında 'acaba mı ' sorusu geliyor aklımıza" dedi. 
     Ceyhan, makalesinde şu görüşleri savundu 
     "İşin gerçeği son 20 yılda bu uyarılar gündemde, ancak biz Müslümanlar çok iyi biliyoruz ki bundan 1400 yıl önce kutsal kitabımız Kur'anı Kerim gelecekte olacakları işaret etmiyor muydu 'Dünya bir denge üzerine kurulmuştur, bu denge bozulursa neticesine katlanırsınız' demiyor muydu 
     Yaratılan sevmek ve yaratandan ötürü korumak bizim hem insanlık hem kulluk görevimizdir. Bunu yapmayan milletlerin akibetinin ne olduğunu, nasıl bir kıyamet yaşadığını inananlar çok iyi biliyor. Dünya nimetlerinin şükrü onları korumaktan geçiyor." 
     
</TEXT>
</DOC>
