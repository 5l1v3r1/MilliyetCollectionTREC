<DOC>
<DOCNO> 325338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur13.html </URL>
<DATE> 2005/03/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kış uykusundan uyanan ayı, çobana saldırdı 
</HEADLINE>
<TEXT>

     Cem BAKIRCI DHA 

      ERZURUM'un İspir İlçesi'ne bağlı Çamlıkaya Beldesi yakınlarındaki Elmalı Mağarası'nın önünde koyunları otlatan 17 yaşındaki Murat Çirki, kış uykusundan uyanan ayının saldırısına uğradı. Başından ve vücudunun çeşitli yerlerinden yaralanan Murat Çirki, ölü numarası' yaparak ayının elinden kurtuldu. Erzurum Numune Hastanesi'ne kaldırılan Çirki'nin başına 37 dikiş atıldı. 
     Olay, önceki gün İspir İlçesi'ne bağlı Çamlıkaya Beldesi yakınlarında meydana geldi. Çobanlık yaparak geçimini sağlayan 4 çocuk babası Ali Çirki'nin oğlu Murat Çirki, babasına yardım etmek için sabahın erken saatlerinde koyunları alarak yaylaya çıktı. Koyunları Elmalı Mağarası yakınında otlatan Murat Çirki, kış uykusundan uyanan ayı ile karşılaşınca ne yapacağını şaşırdı. Bir anlık tereddütün ardından kaçmaya çalışan Murat Çirki, ayıya yakalandı. Arkasından tutan ve savuran ayının elinden kurtulamayacağını anlayan Murat Çirki, ölü numarası' yaparak hayvanın elinden kurtulduğunu söyledi. 
     Ayının uzaklaşması ile birlikte kanlar içinde beldeye gelen Murat Çirki, yakınları tarafından Erzurum Numune Hastanesi'ne kaldırıldı. Başına 37 dikiş atılan ve tedavi altında bulundurulan Murat Çirki, "Mağaradan kocaman siyah bir ayı çıktı. Kaçmaya çalıştım ama yakalandım. Beni yakaladığı gibi savurdu. Kurtulamayacağımı anlayınca ölü numarası' yaptım. Bir süre çevremde dolaştı sonra da çekip gitti. O gidince ben de sürünerek uzaklaştım. Ayının elinden nasıl sağ kurtulduğuma hala inanamıyorum'' dedi. 
     Kuduz aşısı da yapılan Murat Çirki'nin yanından ayrılmayan babası Ali Çirki ise, "Kış uykusundan uyanan ayılar hep tehlikeli olur. Saldırgan ayı oğlumu öldürebildi, ama şükürler olsun yaşıyor'' diye konuştu. 
     
</TEXT>
</DOC>
