<DOC>
<DOCNO> 345200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/guncel/gun02.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Erdoğan Kızları okutalım 
</HEADLINE>
<TEXT>


Başbakan'ın, çocukların anne ve babayı bırakıp ayrı eve taşınmalarını eleştirmesinin ardından eşi de işkadınlarına aynı uyarılarda bulundu 

Abdullah Karakuş - Şam 

Emine Erdoğan, Suriye'deki Uluslararası İşkadınları Forumu'nda kadınların ekonomik özgürlüğünü savunduğunu vurgularken, "Ama bizi biz yapan en önemli unsur olan aile yapımızı korumalıyız" dedi. Erdoğan, toplantıda şu mesajları verdi 
KADIN METALAŞTIRILMAMALI Biz kadınların aktif hale gelmelerine 'Evet' derken, metalaştırılmasına 'Hayır' diyoruz. Kadının aile içindeki rolünü sıfırlayan, annelik misyonunu küçümseyen çarpık anlayışlara da mesafeliyiz. Eş ve anne olmayı küçümsemek yerine gurur duyulacak birer konum olarak görüyoruz. 
KÖŞE TAŞI KADINLAR Kadınların çalışma şartları, aile düzeni, çocukların eğitim ve bakımını etkilemeyecek bir şekilde düzenlenmelidir. Bugün dünyanın birçok bölgesinde görülen saldırganlık, hiçlik, uyuşturucu, şiddet ve değersizlik gibi duygu ve davranışların sebeplerinden biri de aile kurumunun sarsılması, çocukların aile içinde gereken ilgiyi görememesidir. Tüm bu nedenlerle kadınlarımızın üretkenliğini, çalışmasını ve ekonomik özgürlüğünü savunurken, bizi biz yapan en önemli unsur olan aile yapımızı da korumalıyız. Bizler köşesine çekilmiş kadınlar yerine, köşe başını tutan köşe taşı gibi kadınlar görmek istiyoruz. 
AYRIMCILIĞA HAYIR Bugün birçok yerde ekonomik ve geleneksel sebeplerle kız çocukları okula gönderilmemektedir. Türkiye'de hükümetimizin yürüttüğü 'Haydi Kızlar Okula' kampanyasıyla bizler de kırsal yörelerde kız çocuklarımızı okula göndermeye çalışıyoruz. Son 1.5 yılda 120 bini aşkın sayıda kızımız okuluyla buluştu. Bugün bizlere düşen kadınlara karşı her türlü ayrımcılığın önlenmesidir. 

Başar Esad aktarmadan kurtardı 

ANKARA Milliyet 
Suriye Devlet Başkanı Başar Esad, Uluslararası İşkadınları Forumu'na katılan Başbakan Recep Tayyip Erdoğan'ın eşi Emine Erdoğan'a "uçak jesti" yaptı. Esad, Türk Hava Yolları'nın THY tarifeli uçağıyla Türkiye'ye gelecek olan Emine Erdoğan ve beraberindekilere, Falcon 900 tipi özel uçağını tahsis etti. Emine Erdoğan, THY'nin tarifeli uçağıyla dönse sabaha karşı 04.20'de İstanbul'a gelecek ve buradan aktarmalı olarak Ankara'ya gidecekti. Ancak Esad'ın tahsis ettiği özel uçak sayesinde Emine Erdoğan, saat 02.05'te Ankara Esenboğa Havalimanı'na indi. 


</TEXT>
</DOC>
