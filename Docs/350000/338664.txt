<DOC>
<DOCNO> 338664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/soneko09.html </URL>
<DATE> 2005/05/01/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Rusya ile enerjide yeni dönem... 
</HEADLINE>
<TEXT>

     Türkiye ile Rusya arasında yapılan Karma Ekonomik Komisyon KEK toplantılarına ilişkin konularla ilgili yeni bir görüşme maratonu başlıyor. 
     Rusya Federasyonu'nun kamudaki sorumlu tek doğalgaz ihracatçısı konumunda bulunan ve dünyanın sayılı gaz ticareti yapan firmalarının başında gelen Gazprom yetkililerinin, önümüzdeki günlerde ikili işbirliği konularıyla ilgili görüşmelerde bulunmak üzere Ankara'ya gelmesi bekleniyor. 
     Edinilen bilgiye göre, Rus Gazprom ile BOTAŞ yetkilileri arasında yapılacak görüşmelerde, Tuz Gölü Yeraltı Depolama Tesisi Projesi, Türkiye üzerinden 3. ülkelere doğalgaz ticareti ve Akdeniz'de yabancı sermayeli LNG tesisi kurulması işleri ele alınacak. 
     Görüşmelerde ayrıca, Mavi Akım doğalgaz alım anlaşmasında plato döneminin yükselmesiyle birlikte, gaz alım miktarı da masaya yatırılacak. 
     Beregovaya kompresör istasyonunun devreye girmesinin ardından halen 30 milyon metreküp olan günlük taşıma kapasitesinin, 36 milyon metreküpe çıkması bekleniyor. Böylece Mavi Akım hattından alınacak gaz miktarı yüzde 20 artmış olacak. 
     İki enerji kuruluşu arasında yapılacak görüşmelerde, Rus Gazprom'un Mavi Akım üzerinden daha fazla gaz vererek 3. ülkelere transit satış imkanlarının geliştirilmesi konusu da ele alınacak. 
     
     TUZ GÖLÜ DEPOLAMA PROJESİ 
     Rus Gazprom şirketinin BOTAŞ ile işbirliği yapmak istediği konuların başında Tuz Gölü Yeraltı Depolama Projesi geliyor. BOTAŞ'ın Dünya Bankası kredisiyle yapılmasını planladığı proje daha önce iki ülke arasında yapılan KEK protokolünde yer almıştı. 
     Gazprom'un da söz konusu proje ile ilgili açılan ihaleye teklif vermeye çağrılması bekleniyor. Rus firmalarının şimdiye kadar birçok doğalgaz depolama tesisi yapmış olduklarını gerekli know-how ve mühendislik hizmetine sahip olduklarını belirten kaynaklar, Rus firmaların Tuz Gölü projesi ile ilgileneceklerini belirtiyorlar. 
     
     AKDENİZ'DE LNG TERMİNALİ 
     Bu arada Rus Gazprom şirketinin ikili işbirliği kapsamında BOTAŞ ile birlikte gerçekleştirmek istediği önemli projeden bir diğeri de Akdeniz'de kurulacak yabancı sermayeli Sıvılaştırılmış Doğalgaz LNG terminali projesi. Bu proje için daha önce görüşen Gazprom ve BOTAŞ yetkilileri, öncelikle bir ön fizibilite etüdü hazırlanması konusunda mutabakata varmışlardı. 
     Rus Gazprom'un proje için bir ön fizibilite hazırlaması konusunun da yapılacak görüşmelerde ele alınması bekleniyor. 
     
</TEXT>
</DOC>
