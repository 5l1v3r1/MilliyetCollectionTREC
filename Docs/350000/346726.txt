<DOC>
<DOCNO> 346726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo16.html </URL>
<DATE> 2005/05/28/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Özdemir Hooijdonk'un yerine iyi bir yabancı oyuncu alacağız... 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, teknik direktörleri Christoph Daum ile önümüzdeki günlerde sözleşmesini uzatmak için biraraya geleceklerini söyledi. 
     Nihat Özdemir, AA muhabirine yaptığı açıklamada, Daum’un sözleşmesini uzatmak istediklerini hatırlatarak, "Herhangi bir problem çıkmazsa Daum ile sözleşmemizi 2 yıl daha uzatacağız. Şu anda da görüşmelerde bir sorun gözükmüyor" dedi. 
     Transfer konusunda teknik direktörleriyle sözleşme imzaladıktan sonra harekete geçeceklerini kaydeden Nihat Özdemir, "Öncelikle teknik direktörümüzle anlaşacağız. Daha sonra onun vereceği listeye göre transfer yapacağız" diye konuştu. 
     
     BİR YABANCI OYUNCU ALINACAK 
     Özdemir, yabancı oyuncu transferi konusuna da değinerek, şöyle konuştu 
     "Daha önce Luciano ve Nobre’nin sözleşmelerini birer yıl uzatmıştık. Takımdan ayrılan Van Hooijdonk’un yerine yurt dışından iyi bir yabancı oyuncu alacağız. Bu oyuncu her ülkeden olabilir. Teknik direktörümüzün isteğine bağlı. Hoca kimi isterse onu alacağız." 
     
     ŞAMPİYONLUK KUTLAMALARI DEVAM EDİYOR 
     Fenerbahçe’de şampiyonluk kutlamaları yarın da devam edecek. 
     Fenerbahçe Faruk Ilgaz Tesisleri’nde yarın akşam kulüp başkanı Aziz Yıldırım ve yönetim kurulu üyelerinin, teknik heyet, futbolcular, erkek ve bayan basketbolcular, sponsor firmaların temsilcileriyle beraber yemek yiyerek, şampiyonluğu kutlayacakları öğrenildi. 
     
</TEXT>
</DOC>
