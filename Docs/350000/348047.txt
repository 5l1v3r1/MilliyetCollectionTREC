<DOC>
<DOCNO> 348047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/guncel/axgun02.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
494 bin Avrupalıya Sarı Gelin DVD'si 
</HEADLINE>
<TEXT>


Time dergisi, Türk-Ermeni ilişkilerini anlatan belgesel ve Türkiye tanıtımının yer aldığı DVD'yi okurlarına ulaştırdı. 116 bin derginin de halen rafta olduğu belirtildi 

İSTANBUL Milliyet 

Ankara Ticaret Odası ATO Başkanı Sinan Aygün, Ermeni soykırımı iddialarına yanıt vermek için "çok etkili" bir yol seçti ve dünyaca ünlü Time dergisinin Avrupa'da dün yayımlanan son sayısıyla birlikte soykırım olmadığını anlatan "Sarı Gelin" isimli belgeselin okuyuculara ücretsiz dağıtımını sağladı. Aygün ayrıca, dergiye 4 tam sayfa ilan vererek Time'ın 600 bin okuyucusuna ulaşmayı başardı. Dergide yayımlanan reklam ve "Sarı Gelin" belgeseli DVD'sinin dağıtımının maliyetinin 1 milyon doları bulduğu öğrenildi. 

Mevlananın sözleri slogan 
Reklamlarda, Mevlana'nın "Gel, kim olursan ol, yine gel" sözleri slogan olarak kullanılıyor. Kültür ve Turizm Bakanlığı'nın hazırladığı tanıtım filmlerini de içeren DVD, Arapça, Türkçe, Fransızca, İngilizce, Almanca, Rusça, İspanyolca ve İtalyanca dillerinde. Dört ayrı bölümden oluşan DVD'nin, birinci bölümünde İstanbul tanıtılıyor. Türkiye'nin turistik mek nları tanıtılıyor ve kültürel zenginlikleri vurgulanıyor. Son bölümde, "Tarihi gerçekler" adı altında "Sarı Gelin" belgeselinin geniş özeti yer alıyor. 
Sarı Gelin, 13 ayrı ülkede çekildi ve içeriğinde 160 röportaj yer alıyor. Videotek Prodüksiyon'un hazırladığı belgeselin aslı 210 dakika ancak Time için 70 dakikalık özel bir özet hazırlandı. Özette, özellikle Ermenilerle yapılan görüşmelere öncelik tanındı. 
Bu arada Avrupa'daki Ermenilerin büyük tepki gösterdiği ve derginin toplatılması için harekete geçtiği öğrenildi. 
Aygün, "Sadece Ermeni soykırımı diyerek dağıtmış olsaydık, bu kadar etkili olamazdı. Time'a bu reklam için 5 ay önce başvurduk. İncelediler, kabul ettiler. Yayımlandığı gün, Avrupa'dan telefonlar yağdı" dedi. DVD'nin Time'ın 494 bin abonesine ulaştığını kaydeden Aygün, "116 bin dergi de şu an rafta. Belgesel, Türkiye'nin medarı iftiharıdır. Desteklerle reklam gelirini karşıladık, herhalde en az 1 milyon dolardır" dedi. 

'İddialara en iyi cevap' 
Belgeselin senarist-editörü Güray Değerli, soykırım iddialarının belgeselle çürütüldüğünü söyleyerek, "Tek taraflı değil, her iki tarafa da sorular yöneltilerek hazırlandı. Özette ise, Ermeni meselesine çarpıcı ve Türk tezini doğrulayan yaklaşım gösteriliyor" dedi. 

Belçika'nın derdi Ermeni 'soykırımı' 

GÜVEN ÖZALP Brüksel 
İkinci Dünya Savaşı'nda işlenen soykırım suçuna ilişkin yasanın kapsamını genişleterek bu yasa kapsamına 'Ermeni soykırımı'nı da katmaya çalışan Belçika işin içinden çıkamıyor. Soykırımı inkar etmeyi cezalandırmayı öngören yasa tasarısı Senato'nun önüne gelen haliyle, 'uluslararası mahkeme' atfında bulunması nedeniyle 'Ermeni soykırımı'na uygulanamıyor. Yasanın 'Ermeni soykırımı'nı da kapsayacak şekilde genişletilmesi için verilen değişiklik önergeleri üzerinde uzlaşma sağlanamaması, konunun sürekli ertelenmesine neden oluyor. Önceki gün Belçika Senatosu'nun Adalet Komisyonu'nda yapılan tartışmada da uzlaşma sağlanamadı. Adalet Komisyonu'ndaki tartışmalarda Ermeni tezini savunanların zemin kaybettikleri belirtilirken, tasarının Ermeni lobisinin istediği gibi kabul edilme şansının azaldığı dile getiriliyor. Komisyonun yasa tasarısını 7 Haziran'da oylaması bekleniyor. 


</TEXT>
</DOC>
