<DOC>
<DOCNO> 318925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/dunya/adun.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre ortak tavır 
</HEADLINE>
<TEXT>


Tel Aviv'deki intihar saldırısını Şam merkezli İslami Cihad üstlendi. Filistin Devlet Başkanı Mahmud Abbas, "Teröristleri cezalandıracağız" dedi. Filistin ve İsrail soruşturmayı koordinasyon içinde yürütüyor. İsrail, saldırıda Suriye'yi suçladı 

DIŞ HABERLER SERVİSİ 


İsrail'in Tel Aviv kentinde önceki gece bir gece kulübüne düzenlenen ve 5 sivilin ölümüne, 55 kişinin de yaralanmasına yol açan intihar saldırısını, merkezi Şam'da bulunan Filistin terör örgütü İslami Cihad üstlendi. AFP'ye ulaştırılan bir video bandında örgütün Tulkarim bölgesi sorumlularından Abdullah Şibaya, saldırının "İsrail tarafından işlenen cinayetler ve yıkılan evlere misilleme olarak düzenlendiğini" açıkladı. Şibaya, Filistin Yönetimi'ni de İsrail ve ABD ile işbirliği yapmakla suçladı. 
Yeni bir barış sürecinin altyapısının hazırlanması amacıyla 8 Şubat'ta İsrail ile ateşkes anlaşmasına varmış bulunan Filistin'in yeni yönetimi ise saldırıyı enerjik biçimde kınadı ve suçluların yakalanması için harekete geçtiğini açıkladı. Filistin Devlet Başkanı Mahmud Abbas, saldırganları "terörist" olarak niteleyerek, "Sorumluları takip edip bulacağız, onları cezalandıracağız" dedi. Saldırıdan sonra güvenlik yetkililerini acil olarak toplayan Abbas, İsrail ile de temasa geçerek bilgi ve görüş değiş tokuşunda bulunduklarını ve saldırıyla ilgili soruşturmayı İsrail ile koordine ettiklerini bildirdi. Abbas, "Bu saldırının barış süreci üzerinde etkileri olmasını istemiyoruz" diye konuştu. 

İsrail'den diplomatik atak 
İsrail Savunma Bakanlığı, saldırıdan Suriye ve İslami Cihad'ı sorumlu tuttu. Savunma Bakanı Şaul Mofaz'ın, savunma yetkilileriyle yaptığı toplantının ardından yapılan açıklamada, İsrail'in Suriye'ye karşı tutumunun anlatılması amacıyla başlatılacak uluslararası diplomatik atak çerçevesinde gelecek haftalarda yurt dışına yetkililer gönderileceği kaydedildi. İsrail askerlerinin Batı Şeria'daki 5 yerleşim biriminden çekilerek, kontrolü Filistin güvenlik güçlerine devretme planının da askıya alındığı bildirildi. Adı açıklanmayan İsrailli güvenlik yetkilileri ise, militan grup liderlerine yönelik askıya alınan suikastların, İslami Cihad liderlerine karşı yeniden başlatılabileceğini belirtti. 

8 tutuklama 
Saldırıyı düzenleyen teröristin Tulkarim bölgesindeki Deir El Gusun köyünden 22 yaşındaki Abdullah Badran olduğu öğrenildi. Filistinli yetkililer, saldırıyla ilgili olarak 3 kişinin tutuklandığını bildirirken, İsrail ordusu da Deir El Gusun köyüne düzenlediği operasyonda, aralarında Badran'ın 2 kardeşinin de bulunduğu 5 kişiyi tutukladı. 
İslami Cihad'ın saldırıyı dün akşam saatlerinde üstlenmesinden önce şüpheler, Filistin - İsrail barış sürecine sıcak bakmadığı bilinen, Suriye ve İran desteğindeki Şii terör örgütü Hizbullah üzerinde yoğunlaşmıştı. HAMAS, El Aksa Şehitleri Tugayı gibi örgütlerin yanı sıra Gazze'deki İslami Cihad sözcüsünün de önceki günkü saldırıyla ilgilerinin olmadığı ve örgütlerinin Filistin Yönetimi'ne verdikleri sük neti koruma sözüne sadık kalmaya devam ettiklerini açıklaması, Hizbullah üzerindeki şüpheleri daha da artırdı. Ad vermeyen Filistinli ve İsrailli yetkililer de Hizbullah'ı suçlayan açıklamalar yaptılar. Ancak Hizbullah, saldırıdan sorumlu olduğu yolundaki iddiaları kategorik olarak reddetti. 


</TEXT>
</DOC>
