<DOC>
<DOCNO> 300366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonyas11.html </URL>
<DATE> 2004/12/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İzmir'de "bol yıldızlı" yılbaşı seçenekleri... 
</HEADLINE>
<TEXT>

     Yılın son günleri yaşanırken, oteller de yeni yıla eğlenerek girmek isteyen için hazırladıkları yılbaşı programlarını satışa sunmaya başladı. 
     Yeni yılı, İzmir'deki bol yıldızlı otellerin hazırladığı programlarda eğlenerek karşılamak isteyenler, kişi başı 60 ile 230 milyon lirayı gözden çıkarmak zorunda kalacak. 
     AA muhabirinin derlediği bilgilere göre, İzmir'deki 4 ve 5 yıldızlı oteller hazırladıkları farklı beğeni ve bütçelere hitap eden programlarla konuklarına eğlenceli ve huzurlu bir yılbaşı gecesi vaat ediyor. 
     Yılbaşı özel programlarının yanı sıra, konuklarının geceye özgü sorunlarına yönelik çözüm önerileri de üreten oteller, geç saatlere kadar sürecek kutlamalar nedeniyle ''konaklama'' imkanıyla çocuklara yönelik ayrı programlar da sunuyor. 
     
     5 YILDIZLI KUTLAMA 85 MİLYON LİRADAN BAŞLIYOR 
     İzmir kent merkezindeki 5 yıldızlı otellerdeki kutlama programlarının bedeli kişi başı 85 milyon liradan başlıyor. 
     Crown Plaza İzmir, ''Lomboz Bar''da düzenlenen Yılbaşı Gala Mönü'' programıyla en uygun yıldızlı programı sunuyor. 
     ''Yıldızlar arasında DJ eşliğinde sınırsız eğlence'' sloganıyla 85 milyon liradan satışa sunulan programda, konuklara çerez çeşitleri, dip soslu krudite ve peynir çeşitleri, patates kroket ve tatlı sos eşliğinde ''van ton ekşi'' ile limitsiz yerli içki sağlanıyor. 
     Crown Plaza İzmir, konuklarına ayrıca kişi başı 190 milyon liraya Balo Salonu'nda İstanbul Gelişim Orkestrası eşliğinde gerçekleştirilecek ''Yeni Yıl Gala Yemeği'' seçeneğiyle kişi başı 130 ve 160 milyon liraya, Punta ve Manzara restoranlarda farklı lezzetlerin yer aldığı yeni yıl mönüleri sunuyor. 
     
     ÜCRETSİZ KONAKLAMALI EĞLENCE 
     İzmir Hilton Oteli ise konuklarına yılbaşı gecesi yorgunluğuyla eve dönüş derdini ortadan kaldıran ''ücretsiz konaklama'' imkanı sağlıyor. 
     Otelin 3 ayrı mekanında gerçekleştirilecek farklı programlarda, kişi başı 160 ile 230 milyon lira ödeyerek çift kişilik bilet alanlar, bir adet çift kişilik oda ve kahvaltıdan ücretsiz yararlanacak. 
     Bu kapsamda, pop müzik sanatçısı Altay'ın sahne alacağı Barbaros Paşa Salonu'ndaki eğlencenin bedeli kişi başı 185-210 ve 230 milyon lira, Windows On The Bay Restoran'da Serkan Ünlü ve orkestrası eşliğinde özel yılbaşı mönüsü ve limitsiz yerli içkinin yer aldığı programın bedeli kişi başı 185 veya 210 milyon lira, açık büfe ve sınırsız yerli içkinin sunulacağı Colonnade Restoran'daki programın bedeliyse kişi başı 160 milyon lira olarak belirlendi. 
     Otel ayrıca konuklarına, yılbaşı için 32 kattaki Disco Bar'da 75 milyon lira karşılığında Melis Yamalıoğlu, Ceren ve Grup Pan'ın müzikleri eşliğinde limitsiz yerli içkinin yer aldığı konaklamasız eğlence seçeneğiyle çocuklu aileler için kişi başı 50 milyon lira ücretle ''çocuk balosu'' imkanı sunuyor. 
     İzmir kent merkezindeki körfez manzaralı otellerden Ege Palas da hazırladığı farklı içerik ve fiyatlardaki program seçenekleriyle konuklarını eğlence dolu bir yılbaşı gecesi geçirmeye davet ediyor. 
     Otel, konuklarına kişi başı 135 ya da 145 milyon lira karşılığında canlı müzik eşliğinde zengin bir yılbaşı yemeği mönüsünün yer aldığı ''Balo Salon'' programının yanı sıra 60, 85 ve 105 milyon lira karşılığında ''Haşmet Bar'', ''Bella Vista'' ve ''Panorama'' programlarına katılma imkanı sunuyor. 
     Ege Palas Otel ayrıca, Hilton İzmir'de olduğu gibi aileler için kişi başı 40 milyon lira karşılığında ''Çocuk Balosu'' ve balo salonu programına katılanlar için 40 milyon lira ilave bedelle konaklama imkanı sağlıyor. 
     
     ÇEŞME'DE YILBAŞI 175 MİLYON LİRA 
     Yeni yıla yaz turizminin ve eğlencenin merkezlerinden Çeşme'de girmenin bedeliyse 185 milyon liradan başlıyor. 
     Çeşme Sheraton Otel, hazırladığı Viyana, Manzara ve Spice's paketleriyle konuklarını tek gece konaklamalı yılbaşı kutlamalarına davet ediyor. Balo Salonu'ndaki orkestra eşliğinde gala yemeği, limitsiz yerli içki ve açık büfe kahvaltının yer aldığı Viyana Paketi 185 milyon lira, açık büfe limitsiz yerli içkili yemek, Felix Bar'da limitsiz yerli içki ve açık büfe kahvaltının yer aldığı Manzara Paketi 175 milyon lira, piyanist eşliğinde özel yılbaşı mönüsü, limitsiz yerli içki ve bir kadeh köpüklü şarap ve Felix Bar'dan yerli içkide limitsiz yararlanma ile açık büfe kahvaltının yer aldığı Spice's Paketi 195 milyon liraya sunuluyor. 
     
</TEXT>
</DOC>
