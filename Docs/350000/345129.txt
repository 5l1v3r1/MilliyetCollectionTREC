<DOC>
<DOCNO> 345129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur19.html </URL>
<DATE> 2005/05/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Seydişehir'de özelleştirme gerginliği 33 polis, 48 işçi yaralandı .. 
</HEADLINE>
<TEXT>

     Konya’nın Seydişehir İlçesi’nde özelleştirme kapsamındaki Alüminyum Tesisleri’ni almayı planlayan bir firma yetkililerinin, hattane bölümünü gezmek istemesi üzerine direnen işçiler ile polis arasında yaşanan arbedede, 33 polis ve 48 işçi yaralandı. 
     Alüminyum A.Ş’nin özelleştirme kapsamına alınmasının ardından protesto amaçlı sakal bırakma eylemi, yürüyüşler ve çeşitli eylemlerle gündeme gelen Seydişehir’de, bugün de hareketli saatler yaşandı. 
     
     DİRENİŞ SONA ERDİ 

     Konya’nın Seydişehir İlçesi’nde özelleştirme kapsamındaki Alüminyum Tesisleri’ne incelemek üzere gelen firma yetkililerinin sadece 2 bölümü gezerek tesislere ait Oymapınar Barajı’nı incelemek amacıyla bölgeden ayrılmasının ardından, işçiler ve yakınlarının direnişi sona erdi. 
     Çelik-İş Sendikası Seydişehir Şube Başkanı Muharrem Oğuz, tesisin ana girişinde yaptığı açıklamada, Seydişehir’de çalışanların eşleri ve çocuklarıyla başlattığı direnişin bugün için sona erdiğini söyledi. 
     Seydişehir’in vatan olduğunu ve "vatanın satılamayacağını haykırmaya" devam edeceklerini ifade eden Oğuz, "Bu fabrikayı kimseye peşkeş çektirmeyeceğiz. Dün gösterdik, bugün gösterdik yarın da göstereceğiz" dedi. 
     Tesisleri özelleştirme kapsamına alanların, Seydişehir işçisinin ölümüne fabrikayı koruyacağını bilmesi gerektiğini vurgulayan Oğuz, "Bizim satılacak fabrikamız, verilecek toprağımız yok. Sonuna kadar savunacağız" diye konuştu. 
     Oğuz, direnişin sona ermesiyle işçilerin çalışmaya başlayacağını belirterek, fabrikanın yüzde 104 kapasite ile çalıştığını, "kar etmiyor" diyenlerin bunu iyi bilmesi gerektiğini söyledi. 
     Firma yetkilileri, işçilerin direnişi nedeniyle fabrika içinde sadece 2 bölümünü gezerek, tesislere ait Oymapınar Barajı’nı incelemek için bölgeden ayrılmalarının ardından işçi yakınlarının oluşturduğu kalabalık dağıldı ve tesislerdeki faaliyet normale döndü. 
     Bu arada yaralan polis sayısının 33’e, işçi sayısının ise 48’e çıktığı öğrenildi. 
     
     COP, BİBER GAZI VE GÖZYAŞARTICI BOMBA... 

     Konya Emniyet Müdürü Salih Tuzcu ile şube müdürlerinin yönetiminde bin 500 polis, Konya’dan gelen destekle birlikte bin jandarma, 4 ambulans ve itfaiye ekiplerinin görev yaptığı fabrikada, işçi ve işçi yakınlarının eylemleri sabah erken saatlerde başladı. 
     Müdüriyete kadar giden 3 firmadan birinin yetkilisinin hastane bölümünü gezmek istemesi üzerine fabrika içinde polis ile işçiler arasında yaşanan arbedede, güvenlik güçlerinin direnişi kırmak için cop, biber gazı ve gözyaşartıcı bomba kullandığı öğrenildi. 
     Öte yandan, fabrikanın anotpasta bölümünde de işçiler, yetkililerin inceleme yapmasını önlemek amacıyla bölüme toz hava vererek, görüşü en alt seviyeye indirdiler. 
     
     İŞÇİLER, KENDİLERİNİ FABRİKAYA KİLİTLEDİ 

     Gece vardiyasında çalışan işçiler sabah fabrikayı terk etmezken, gündüz vardiyası işçileri de sabah erkenden tesise giriş yaptı. 
     Yaklaşık bin 500 çalışan, kapılara kaynak yaparak kendini fabrikaya kilitledi. 
     Tesis içinde bu olaylar yaşanırken, bugün fabrikayı incelemesi beklenen 33 firmadan 3’ünün yetkilisinin tesislere gelmesi üzerine, dışarıda işçi yakınları ile güvenlik güçleri arasında arbede yaşandı. 
     Yetkililerin fabrikaya girişini önlemek isteyen çok sayıda işçi yakını, polisin kurduğu ön barikatı aşmayı başardı. Yürüyüşe geçen kalabalık, tesisin ana girişindeki polis engeline takıldı. 
     Burada yaşanan olaylarda, işçi yakını olduğu belirtilen 6 kadın baygınlık geçirdi. Olaylar sırasında bazı polisler cop kullandı, kalabalığa zaman zaman panzerlerle müdahale edildi. 
     Yaşanan gerginlikte işçi eşleri gözyaşlarını tutamazken, bazı kişiler de kendini zırhlı araçların önüne atarak polislere engel olmaya çalıştı. 
     Fabrikada inceleme yapmak üzere gelen 3 firmanın yetkililerinin müdüriyet bölümünde bekledikleri, işçiler kapıları kaynak yaparak kapattıkları için ünitelere henüz girilmediği bildirildi. 
     
</TEXT>
</DOC>
