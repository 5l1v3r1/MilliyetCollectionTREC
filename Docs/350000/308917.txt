<DOC>
<DOCNO> 308917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo14.html </URL>
<DATE> 2005/01/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kupadan elenen Rizespor'da hedef UEFA kupası'na kalmak 
</HEADLINE>
<TEXT>

     Çaykur Rizespor Teknik Direktörü Rıza Çalımbay, Türkiye Kupası 3. kademesinde yaptıkları Diyarbakırspor maçının ikinci yarısında, iyi mücadele etmelerine karşın golü bulamadıklarını söyledi. 
     Rıza Çalımbay, A.A muhabirine yaptığı açıklamada, Diyarbakırspor karşısında iyi mücadele etmelerine karşın şanssız bir penaltı golüyle elendiklerini bildirdi. 
     Maçın ilk yarısında istediklerini oyunu ortaya koyamadıklarını, ancak maçın ikinci yarısında daha istekli ve etkili oynadıklarını ifade eden Çalımbay, ''Maçın ikinci yarısında iyi mücadele etmemize rağmen golü bulamadık. Çok üstün oynamamıza rağmen gol vuruşlarında başarılı olamadık. Bir maçta gol atamazsanız kaybedersiniz'' dedi. 
     Diyarbakırspor'un, saha ve seyirci avantajını iyi kullanıp penaltı golüyle öne geçtiği maçta turu geçen taraf olduğunu dile getiren Çalımbay, şunları söyledi 
     ''Artık tüm konsantrasyonumuzu lige vereceğiz. UEFA Kupası yolunda ligde artık daha dikkatli olmalıyız. Ligin ikinci yarısında puan kayıplarının telafisi yok. İkinci yarıya Fenerbahçe ile deplasmanda yapacağımız zorlu bir maçla başlayacağız. Amacımız bu maçtan puan alarak dönmek. Böylece ligin ikinci yarısına iyi bir başlangıç yapmak istiyoruz.'' 
     
</TEXT>
</DOC>
