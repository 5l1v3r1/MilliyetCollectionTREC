<DOC>
<DOCNO> 330262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/axspo01.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Del Bosque'den salvo 
</HEADLINE>
<TEXT>


Rıza Çalımbay'ı başarısız olarak gören İspanyol hoca, "Hep beni suçlu gösterdiler. Öyleyse Beşiktaş neden ileri gitmiyor " dedi 

MEHMET ÇİFTÇİ 


İspanya'da bir televizyon programına katılan Beşiktaş eski Teknik Direktörü del Bosque, Siyah - Beyazlı yönetimi suçladı. Tazminat konusunda artık konuyu FIFA'nın çözeceğini vurgulayan tecrübeli çalıştırıcı, Rıza Çalımbay'ın da başarılı olmadığını savundu. 
Bosque, Beşiktaş'ın şu anki konumunun, kendisinin bıraktığı yerden çok iyi olmadığını belirterek, "Her şeyi bana yüklediler, beni suçlu gösterdiler. Öyleyse Beşiktaş neden ileri gitmiyor. Sabretseydiler, inanıyorum ki, başlattığımız çıkışla çok daha iyi olabilirdik" dedi. 
Kendisinin ve yardımcılarının tazminatı konusunda uzlaşma olmadığını, parayı alabilmek için FIFA'ya başvurduğunu vurgulayan Bosque, şöyle devam etti 
"Keşke çok saygı duyduğum Beşiktaş Yönetimi ile ilişkilerimiz bu konuma gelmeseydi. Onlar böyle istedi, bana seçim hakkı tanımadılar." 

Bosque'nin karnesi Sezon P O G B M A Y 04-05 29 17 8 5 4 40 25 

Çalımbay'ın karnesi Sezon P O G B M A Y 04-05 20 9 6 2 1 11 4 

Gereği düşünüldü 

Beşiktaş Yönetimi, Rıza Çalımbay ile birlikte, yabancı futbolcular konusunda kararını verdi 

BİLAL MEŞE 


CORDOBA 
Kalmalı. Ancak parasını 800 bin dolara düşürmeli. 

RONALDO 
Koray varken, yedekte oturacak bir yabancı lüks olur. 

A. HASSAN 
Türk vatandaşlığını kabul ederse kalması uygundur. 

CAREW 
Sezon başından beri yok. Teklifleri değerlendirelim. 

PANCU 
Yetenekli futbolcu. Ancak beyin olarak bitmiş. 

JUANFRAN 
İspanya'ya bir yıl kiralayıp, pazar yaratalım. 

Süper Lig'de zirve yarışından uzaklaşan, artık prestij maçları oynayan Beşiktaş'ta yeni sezon planlaması hızlandı. 
Teknik Direktör Rıza Çalımbay'ın vereceği rapor doğrultusunda transfer çalışmalarını sürdürecek olan yönetim, özellikle iki "süper" yabancının alınması için yoğun uğraş verecek. 

Cordoba istisna 
Siyah - Beyazlı ekipte yabancılar arasında yeri garanti olan tek oyuncu, Oscar Cordoba. Sezon sonunda sözleşmesi biten ve teknik kadronun kalmasını istediği Kolombiyalı kaleciye yönetim yeni bir teklif götürecek. Yılda 1 milyon 200 bin dolar alan Cordoba'ya 800 bin dolar önerilecek, bu parayı kabul etmesi durumunda sözleşme yenilenecek, aksi takdirde serbest kalacak. 
Beşiktaş ile iki yıl daha sözleşmesi bulunan, ancak yüksek bonservis bedelinden dolayı gönderilemeyen Juanfran'ın İspanya'ya kiralık verilmesi düşünülüyor. Bunun temelinde, İspanyol futbolcuya pazar yaratılmasının yattığı vurgulandı. 
Koray Avcı'nın gelişiyle, Ronaldo'nun da biletinin kesildiği öğrenildi. Yöneticiler, "Koray yetenekli ve bu boşluğu dolduracak bir isim. Bu şartlarda onu tutmak gereksiz. Yedekte kalacak yabancıyı burada tutmak lüks olur" diyerek Brezilyalı futbolcuyla yollarını ayıracaklarını vurguladı. Ancak Ronaldo'nun bir yıl daha sözleşmesinin olması yönetim kanadında sıkıntı yarattığı belirtildi. 
Pancu'yu da "Gönderilecekler" arasında düşünen Siyah - Beyazlılar, "Rumen oyuncu yetenekli. Ancak kafaca bitmiş. Bu şartlarda yararlı olamaz" ifadesini kullandı. 
Sezon başından bu yana etkisiz futboluyla eleştirilen Carew'le yollar ayrılacak. Devre arasında gelen teklifler değerlendirilecek. 
Yönetime yakın çevreler, Ahmed Hassan'ın Türk olması halinde Mısırlı futbolcunun takımda tutulacağını da ileri sürdü. Futbolcunun buna sıcak bakmaması halinde yollar ayrılacak. 

İzinler kalktı 

SÜLEYMAN HATISARU 

Diyarbakır beraberliğine sinirlenen Teknik Direktör Rıza Çalımbay, bu hafta yapılacak izni kaldırdı. Ankaragücü maçının hazırlıklarına dün başlayan Siyah - Beyazlı ekibin çalıştırıcısı, önceki gün oynayan futbolculara yenilenme antrenmanı yaptırırken, 8 oyuncuyu dar alanda çift kaleye aldı. Sakatlığı süren Fatih, Berkant, İbrahim Üzülmez, Koray ve İbrahim Akın idmana katılmazken, Juanfran ise takımdan ayrı koşu yaptı. Diyarbakır karşısında sakatlanan İbrahim Akın'ın sağ üst adelesinde darbeye bağlı kanama ve ödem oluştuğu, durumunun hafta içinde kesinlik kazanacağı açıklandı. 

Diken üstünde 

SÜLEYMAN HATISARU 

Beşiktaş Teknik Direktörü Rıza Çalımbay, Diyarbakırspor beraberliği ve ortaya konan kötü futbol nedeniyle gerginleşti. Çalımbay, yaklaşan Fenerbahçe derbisi ile zorlu Ankaraspor maçları öncesinde formsuz ve sakat oyuncuların fazla oluşundan dolayı çözüm yolları arıyor. 
Diyarbakırspor maçında ortaya koydukları futboldan dolayı Okan Buruk ve Tümer Metin ile toplantı yapan Rıza hocanın, "Toparlanın" emrini verdiği öğrenildi. Tümer ve Ahmet Yıldırım'ın saha içindeki tartışmalarına da değinen Çalımbay'ın, disiplin konusunda taviz vermeyeceğini de ifade ettiği vurgulandı. 
Beraberliğin kendilerini çok üzdüğünü belirten Rıza Çalımbay, "Hem Trabzon, hem de Galatasaray'ın puan kaybetmeleri üzüntümüzü bir kat daha artırdı. Ancak önümüzde kalan maçlar da çok daha büyük sürprizlere açık" dedi. 

Gençlere fırsat 

Rıza Çalımbay'ın, Fenerbahçe derbisinden sonra alt yapıdan bazı oyuncuları yukarı çekeceği ve bu oyunculara şans tanıyacağı vurgulandı. Diyarbakır maçı öncesinde A takım kadrosuna alınan, ancak son anda PAF'a gönderilen Sezer ile Adem'in de bu isimler arasında yer alacak. 

Top bizi sevmiyor 

Yeniden ilk on birdeki yerini bulan Ahmet Dursun, çok şanssız olduklarını söyledi. Yakaladıkları 10 tane net pozisyondan birini bile gole çeviremediklerini söyleyen Siyah - Beyazlı futbolcu, "Artık isyan noktasına geldik. Top bizi sevmiyor. Ya da biz sevdiremiyoruz" diye yakındı. 

Ekstra çalışma 

Sergen Yalçın, ilk 11'de yer bulabilmek için hırs yaptı. Diyarbakırspor maçında oynayan futbolcular dün düz koşu yapıp, çalışmayı tamamlarken, tecrübeli oyuncu ise durmadı, diğerleriyle birlikte antrenmana devam etti. 

Mükemmel Cem Papila 

Olaylı Samsunspor maçından bu yana ilk kez bir Beşiktaş maçını yöneten Cem Papila, Diyarbakır karşılaşmasında gözlemci Hasan Ceylan'dan 9.6 aldı. Papila böylece, bu sezon en yüksek notu alan hakem unvanını elde etti. 


</TEXT>
</DOC>
