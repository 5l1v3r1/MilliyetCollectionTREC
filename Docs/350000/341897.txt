<DOC>
<DOCNO> 341897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy28.html </URL>
<DATE> 2005/05/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Meslek Lisesi mezunları için askerlik kısalacak mı 
</HEADLINE>
<TEXT>

     Milli Eğitim Bakanı Hüseyin Çelik, "meslek lisesi öğrencilerine askerlik avantajı sağlanmasına", Milli Savunma Bakanlığı ve Genelkurmay Başkanlığı’nın karar vereceğini söyledi. 
     Çelik, Milli Eğitim Bakanlığı Şura Salonu’nda, ilköğretim müfredatının okul müdürlerine ve öğretmenlere tanıtılmasına ilişkin toplantının ardından gazetecilerin çeşitli konulardaki sorularını yanıtladı. 
     Gazetelerde, "bakalorya sınavı" getirileceği ile ilgili haberler yer aldığını belirten Çelik, "Bunlar Milli Eğitim Bakanlığı tarafından olgunlaştırılmış, kesinleştirilmiş konular değil. Bakalorya uygulaması, yabancı dilde yapılan bir sınavdır. Bunu Türkiye’deki liselerde uygulamak mümkün değil, fiziki olarak da imkansız" dedi. 
     Çelik, bugün bir gazetede, "mesleki ve teknik lise mezunlarına kısa askerlik getirileceği" yönünde haber yer aldığını anımsatarak, şunları söyledi 
     "Bu konuyla ilgili arkadaşlar bana soru sorduğu zaman şunu söyledim Biz Milli Eğitim Bakanlığı olarak uzman arkadaşlarımızla fikir jimnastiği yapıyoruz. Mesleki ve teknik liselerle ilgili tek problem şüphesiz katsayı problemi değil. Mesleki ve teknik eğitimi ayağa kaldırabilmek için, Türkiye’deki çarpıklığı giderebilmek için, bizim sorumlu insanlar olarak bir şeyler yapmamız gerekiyor. Bu konularla ilgili Kızılcahamam’da arkadaşlarla toplantı yaptık. Ancak bu konularla ilgili olan, muhatabı olan bakanlıklar, kuruluşlar var. 
     Biz onlarla bunları konuşmadan, bunları şekillendirmeden, sanki olmuş bitmiş gibi bunu kamuoyuna yansıtırsanız, kamuoyu ve basın henüz olgunlaşmamış fikirler üzerinde lüzumsuz vakit harcar ve gereksiz yorumlar yapılır. Bir şey olgunlaşmadan, kamuoyuyla paylaşılmadan, yeteri kadar üzerinde tartışma yapılmadan, ham şekliyle olmuş gibi yansıtılırsa gereksiz yere tartışmalar olur. 
     Meslek lisesi mezunlarımıza askerlik avantajı sağlayabilir miyiz... Bu düşüncelerimiz arasındadır, ancak buna karar verecek olan Milli Savunma Bakanlığımız, Genelkurmay başkanlığımızdır. Meslek yüksekokullarına rağbet yok. Neden yok, çünkü gençlerimiz şunu düşünüyorlar Benim askerliğime bile yaramıyor. Fakülte mezunu olan birine 8 ay askerlik yaptırırken, meslek yüksekokulu mezunlarına 10 ay, 12 ay askerlik yaptırabiliriz. Bu bir düşüncedir. Peki bu potansiyel ne kadardır, bunlar kaç kişidir, böyle bir uygulama yapıldığı zaman şu andaki asker ihtiyacımız karşılanabilir mi, bunun teknik taraflarını değerlendirecek olan, buna karar verecek olan, işin muhatabı olan bakanlık ve Genelkurmay Başkanlığı’dır." 
     
     "MİLLİ SAVUNMA BAKANLIĞI’NA YAZACAĞIZ" 
     Çelik, böyle bir uygulama olursa kaç öğrencinin yararlanacağı, rakamın ne kadar artacağı konularında bir hesaplama yaparak Milli Savunma Bakanlığı’na yazıyla göndereceklerini belirtti. 
     Öğretmenlerin askere alınma dönemiyle eğitim-öğretim takviminin örtüşmediğini kaydeden Çelik, "Nisan ayında asker öğretmenlerimiz tezkere alıyor. Özellikle kırsal kesimlerde, Doğu ve Güneydoğu’da birçok okulumuzdaki asker öğretmen tezkere alıp esas görev yerine döndüğü zaman oradaki eğitim altüst oluyor. Biz bunu bütün mahsurlarıyla birlikte Milli Savunma Bakanlığı’na yazdık. Onlar şu anda bunu değerlendiriyorlar. Ümit ediyoruz ki olumlu sonuç çıkar ve bu mesele çözülür" dedi. 
     Hüseyin Çelik, meslek lisesi öğrencilerinin sigortalı olup olamayacakları, okuldaki geçen sürenin hizmet sürelerine sayılıp sayılmayacağı konularında da çalıştıklarını belirterek, "Ama, altını çizerek belirtiyorum, bu konuda kesinleşmiş bir şey yok" diye konuştu. 
     
     19 MAYIS ÜNİVERSİTESİ’NDEKİ KADROLAŞMA İDDİALARI 
     Bir gazetecinin, "19 Mayıs Üniversitesi’nde kadrolaşma iddiaları bulunduğunu" belirterek, bu konuyu nasıl değerlendirdiğini sorması üzerine Çelik, bu konunun YÖK’ün gündeminde olduğunu söyledi. 
     Çelik, şunları kaydetti 
     "Keyfi olarak birçok araştırma görevlisinin işine son verilmesi gündeme gelmiş. Üniversitelerimizin ideolojik mekanlar haline gelmemesi çok önemlidir. Çünkü bilimsellik bunu gerektiriyor. Ama maalesef dün Bolu’da meydana gelen olay gibi zaman zaman üniversitelerimizde üzücü olaylar meydana geliyor. Ama Samsun’da artık bu ciddi bir problem haline gelmeye başladı. Bana gelen dosyaları inceliyorum. Onunla ilgili yetkili mercilerle irtibat kuracağız." Hüseyin Çelik, "Bolu’da, Abant İzzet Baysal Üniversitesi Rektörü’nün törene katılmamasıyla ilgili ortaya çıkan durumla ilgili herhangi bir girişimde bulunup bulunmayacaklarına" ilişkin soruya, "Şüphesiz ki o konu önemli, ciddi bir konudur. Sayın Başbakanımızın muhatap olduğu bir konudur. Şüphesiz ki değerlendirilecek bu mesele" karşılığını verdi. 
     
     AİM’İN KARARI 
     Bir gazetecinin, Avrupa İnsan Hakları Mahkemesi’nin AHİM terör örgütü elebaşı Abdullah Öcalan ile ilgili kararını nasıl değerlendirdiğini sorması üzerine Çelik, "Bu ciddi bir mesele, tüm Türkiye’yi ilgilendiren bir meseledir. Hükümetimiz bu yeni gelişmeyi değerlendirecektir. Değerlendirmeler ışığında da bunu kamuoyuyla paylaşacaktır" dedi. 
     
</TEXT>
</DOC>
