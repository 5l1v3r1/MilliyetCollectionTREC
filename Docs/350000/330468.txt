<DOC>
<DOCNO> 330468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo32.html </URL>
<DATE> 2005/04/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Büyük Kolej'den federasyona ve MHK'ya sert çıkış... 
</HEADLINE>
<TEXT>

     Türkiye Basketbol Ligi'nde son haftalara girilirken, düşme hattında bulunan takımların maçlarındaki hakem hatalarına Büyük Kolej Kulübü büyük tepki gösterdi. 
     Büyük Kolej Kulübü Yönetim Kurulu Üyesi Tansu Doğay, ''Hakem hatalarının hep bizim maçlarımıza denk gelmesi, altından kalkmakta zorlandığımız bir yükün de sırtımıza bindirilmesiyle sonuçlandı'' dedi. 
     Doğay, yaptığı yazılı açıklamada, ligde tüm gözlerin düşme hattına çevrildiğini, düşme hattındaki rakiplerinden Galatasaray ve İTÜ'nün son 2 haftayı galibiyetle kapattığına dikkati çekerek, şöyle konuştu 
     ''Galatasaray'ın İzmir'de Tuborg Pilsener ile yaptığı ve 1 sayıyla kazandığı maçta, İzmir ekibinin son 2 dakika içinde kullandığı 8 faul atışından yalnızca 1'ini sayı yapabildiği gazete sayfalarına yansıdı. Yine alt sıralarda yer alan İTÜ'nün, Darüşşafaka ile yaptığı maçı, Darüşşafaka Kulübü Başkanı'nın yaptığı açıklamalarda belirttiği gibi hakem düdükleriyle son saniyelerde 2 sayıyla kazandığını da öğrendik. Hakem hataları, Darüşşafaka Kulübü Başkanı'nın istifasıyla sonuçlandı.'' Rakiplerinin hakem hatalarıyla maç kazandığını, Büyük Kolej'in sezon başından beri hakemler tarafından sindirildiğini ve kazanabilecekleri maçları bariz hakem hatalarıyla yitirdiklerini ileri süren Doğay, ''Son oynadığımız Tuborg Pilsener ve Erdemirspor maçları, elbette ki hakem hatalarıyla yenildiğimiz ilk ve son maçlar değildir. Galatasaray ile İstanbul'da yaptığımız maçta tribüne çıkıp kendi taraftarlarını yumruklayan Galatasaraylı oyuncuların, hakem Rüştü Nuran tarafından maç içinde neden diskalifiye edilemediğinin cevabını hala alamadık. Erdemirspor ile geçen hafta deplasmanda yaptığımız maçı, Merkez Hakem Komitesi'nin MHK atama yaparken iyi araştırma yapmaması nedeniyle Erdemirspor ile ilk yarıda yaptığımız maçın da hakemi olan Ufuk Akyüz yönetti. MHK bunun da farkında olmadı, olamadı'' diye konuştu. 
     
     FEDERASYON, 30 ARALIK'TAKİ İTİRAZA HALEN YANIT VERMEDİ 
     Bu arada Büyük Kolej'in, İstanbul'da Darüşşafaka ile ilk yarıda yaptığı maç sonrasında kulüp yetkililerinin kural hatası gerekçesiyle yaptığı itiraza Basketbol Federasyonu'nun 30 Aralık 2004 tarihinden bu yana yanıt vermediği bildirildi. 
     Tansu Doğay, maç içinde yapılan kural hataları nedeniyle Darüşşafaka müsabakasının yinelenmesini istediklerini belirterek, şunları söyledi 
     ''Bu resmi itirazımızın cevabını da ısrarla takip etmemize rağmen, maçın yapıldığı 30 Aralık'tan bu yana geçen 3 aydan fazla bir süre içinde, bu hafta sonu yine Darüşşafaka ile oynuyoruz federasyondan alabilmiş değiliz. Tahkim Kurulu'na başvurabilmemiz için bu cevabın en kısa zamanda elimize geçmesi gerektiğini Basketbol Federasyonu çok iyi biliyor. Kural hatası yapıldığı kesinlikle ortada olan maçımızın, Tahkim Kurulu tarafından yeniden oynatılacağı da gün gibi ortada. Acaba Basketbol Federasyonu, lig bittikten sonra mı bu itirazımızı cevaplayacak ve sonrasında, Lig bitti, siz haklısınız, ama kusura bakmayın diyecek.'' Doğay, yalnızca kendi maçlarına değil, son haftalara girilirken, alt sıralarda yer alan tüm takımların maçlarına düzgün hakem tayinlerinin yapılmasını istediklerini kaydederek, Galatasaray ile İTÜ'yü alt sıralardan hızla yukarıya doğru iten gücün, yalnızca kendilerini değil, tüm takımları rahatsız ettiğini düşündüklerini sözlerine ekledi. 
     
</TEXT>
</DOC>
