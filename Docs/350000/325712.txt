<DOC>
<DOCNO> 325712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/ekonomi/eko02.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Babanın cebi boş, az prim çok maaş olmaz' 
</HEADLINE>
<TEXT>


Sosyal Güvenlik Reformu Yasa Tasarısı, Bakanlar Kurulu'nda imzaya açıldı. Bakan Çiçek, "Devlet babanın cebi boş. Ne kadar ekmek, o kadar köfte. Az primle çok maaş olmaz" dedi 

ANKARA Milliyet 

Sosyal güvenlik alanında köklü değişiklikler getiren Sosyal Güvenlik Reformu ve Sağlık Sigortası Yasa Tasarısı, dün Bakanlar Kurulu'nda imzaya açıldı. Adalet Bakanı ve Hükümet Sözcüsü Cemil Çiçek, tasarının yasalaşmasıyla "az prim ödeyene çok maaş" döneminin sona ereceğini belirtti. 
Çiçek, "Az primle çok maaş gibi bir alışkanlığımız var. Devlet baba geleneği diyoruz da, babanın cebinde de bir şey olmayınca kimseye verecek bir şeyi olmuyor. Emeklilik sisteminde ne kadar ekmek, o kadar köfte anlayışı vardır. En az primle en fazla maaş dünyanın hiç bir yerinde yok" dedi. Bu yıl 22 katrilyonu aşan bir meblağın sisteme aktarıldığını belirten Çiçek, bu rakamın Türkiye'nin yatırım bütçesinin iki katı olduğunu söyledi. 
SSK, Bağ - Kur ve Emekli Sandığı'nı aynı standartlara getiren tasarıya göre uzun süre çalışan daha yüksek emekli aylığı alacak. SSK ve Bağ - Kurlular yeni sistemden etkilenmezken, erken emekli olan memur, bugünkünden daha az aylık alacak. Yeni sistem mevcut emeklileri değil, sisteme yeni giren ya da tasarı yasalaştıktan sonra emekli olanları bağlayacak. 
Eski sistemde 25 yıl çalışan bir SSK'liye 25 x 2.6 65 brüt ücretinin yüzde 65'i, Emekli Sandıklı'ya ise yüzde 75'i 25 x 3 75 emekli aylığı olarak bağlanıyor. Yani bir SSK'li çalıştığı her yıl için emekli aylığının yüzde 2.6'sını, bir Emekli Sandıklı ise yüzde 3'ünü kazanıyor. Yeni sistemde, aylık bağlama oranları her üç kurum için de ilk 10 yıl yüzde 2.5 olacak. 

2035'e kadar emeklilik yaşı değişmeyecek 2035'e kadar emeklilik yaşı değiştirilmeyecek, 2036'dan itibaren kademeli artış olacak. Kanunun yürürlüğe girdiği tarihten itibaren sigortalı olacak kadınlar 58, erkekler 60 yaşında emekli olacak, en az 25 yıl 9 bin gün prim ödeyerek maaş hakkı kazanacak. İlk defa sigortalı olup, 9 bin gün prim ödeyemeyenler, yaşlılık aylığı için gerekli minimum yaş hadlerine 3 yaş eklenmek ve 5.400 gün prim ödemek suretiyle aylık alacak. 

Destek primi ödeyen emekli maaşını alacak Çalışma gücünün 3'te 2'sini veya kazanma gücünün yüzde 66'sını kaybedenler en az 10 yıl 3 bin 600 gün prim ödemek koşuluyla malullük sigortasından yararlanabilecek. Malullük veya yaşlılık aylığı alırken tekrar sigortalı olarak bir işte çalışmaya başlayanlar yüzde 33.5 oranında sosyal güvenlik destek primi öderse aylıkları kesilmeyecek. 

Ücretin 3 katı cenaze yardımı Yeni sisteme göre sigortalı sağlık yardımlarından yararlanabilmek için, son 1 yıl içinde 90 gün prim ödemiş olacak.Sözleşmeli sağlık hizmeti sunanlar, otelcilik hizmeti dışında hastalardan fark alamayacak. Ayakta tedavi, diş, ortez, protez, iyileştirme araçları için katılım payı ödenecek.Genel sağlık sigortası primi yüzde 12.5 olacak. Yüzde 5'i çalışan, yüzde 7.5'i ise işverence ödenecek.Cenaze yardımı, asgari ücretin 3 katı tutarında ödenecek.Zorunlu sigorta kapsamı dışındakiler isteğe bağlı sigortadan yararlanabilecek.Malullük, yaşlılık ve ölüm sigortalarında yüzde 20'lik primin yüzde 9'unu sigortalı, yüzde 11'ini işveren ödeyecek. Çalışılmayan süreler için borçlanılabilecek. Yurtdışındayken, sadece çalışılmış süre borçlanılabilecek.Ölüm aylığı en az 5 yıl 1800 gün prim ödenmiş olması halinde hak sahiplerine bağlanacak. 

</TEXT>
</DOC>
