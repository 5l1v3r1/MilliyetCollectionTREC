<DOC>
<DOCNO> 334226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/soneko14.html </URL>
<DATE> 2005/04/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Sütteki asıl sorun, tüketim azlığı... 
</HEADLINE>
<TEXT>

     Gelişmiş ülkelerde 60 ile 170 litre arasında olan yıllık kişi başına süt tüketimi, Türkiye'de ortalama 5 litre ile sınırlı kalıyor. 
     Tarım ve Köyişleri Bakanlığı'nın verilerine göre, Türkiye'deki süt tüketiminin azlığı nedeniyle kişi başına düşen yıllık süt tüketimi 4 ile 5 litre arasında değişiyor. Sağlıklı ve yeterli beslenmenin sağlanması için bebeklerin yılda 270 litre, çocuklar ve gençlerin 125 litre, emzikli kadınların 180 litre ve yetişkinler ile yaşlıların ise 145 litre süt tüketmesi gerekiyor. 
     Aksaray Damızlık Sığır Yetiştiricileri Birliği Başkanı Esat Zengin, AA muhabirine yaptığı açıklamada, 70 bin süt sığırına sahip Aksaray'ın süt üretimi açısından önde gelen iller arasında yer aldığını bildirdi. Zengin, Avrupa ve Türkiye'de süt tüketimi arasındaki farkın fiyat politikasından kaynaklandığını söyledi. 
     
     SÜT KONSEYİ İLE SÜT TÜKETİMİ ARTACAK 
     Türkiye'de üreticinin 1 litre sütüne 50 YKr'nin altında ödenmemesi gerektiğini ifade eden Zengin, şunları kaydetti 
     ''Şu anda ise sütün litresi 35 YKr'nin altına indi. Fiyatların düşmesine karşın sütün tüketiciye yüzde 300 karla ulaşması kafamızı karıştırıyor. Avrupa'da sanayici yüzde 50 ile 70 arasında kazanıyor. Bu yüzden Avrupa'da süt tüketiciye yüksek fiyatlarla gitmiyor. Türkiye'de ise yüzde 100 bile kar edilse süt sofralara 70 YKr'den ulaşması gerekiyor. Ancak, alım gücü düşük tüketici, pahalı olması nedeniyle süte talep göstermiyor. Sütteki asıl sorun fiyatın düşüklüğü değil tüketimin azlığı. Talep yüksek olursa süt elde kalmaz.'' Fiyat dengesinin oluşması, süt tüketiminin artırılması ve üretici ile tüketicinin korunması için Milli Süt Konseyi'nin kurulması gerektiğini vurgulayan Zengin, ''Konsey, devlet, sanayici ve üreticinin biraraya gelerek süt fiyatını belirleyeceği bir birim olacak. Süt kalitesine göre fiyat bulacak ve tüketiciye yüzde 300 karla gitmeyecek. Böylece süt konseyi ile süt tüketimi artacak'' dedi. 
     Zengin, Türkiye'deki tüketimin artırılması için öncelikle üreticiler kadar sanayicilerin de üzerine düşeni yapması ve tüketicinin süt içmeye teşvik edilmesi, bu konuda bilinçlendirilmesi gerektiğini sözlerine ekledi. 
     
</TEXT>
</DOC>
