<DOC>
<DOCNO> 349230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/siyaset/siy01.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türbanlı cumhurbaşkanı olur' 
</HEADLINE>
<TEXT>


9. Cumhurbaşkanı Demirel, türban takan bir kadının cumhurbaşkanı seçilebileceğini belirtti. Demirel, "Meclis öyle birini seçse, bugünkü hukuk sistemi içinde buna bir mani yok" diye konuştu 

ANKARA Milliyet 


9. Cumhurbaşkanı Süleyman Demirel, eşi türbanlı politikacının yanı sıra kendi türban takan bir kadının da Cumhurbaşkanı seçilebileceğini belirterek, "Bunun önünde kanunen bir engel yok. Kural koyarsanız bunu engelleyebilirsiniz" dedi. 
Süleyman Demirel, böyle bir kuralın gerekip gerekmediğine ilişkin soruya da "Bir kural konulmalı tabi" yanıtını verdi. Demirel, "Hanımın kıyafeti şöyle olur, adamın kıyafeti şöyle olur. Çünkü zaten Devrim Kanunları var. Devrim Kanunlarına bir şey getirin. İlave getirin" diye konuştu. 
Demirel, dün CNN Türk'te yayımlanan "Ankara Kulisi" programında, Milliyet gazetesi Ankara Temsilcisi Fikret Bila, Hürriyet gazetesi Ankara Temsilcisi Nur Batur ve Radikal gazetesi Ankara Temsilcisi Murat Yetkin'in sorularını yanıtladı. 

'Kayıt yok, kural yok' 
Eşi türbanlı olan Başbakan Recep Tayyip Erdoğan'ın cumhurbaşkanı seçilebilme ihtimaline atfen yöneltilen bir soru üzerine Demirel, "Cumhurbaşkanının hanımının kıyafeti konusunda kayıt yok, kural yok. Kıyafet kuralı yoksa neye dayanarak karşı çıkacaksınız Kanun çıkarırsanız, kural koyarsanız bunu o zaman engelleyebilirsiniz" dedi. 
Türbanla ilgili Avrupa İnsan Hakları Mahkemesi kararının da, bu konuyla ilgisinin olmayacağını dile getiren Demirel, "Türbanlı bir hanım çıksa 'Beni cumhurbaşkanı seçin' dese, Meclis onu seçse, bugünkü hukuk sistemi içinde buna bir mani yok. Başı sarılı hanım seçilirse, kanunen buna engel yok" diye konuştu. 
Demirel, Cumhurbaşkanı Ahmet Necdet Sezer ile Başbakan Erdoğan arasındaki vek leten atama gerilimi konusunda, ikisinin de haklı olduğunu ve sorunun sistemden kaynaklandığını söyledi. ABD'deki sistemi örnek gösteren Demirel, siyasi iktidara belirlenmiş görevlere kendi bürokratlarını getirme hakkının verilmesi gerektiğini kaydetti. 

'Çankaya noteri miyim ' 
Başkanlık sistemine geçilmesi durumunda bu sorunun çözüleceğini ifade eden Demirel, "Ben cumhurbaşkanı olduktan sonra kanunu çıkarın, 'Beni by - pass edin' dedim. Başbakan 'Davul bende, tokmak niye başkasında olsun' diyecek. Cumhurbaşkanı da, 'ben burada Çankaya noteri miyim ' diyecek" dedi. 
Demirel, Sezer'in Kuran kurslarıyla ilgili TCK maddesini veto etmesi konusunda ise "Bana öyle geliyor ki, Kuran kursu olmalı" diye konuştu. Demirel, "Halkla elit arasında bir kavgadır bu" dedi. 
Konunun "irtica - dinsizlik" tartışmasına dönüştürülmemesi gerektiğini vurgulayan Demirel, "Veto etmek, hakkıdır. Meclis bunda ısrar ederse o zaman Cumhurbaşkanı Anayasa Mahkemesi'ne gönderir. Mahkeme de son sözü söyler" diye konuştu. 

'Arınç hidayete ermiş' 
Demirel, Meclis Başkanı Bülent Arınç'ın "28 Şubat'a kadar AB'ye düşmandım" sözlerine ilişkin soru üzerine de, esprili bir dille, "Arınç, daha önce şaşı bakıyormuş, bu gün aydınlığa karışmış, hidayete ermiş..." dedi. Demirel, Hollanda ve Fransa'daki AB Anayasası referandumlarının sonuçlarının Birliği dağıtamayacağını da söyledi. 



</TEXT>
</DOC>
