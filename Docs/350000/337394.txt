<DOC>
<DOCNO> 337394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy06.html </URL>
<DATE> 2005/04/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Erdoğan, Haram El Şerif'de dua edecek 
</HEADLINE>
<TEXT>

     Başbakan Recep Tayyip Erdoğan'ın, pazar günü başlayacak İsrail ziyareti sırasında uygulayacağı program belli oldu. İsrail'de iktidar ve muhalefetle görüşecek Erdoğan, Holokost Müzesi'ni ziyaret edecek ve Haremi şerif'te dua edecek. 
     Pazar günü öğle saatlerinde İsrail'e varacak olan Başbakan Erdoğan'a eşi Emine Erdoğan eşlik edecek. İsrail'e gidecek Türk heyetinde Milli Savunma Bakanı Vecdi Gönül, Enerji ve Tabii Kaynaklar Bakanı Hilmi Güler, Tarım ve Köyişleri Bakanı Sami Güçlü, Sanayi ve Ticaret Bakanı Ali Coşkun, bakanların eşleri, milletvekilleri ve 100 kadar işadamı da yer alacak. 
     İsrail'de ilk olarak Cumhurbaşkanı, Likud Partisi eski bakanlarından Moşe Katsav tarafından kabul edilecek Erdoğan, bunun ardından Holokost Müzesi'ni ziyaret edecek. Ana muhalefet partisi Şinui lideri Yosef Lapid ile bir araya gelecek olan Erdoğan, daha sonra sırasıyla Başbakan Yardımcısı ve Sanayi Bakanı Ehud Olmert ve Başbakan Yardımcısı Şimon Peres'le de ayrı ayrı buluşacak. 
     Başbakan Erdoğan, Peres'le görüşmesinin ardından Başbakan Ariel Şaron'la bir araya gelerek resmi görüşmelerde bulunacak. Erdoğan, Şaron'un onuruna vereceği akşam yemeğine katılacak. 
     2 Mayıs sabahı İsrail Dışişleri Bakanı Silvan Şalom'la görüşecek 
     olan Erdoğan, Filistin yönetimiyle görüşmek üzere Ramallah'a geçmeden önce Haremi şerif'te dua edecek. Erdoğan, Ramallah'taki görüşmelerin ardından Türkiye'ye dönecek. 
     
     GÜNDEM 
     Kudüs'teki görüşmeler sırasında başta ekonomik işbirliği olmak üzere ikili konular ele alınacak. Enerji işbirliği anlaşmasına ilişkin hazırlıkların sürdüğü, yetişmesi durumunda anlaşmanın ziyaret sırasında imzalanacağı belirtildi. 
     Bölgesel konuların önemli bir yer tutacağı görüşmelerde Ortadoğu sorunu, Lübnan'daki durum ve bu ülkedeki 29 yıllık askeri varlığına son veren Süriye gibi konular üzerinde durulacak. 
     
     SİYASİ İLİŞKİLER İYİLEŞTİ 
     İsrail'in işgal altındaki topraklardaki baskınlar ve bu operasyonlara Türk hükümetinin gösterdiği tepki, geçen yıl ikili ilişkilerde gerginlik yaratmıştı. Ancak son dönemde iki taraf, bu sorunların artık geri bırakılması yönünde tavır gösterdi. 
     İsrail diplomatik kaynakları, iki hafta önce Erdoğan ve Şaron arasında yapılan telefon görüşmesi sırasında Başbakan Erdoğan'ın "çok positif" mesajlar verdiğini belirterek "İki taraf, geleceğe bakmaya karar verdi" dedi. İki ülke arasındaki ticaretin geçen yıl yüzde 30'luk bir artışla 2 milyar dolara çıktığına dikkak çeken kaynaklar, 
     "Bu dönem, ikili ilişkiler için iyi bir dönemdir" ifadesini kullandı. 
     Aynı kaynaklar, Türkiye'den son dönemde İsrail'e yönelik diplomatik trafiğe işaret ediyorlar. Dışişleri Bakanı ve Başbakan Yardımcısı Abdullah Gül ocak, Adalet Bakanı Cemil Çiçek ise mart ayında İsrail'i ziyaret etti. Bu arada, Sağlık Bakanı Recep Akdağ'ın da haziran ayında İsrail'e bir ziyarette bulunması planlanıyor. 
     
     "SOYKIRIM" KONUSUNDA DESTEK 
     Son dönemde ikili ilişkilerde gözlenen olumlu havaya İsrail ve Yahudi lobisinin ABD'de Ermeni diasporasının yürüttüğü kampanyaya karşı takındığı tutum da katkıda bulundu. İsrail ve Yahudi lobisinin, ABD Yönetimi ve Kongresi nezdindeki "etkinliği"ni kullanarak Türk-ABD ilişkilerine zarar verecek olan herhangi bir adımın atılmaması için yoğun çaba gösterdiği belirtildi. 
     
</TEXT>
</DOC>
