<DOC>
<DOCNO> 316156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo33.html </URL>
<DATE> 2005/02/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Şenol Güneş Taraftarlarımız Ziya Doğan'ı protesto etmesin 
</HEADLINE>
<TEXT>

     Trabzonspor Teknik Direktörü Şenol Güneş, hafta sonunda deplasmanda yapacakları Gençlerbirliği karşılaşmasında, taraftardan teknik direktör Ziya Doğan'a karşı protestolarda bulunmamalarını istedi. 
     Şenol Güneş, kulüp binasında düzenlediği haftalık bilgilendirme toplantısında, Gençlerbirliği'nin zor bir ekip olduğunu söyledi. 
     Gençlerbirliği'nin bu yıl değişik nedenlere bağlı olarak tenik direktör değişiklikleri yaşadığını hatırlatan Güneş, ''Bundan dolayı bir dalgalanma geçirdiler. Oyuncularının bireysel özellikleri, antrenörlerinin kalitesi tartışılmaz. Bizim için şartlar ne olursa olsun bu maçtan 3 puanla ayrılmak zorundayız. Ankara'da bizi izleyen tüm futbolseverlere güzel futbolumuzu izlettirerek güzel bir sonuçla sahadan ayrılmak istiyoruz'' dedi. 
     Güneş, Trabzonspor'un eski teknik direktörü olan Ziya Doğan'ın takımı tanımasıyla ilgili bir soruyu, ''Bunların konuşulması doğal. Antrenörler oyuncular ve medya herkes birbirini tanıyor. Önemli olan karşılaşmanın dostane biçimde geçmesi ve hakedenin kazanmasıdır'' diye konuştu. 
     Bordo-mavili taraftarların, hafta sonunda yapılacak karşılaşmada, Ziya Doğan'ı protesto edeceği yönünde beyanlar duyduğunu ifade eden Güneş, ''Ben taraftarlarımızdan teknik direktör Ziya Doğan'a karşı protestolarda bulunmamalarını istiyorum'' dedi. 
     Güneş, Fenerbahçe Teknik Direktörü Christope Daum'un, ''Fenerbahçe kazandıkça rakiplerinin sinir sistemi bozuluyor'' açıklamalarıyla ilgili görüşlerinin sorulması üzerine, ''Ne rakiplerimiz sinirlensin ne de biz sinirlenelim. Biz herkesin mutlu olacağı bir ortam istiyoruz. Yüzünü güneşe doğru çeviren asla gölgeyi görmez. Biz gölgeleri görmek istemiyoruz, bakmak istemiyoruz'' diye konuştu. 
     
     TÜRK FUTBOLUNUN DURUMU 

     Gazetecilerin Türk futbolundaki düşüşün nedenleriyle ilgili bir sorusunu Güneş, şöyle yanıtladı 
     ''Yeni bir jenerasyon geliyor. O da iyi geliyor. İlk yarıda zaman zaman donuk ve sönük bir futbol olduğu doğrudur. Ama bunlar varolan futbolcuların yokolduğu manasını taşımaz. Ben şu an lige hareket geldiğini düşünüyorum. Biz de bunu bir anlamda hareketlendiren ekibiz. Bize yakışan budur. Biz hareketli, izleyenlere zevk veren bir futbol oynamak istiyoruz. Bunu planlıyoruz ve görünce mutlu oluyoruz. Biz rekabet istiyoruz. Rekabet mutlaka olacak. Bu da futbola renk getirecektir.'' 
     
     MALATYASPOR'UN KURAL HATASI İDDİASI 

     Güneş, Malatyaspor'un, geçen haftaki maçta kural hatası olduğu yönündeki iddiasıyla ilgili şöyle konuştu 
     ''Ben bunu her zaman söylüyorum. Baştakiler koydukları kurallara uymazsa alttakilerin uymasını beklemek doğru olmaz. Baştakiler duyarlı olur, koydukları kurallara uyarlarsa bu iş düzelir. Ama orada hatalar fazla olursa sıkıntı başlar, kaos başlar. Olaylar bizi kontrol ediyorsa biz esir oluruz. Ama biz olayları kontrol edersek özgür oluruz. İşte olayın kaynağı bu. Şimdi de maç tekrarları gündemde. Herkes eline bir kamera alır maçtaki eksikleri kaydetmeye çalışır. Bayrak gönderinden bayrağı alır, görüntü alır, sonra kural hatası, maç tekrar oynansın der ve bu işin suyu çıkar. Bunlar futbolun gelişimine katkı sağlamayan çağdışı düşünceler. Bunların konuşulması bile ülke futbolunu kötüye götürür.'' Yaratıcı ve üretici olunması gerektiğini vurgulayan Güneş, ''Trabzonspor'un bu özelliği vardır. Bu özelliği devreye soktuğumuz zaman örnek olacağız'' dedi. 
     
</TEXT>
</DOC>
