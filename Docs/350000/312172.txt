<DOC>
<DOCNO> 312172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonyas07.html </URL>
<DATE> 2005/02/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Otomobil alırken erkekler ve kadınlar neye bakar 
</HEADLINE>
<TEXT>

     Özlem DOĞAN DHA 

TÜRK insanının otomobil alırken güvenlik ve konforunu araştırmadan en çok fiyatına baktığı ortaya çıktı. Araştırmaya göre Türk erkekleri otomobil alırken özellikle fiyatına, kadınların ise rengine dikkat ediyor. 
     Konya'da Opel ve Chevrolet marka otomobillerin yeni çıkan modellerini tanıtan General Motors Opel Türkiye Limited Şirketi'nin İş Geliştirme Müdürü Çağdaş Çilengiroğlu, müşteriler üzerinde yaptıkları bir araştırmada Türk erkeklerinin otomobilin önce fiyatını sorduklarını belirterek, "Bayan sürücüler ise önce aracın rengine bakıyorlar. O yılın moda rengi neyse ona uygun renkteki arabayı tercih ediyorlar'' dedi. 
     Son 5 yıl içerisinde bayan sürücülerin sayısının artması nedeniyle bayanlara hitap eden otomobil çeşidini artırdıklarını söyleyen Çilengiroğlu, "Türkiye'de hep erkeklerin taleplerine göre otomobil üretildi. Ancak son yıllarda bayan sürücülerin artması otomobil firmalarını da bu talep doğrultusunda üretim yapmaya yönlendirdi. Bayanlar özellikle aracın mavi, kırmızı ve yeşil rengi, erkekler ise siyah, gri veya gümüş rengini tercih ediyor. Yaptığımız araştırmada kadınların renk seçiminden sonra, kolay park edilen küçük araçları ve klimalı olanları tercih ediyorlar'' diye konuştu. 
     
     ERKEKLERDE STATÜ SİMGESİ 

     Eğitim seviyesi yüksek erkekler otomobili statü simgesi olarak gördüğünü söyleyen Çağdaş Çilengiroğlu, "Erkeklerin trafikte dikkat çeken büyük ve gösterişli olan otomobilleri beğeniyor. Biz, müşterilerimizin renk ve fiyata bakmadan ihtiyacına göre otomobil almasını istiyoruz'' dedi. 
     Psikolog Dr. Mehmet Demir ise kişilerin alışverişte ekonomik durumuna göre hareket ettiğini belirterek, "Ekonomik durumu iyi olan erkekler en gözde ve kimsede olmayan otomobile sahip olmak isterler. Bayanlar ise duygusal olduğu için otomobilin estetik yönüne bakar. Küçük ve kibar otomobilleri tercih ederler'' dedi. 
     
</TEXT>
</DOC>
