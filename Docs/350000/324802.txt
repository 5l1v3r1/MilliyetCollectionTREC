<DOC>
<DOCNO> 324802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy26.html </URL>
<DATE> 2005/03/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Erdoğan Atatürk ve şehitlerin anısına bağlıyız bağlı kalacağız 
</HEADLINE>
<TEXT>

     Başbakan Recep Tayyip Erdoğan, ''Büyük Komutan Mustafa Kemal Atatürk ve Çanakkale Şehitlerinin hatırasına sonuna kadar bağlıyız ve bağlı kalacağız'' dedi. 
     Çanakkale Zaferi'nin 90. yıldönümü nedeniyle Gelibolu Yarımadası Şehitler Anıtı'nda bir tören düzenlendi. 
     Atatürk Anıtı'na çelenklerin konulması, saygı duruşu ve bir manga askerin saygı atışından sonra, İstiklal Marşı eşliğinde Türk Bayrağı göndere çekildi. 
     Törene katılan Başbakan Erdoğan, yaptığı konuşmada, verilen varoluş mücadelesinin tarihin akışına yön verdiğini belirterek şunları söyledi 
     ''Büyük Komutan Mustafa Kemal Atatürk ve Çanakkale Şehitlerinin hatırasına sonuna kadar millet olarak bağlıyız ve bağlı kalacağız. Bu hatıra sadece destanlık tarihinin bir hatırası değildir. Çanakkale deyince, biz sadece geçmişi hatırlamıyoruz. Çanakkale deyince ecdadımızın ruhuyla konuşuyor ve geleceğe koşuyoruz. Biliyoruz ki burada verilen destansı varoluş mücadelesi tarihin akışına yön vermiş ve bir millet burada yeniden tarih sahnesine çıkmıştır. 
     Burada sadece bu ülkenin en iyi Türk gençleri, en iyi neferleri şehit olmadı. Burada Trablusgarp'dan, Cezayir'den, Şam'dan, Üsküp'den, Silistre'den muhteşem hatıralarını bırakan coğrafyanın çocukları şehit oldular ve ortak bir destan yazdılar. 
     Zaman zaman birbirimizi yanlış anlasak da birilerinin ektiği nifak tohumları bazılarını etkilese de hepimiz biliyoruz ki 2 bin Mehmetçik bu topraklarda dipdiridir. Anafartalar Kahramanı Mustafa Kemal'in aziz hatırası buradadır. Tarih ve millet olma bilinci dipdiri olduğu müddetçe nifak tohumları bu topraklarda asla yeşeremez.'' Gelibolu'da vatan için canını veren şehitlere de seslenen Başbakan Erdoğan, şunları kaydetti 
     ''Bugün bize bağımsız ve itibarlı bir ülke bıraktınız. Mutluluğumuzu kelimelerle ifade edemeyiz. Allah inancıyla 'Çanakkale geçilmez' iddiasını dünyaya ispatladınız. Can pahasına verdiğiniz mücadele sayesinde Çanakkale geçilmedi, Anadolu geçilmedi. Sizin direnciniz, sadece bu toprakların bağımsızlığına örnek olmadı. Dünyada bir çok millet, bağımsızlığın şerefini bu mücadeleyle tatmaya başladı. Bir gün dönümünün habercisi olarak, gönüllerimizdesiniz. Türk Milleti size ebediyen minnettar kalacaktır.'' 
     
     TSK ADINA ALBAY ARSLANER'İN KONUŞMASI 
     Törende Türk Silahlı Kuvvetleri adına konuşan Albay Numan Arslaner, Çanakkale'nin, dünyayı istedikleri gibi yönetme, yönlendirme, sindirme, paylaşma ve işgal etme hevesinde olanlara Türk milletinin ''dur'' dediği yer olduğunu söyledi. 
     Albay Arslaner, şöyle konuştu 
     ''Her şeyden önce, kendi milli tarihimiz, kültürümüz ve kimliğimiz için bugünümüz ve yarınımız daha önemlidir. Günümüzde Çanakkale ve Gelibolu muharebelerinde kazanılan başarı ve zaferleri küçültmeye, değersiz kılmaya kalkan ve bu zaferlerde en büyük komutanlık payı olan Gazi Mustafa Kemal'i bağnaz yaklaşımlarla dillerine dolayan cahiller ve hainler bulunabilir. Bunlar, iç ve dış güçlerin unsurları olabilir. Ancak Türk milletini ne şehitlerinden ne de Mustafa Kemal'inden hiç bir güç ayıramaz. Halen kendi ideolojik görüşleri doğrultusunda veya kişisel çıkar elde etmek amacıyla hareket edenler tarafından yapılan tanıtımlarda, akıl almaz tarihi yanlışlıklar ve değerlendirmeler yapılmaktadır. Bazıları bu zaferin temelinde yatan bu gerçekleri, doğa üstü olaylarla ve hurafelerle izah etmeye kalksalar da gerçeği sadece bizler değil, savaşı yaşayan o günkü düşmanlarımız dahi kabul etmişlerdir.'' Şehitler Anıtı'ndaki törene, Başbakan Recep Tayyip Erdoğan, Genelkurmay Başkanı Orgeneral Hilmi Özkök, Devlet Bakanı Beşir Atalay, Milli Savunma Bakanı Vecdi Gönül, Milli Eğitim Bakanı Hüseyin Çelik, Ulaştırma Bakanı Binali Yıldırım, Çevre ve Orman Bakanı Osman Pepe, Kültür ve Turizm Bakanı Atilla Koç, Deniz Kuvvetleri Komutanı Oramiral Özden Örnek, Jandarma Genel Komutanı Orgeneral Fevzi Türkeri, 1. Ordu Komutanı Orgeneral Hurşit Tolon, Çanakkale Valisi Süleyman Kamçı, 2. Kolordu Komutanı Korgeneral Dursun Bak, Avustralya Büyükelçisi Jean Dunn ve diğer ilgililer ile vatandaşlar katıldı. 
     
</TEXT>
</DOC>
