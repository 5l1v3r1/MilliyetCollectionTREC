<DOC>
<DOCNO> 305890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur26.html </URL>
<DATE> 2005/01/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Türkiye'deki Irak vatandaşları nasıl oy verecek 
</HEADLINE>
<TEXT>

     Türkiye'de yasal olarak ikamet eden Irak vatandaşları, Irak'ta 30 Ocak'ta yapılması planlanan Irak Ulusal Meclisi seçimi için oy kullanabilecekler. 
     Yetkililerden alınan bilgiye göre, Irak Bağımsız Seçim Komisyonu'nun IECI gözetimi altında 14 ülkede yürütülen Irak Yurtdışı Oylama Programı çerçevesinde Türkiye'deki Iraklıların Irak Ulusal Meclisi seçimine katılarak oy kullanabilmesi için çalışma başlatıldı. 
     Türkiye ile Irak arasında, Türkiye'deki Iraklıların seçimlerde oy kullanabilmeleri için anlaşma imzalandı. Daha sonra, Dışişleri Bakanlığı ve Uluslararası Göç Örgütü IOM çalışmalara başladı. Buna göre, Türkiye'de yasal ikamet izni bulunan, 18 yaşını doldurmuş Irak vatandaşları ile Irak vatandaşı olduğunu belgeleyenler ve babası Iraklı olan Irak vatandaşları, oy kullanabilmek için 17-23 Ocak tarihleri arasında IOM'un belirleyeceği yerlerde kayıt yaptıracaklar. Bu kişiler, 28-30 Ocak tarihleri arasında Ankara ve İstanbul'da oy kullanabilecekler. 
     Bu arada, Ankara'da Anıttepe Lisesi'nde, İstanbul'da ise Oruç Gazi Lisesi ile İstanbul İlköğretim Okulu'nda oy kullanılmasının planlandığı, belirlenen okulların Emniyet Genel Müdürlüğü'ne bildirildiği, emniyetin gerekli incelemeleri yaparak onay vermesinden sonra bu okullarda oy kullanılmasının kesinleşeceği bildirildi. 
     İzmir ve Konya'da çok sayıda Iraklının yaşadığı, bu kişilere de Ankara veya İstanbul'da oy kullanabilmeleri için bilgi verileceği ifade edildi. 
     IOM yetkilileri, Türkiye-Irak arasındaki anlaşma geç imzalandığı için çalışmalarda geç kalındığını, ancak basın açıklaması, gazete ilanları ve yürütülecek kampanya ile seçimlere mümkün olduğunca fazla sayıda Irak vatandaşının katılmasına çalışılacağını kaydettiler. 
     Türkiye'de kaçak olarak bulunan Iraklıların kesinlikle oy kullanamayacağı vurgulandı. 
     Türkiye'de yasal olarak bulunan Iraklıların sayısı konusunda net bir bilgi verilemediği, ancak sayının 10 bin-30 bin arasında olduğunun tahmin edildiği belirtildi. 
     Irak Yurtdışı Oylama Programı'nın yurtdışında yaşayan birçok Iraklıya 30 Ocak 2005 tarihinde düzenlenecek Irak Ulusal Meclisi seçimine katılmaları için olanak vereceği kaydedildi. 
     
</TEXT>
</DOC>
