<DOC>
<DOCNO> 321588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur12.html </URL>
<DATE> 2005/03/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Dük'ten kaçmadı .. İthal iş makinesi içinde extacy getirenler yakalandı 
</HEADLINE>
<TEXT>

     Bülent CİVANOĞLU BURSA, DHA 

      BURSA'da polisin özel eğitimli Dük' adlı köpekle bir otomobilde yaptığı aramada 21 bin 948 extacy hapı ele geçirildi. Hapların, Almanya'dan ithal edilen iş makinesi içinde yurda sokulduğu saptanırken, olayla ilgili 1'i Alman 6 kişi gözaltına alındı. 
     Kimliği belirsiz bir kişi, Bursa Emniyet Müdürlüğü Narkotik Şube'yi arayarak, Kestel İlçesi'nde gıda toptancılığı yapan 49 yaşındaki Hüseyin Eroğlu'nun, Türkiye'de yaşayan Alman uyruklu iş ortağı 49 yaşındaki Fritz Johann Shummache aracılığıyla yurda getirdiği extacy hapları pazarladığı ihbar etti. İhbarda, Almanya'da bulunan Fritz Johann Shummache'nin bu hapları ithal edilen iş makinesi içinde Türkiye'ye soktuğu bildirildi. Bursa Emniyet Müdürlüğü bu ihbar üzerine Emniyet Genel Müdürlüğü kanalıyla Alman polisiyle ortak çalışma başlattı. 
     Cumhuriyet Savcısı'ndan izin alan polis, Fritz Johann Shummache ve Hüseyin Eroğlu'nun telefonlarını dinlemeye aldı. Shummache'nin Almanya'dan temin ettiği 21 bin 948 exstacy hapı, Hüseyin Eroğlu'nun sipariş ettiği forklift cinsi iş makinesinin bölmelerine yerleştirdiği, bu makinenin de Gemlik Limanı'na ulaştırılmak üzere gemiye yüklendiği belirlendi. Fritz Johann Shummache uçakla Türkiye'ye gelirken Gemlik Limanı'nda önlem alan polis, içinde uyuşturucu hap bulunan iş makinesini taşıyan gemiyi beklemeye başladı. 
     Gemi önceki gün Gemlik Limanı'na yanaştı, ithal edilen iş makinesi Hüseyin Eroğlu ve Fritz Johann Shummache tarafından teslim alındı. Takipten habersiz olan Eroğlu ve Shummache, Kestel İlçesi'nde Mehmet Aydın'a ait lastik tamirhanesine getirdikleri iş makinesinde bulunan extacy hapları burada çıkardı. Hüseyin Eroğlu, uyuşturucu hapları otomobilinin koltukları içine saklayıp Bursa'ya doğru gelirken polis tarafından Acemler Kavşağı'nda durduruldu. 
     Özel eğitimli Dük' adlı köpekle otomobilde yapılan aramada, ön ve arka koltuklara saklanmış toplam 21 bin 948 hap ele geçirildi. Polis, Eroğlu'nun yanı sıra hapları Almanya'da iş makinesine saklayıp gönderen Alman Fritz Johann Shummache'yi, tamirhane sahibi 40 yaşındaki Mehmet Aydın'ı, uyuşturucuların çıkartılmasında yardımcı olan 35 yaşındaki İbrahim Bali, 21 yaşındaki Serbest Ateş ve aynı yaştaki Güven Çağlar'ı da gözaltına aldı. 
     Bursa Emniyet Müdürlüğü'nde sorgulanan sanıklar, Teşekkül halinde uyuşturucu hap ticareti' suçundan adliyeye çıkartılacak. 
     
</TEXT>
</DOC>
