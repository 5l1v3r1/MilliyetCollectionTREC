<DOC>
<DOCNO> 304934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sontur17.html </URL>
<DATE> 2005/01/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Trabzon Valisi Prof.Dr Güner'in katil zanlıları belirlendi 
</HEADLINE>
<TEXT>

     Trabzon Valisi Hüseyin Yavuzdemir, Karadeniz Teknik Üniversitesi KTÜ Öğretim Üyesi Prof. Dr. Sadettin Güner ile oğlu Selçukhan Güner ve dün akşam aynı bölgede öldürülen Engin Bayramoğlu'nun katil zanlılarının kimliklerini belirlediklerini bildirdi. 
     Yavuzdemir, Boztepe Mahallesi Kemik Hastalıkları Hastanesi önünde önceki gece otomobiliyle seyir halindeyken açılan çapraz ateş sonucu ölen KTÜ Öğretim Üyesi Prof. Dr. Sadettin Güner ile oğlu Selçukhan Güner'in katil zanlıları 2 kişinin dayı-yeğen olduğunu belirtti. 
     Zanlıların kimliklerini belirlediklerini, yakalanmaları için güvenlik güçlerinin çalışmalarını sürdürdüğünü ifade eden Yavuzdemir, olayın dün gece aynı yerde Engin Bayramoğlu'nun ölümü, 2 kişinin yaralanmasıyla sonuçlanan cinayetle bağlantılı olduğunu tahmin ettiklerini kaydetti. 
     Vali, kimlikleri belirlenen 2 zanlının İsmet M. 31 ve yeğeni Burak R. 23 olduğunu, bu kişilerin yakalanmasının an meselesi olduğunu söyledi. 
     
     ZANLILAR SABIKALI 

     Öte yandan katil zanlısı olarak aranan dayı-yeğenin çok sayıda sabıkası olduğu öğrenildi. 
     Trabzon Emniyet Müdürlüğü yetkililerinden alınan bilgiye göre, katil zanlıları Burak R'nin 23 adam yaralamak suçundan sabıkası olduğu ve yaklaşık 2 ay önce cezaevinden çıktığı, dayısı İsmet M'nin 31 ise gasp, adam öldürmeye teşebbüs gibi çok sayıda suçtan sabıkalı bulunduğu öğrenildi. 
     Olayın dün gece aynı yerde Engin Bayramoğlu'nun ölümü, 2 kişinin yaralanmasıyla sonuçlanan cinayetle bağlantılı olduğu tahmin ediliyor. 
     Bu arada, her iki saldırıdan sonra olay yerlerinden toplanan boş kovanlar balistik inceleme için Samsun Emniyet Müdürlüğü Kriminal ve Laboratuvar Şube Müdürlüğü'ne gönderildi. 
     
     ZANLILARLA BAYRAMOĞLU ARASINDA KAN DAVASI İDDİASI 

     Zanlılar Burak R. ile İsmet M'nin Trabzon'un Değirmendere Mahallesi'nde 6 Ocak 2003'de silahlı saldırı sonucu öldürülen Yusuf Meral'in 28 akrabası, Engin Bayramoğlu'nun ise Yusuf Meral'i öldürmekten mahkum Serkan ve Gökmen Bayramoğlu'nun ağabeyi olduğu öğrenildi. 
     Değirmendere Mahallesi'nde 2 yıl önce Yusuf Meral'in öldürülmesiyle sonuçlanan olayda Serkan ve Gökmen Bayramoğlu kardeşler olaydan 12 gün sonra İstanbul'da yakalanmış, Gökmen Bayramoğlu Trabzon E Tipi Cezaevi'nde intihar etmişti. 
     Trabzon Ağır Ceza Mahkemesi'nde görülen davada Serkan Bayramoğlu, ''Ağır tahrik altında adam öldürmek'' suçundan 2 yıl hapis cezasına çarptırılmıştı. 

     
</TEXT>
</DOC>
