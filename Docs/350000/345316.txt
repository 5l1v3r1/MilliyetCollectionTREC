<DOC>
<DOCNO> 345316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko02.html </URL>
<DATE> 2005/05/24/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Borsada gözler yurtdışında 
</HEADLINE>
<TEXT>

     Borsayı bir süredir tedirgin eden Fransa referandumuna dün Almanya'dan gelen erken seçim tedirginliği eklendi. 
     Çukurova Grubu'nun Turkcell'i Sonera'ya satmaktan vazgeçmesi de YKB ve Turkcell hisselerinde sert satışlara neden olurken, borsa bin puanın üzerinde değer yitirdi. 
     Borsanın ilk hedefinin 24 bin 500 seviyesinin üzerine çıkmak olacağını ifade eden uzmanlar, bunun başarılamaması halinde 23 bin 700-800 bandına kadar düşüş yaşanabileceğini kaydediyorlar. 
     
     Yönü yurtdışı belirliyor 
     Borsada yönü yurtdışındaki gelişmeler belirlemeye devam ediyor. Dün de piyasaya Almanya'daki erken seçim kararı damga vururken, Fransa'daki referandumda hayır oylarının artması da düşüşü derinleştirdi. 
     Almanya'daki seçimlerin Türkiye'nin AB üyeliği açısından önemine dikkat çeken uzmanlar, şimdiki Başbakan Schröder'in Türkiye'nin üyeliğine destek verdiğini, ancak iktidar değişikliğinin Türkiye için iyi olmayacağını kaydediyorlar. Seçimlere Hristiyan Demokratlar'ın lideri olarak girmesi beklenen Merkel'in Türkiye'nin AB üyeliğine taraftar olmaması piyasalardaki tedirginliğin de artmasına neden oluyor. 
     Almanya'daki gelişmelerin yanında piyasalarda 29 mayısta Fransa'da yapılacak olan AB anayasası referandumu takip ediliyor. Referanduma ilişkin anketlerde 'hayır' oylarının önde görünmesi ve bunun Türkiye'nin üyeliğini güçleştirebileceğine ilişkin endişeler dün endeksi 24 bin 500'ün altına çekti. 
     
     24 bin 500 önemli 
     Bugün için 24 bin 500'ün önemli bir seviye olduğunu aktaran uzmanlar, bu bölgenin üzerine çıkılması halinde düşüşün durduğu yönünde sinyallerin geleceğini, ancak altındaki seyrin devamının, gerileme sürecini 24 binin altına taşıyacağı beklentisini güçlendireceğini kaydediyorlar. 
     
</TEXT>
</DOC>
