<DOC>
<DOCNO> 343751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur04.html </URL>
<DATE> 2005/05/18/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
İzmir'de 2 ayrı cinayet... 
</HEADLINE>
<TEXT>

     İzmir’in Çiğli ve Konak İlçeleri’nde meydana gelen olaylarda, bir kişi silahla, bir kişi de bıçakla öldürüldü. 
     A.A muhabirinin edindiği bilgiye göre, Çiğli İlçesi Güzeltepe semti 6782. sokaktaki bir apartmanda oturan SSK emeklileri Osman Çetin 69 ile Ali D. 77 arasında henüz bilinmeyen nedenle tartışma çıktı. 
     Kavgaya dönüşen olayda, Osman Çetin, komşusu tarafından silahla vuruldu. Ağır yaralanan Çetin, Karşıyaka Devlet Hastanesi’ne kaldırıldı. Ameliyata alınan Çetin, kurtarılamadı. 
     İzmir’in Konak İlçesi’nde meydana gelen olayda ise bir kişi bıçaklanarak öldürüldü. 
     Basmane semti 1039. sokak BESAŞ önünde, İhsan Kurtay 25 ile Hayrettin Ç. 19 arasında kavga çıktı. Kavgada Kurtay, karnından ve ayağından bıçaklandı. Yaralı, Yeşilyurt Atatürk Eğitim ve Araştırma Hastanesi’ne götürülürken, yolda öldü. 
     Her iki cinayetin zanlıları Ali D. ve Hayrettin Ç., yakalanarak gözaltına alındı. 
     
</TEXT>
</DOC>
