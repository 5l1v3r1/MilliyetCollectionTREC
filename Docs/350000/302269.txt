<DOC>
<DOCNO> 302269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur11.html </URL>
<DATE> 2004/12/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yakalanınca sahte Euro'yu yutmak istedi 
</HEADLINE>
<TEXT>

     Ünal UZUN DHA 

ZONGULDAK'ın Çaycuma İlçesi'nde, 33 yaşındaki Safiye Demirci, ihbar üzerine kendisini yakalamak isteyen polisleri karşısında görünce üzerindeki 200 Euro'luk sahte banknotu yutmaya çalıştı. Başarılı olamayınca da yere tükürdü. 
     Zonguldak'ın Çaycuma İlçesi'ne İstanbul'dan gelen 2 kişinin sahte Euro'yla alışveriş yaptığı ihbarını alan polis, Safiye Demirci'yi takibe aldı. Gözaltına alınmak istenen Safiye Demirce karşısında polisleri görünce yanındaki 200 Euro'luk sahte banknotu yutmaya çalıştı. Ancak parayı boğazından geçiremeyince de yere tükürdü. 
     Polis tarafından gözaltına alınan Safiye Demirci, önceki gün adliyeye sevk edildi. Mahkemece tutuklanan Safiye Demirci, Beycuma M Tipi Kapalı Cezaevi'ne gönderildi. 
     Öte yandan, soruşturmayı sürdüren polis, içerisinde 19 adet sahte 200 Euro'luk banknot, 28 adet exsatsy hap ve Niyazi Yılmaz adına düzenlenmiş bir kimlik olan 34 D 5764 plakalı otomobili, Filyos Kavşağı'nda terkedilmiş olarak buldu. Polis, firar eden Niyazi Yılmaz'ın yakalanması için çalışmalarını sürdürüyor. 
     
</TEXT>
</DOC>
