<DOC>
<DOCNO> 338119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko51.html </URL>
<DATE> 2005/04/29/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Erdoğan Öncelikli konulara ilişkin çalışmaların sürdürülmesini istediler 
</HEADLINE>
<TEXT>

     Başbakan Recep Tayyip Erdoğan, Yatırım Danışma Konseyi üyelerinin bugün gerçekleştirilen toplantıda, geçen yıl belirlenen öncelikli konulara ilişkin çalışmaların aynı kararlılıkla sürdürülmesini tavsiye ettiklerini bildirdi. 
     Erdoğan, Yatırım Danışma Konseyi toplantısının ardından, konsey üyeleri ile birlikte basın toplantısı düzenledi. 
     Erdoğan, yaptığı konuşmada, Yatırım Danışma Konseyi'nin 2. toplantısının başarıyla tamamlandığını, toplantıda konsey üyelerinin Türkiye'nin hükümetleri döneminde sağladığı politik ve makroekonomik istikrarı takdirle karşıladıklarını ifade ederek, yerli ve yabancı yatırımların artması için en temel şartların yerine getirilmesinde önemli ilerleme kaydedildiğini ifade ettiklerini söyledi. 
     Konsey üyelerinin, geçen yılki sonuç bildirisinde yer alan değerlendirmelerinde önemli ölçüde ilerleme sağlanmasından duydukları memnuniyeti ifade etmelerinin, hükümetin yatırım ortamının iyileştirilmesi konusundaki kararlılığını teyit eder nitelikte olduğunu vurgulayan Erdoğan, şunları kaydetti 
     "Geçen yılki konsey toplantısından sonra gündeme gelen değerlendirmeler doğrultusunda, özellikle belirli alanlarda sağlanan ilerleme, üyeler tarafından 5 başlık altında özetlenmiştir. 
     Şirket kuruluşu ve sektörel lisanslar gibi alanlardaki idari engellerin azaltılması, AR-GE faaliyetlerinin özendirilmesine yönelik olarak alınan tedbirler, KOBİ'lere sağlanan desteklerin olumlu sonuçları sayesinde üretimde tedarik zincirinin etkinliğinin artırılması, eğitim imkanlarının geliştirilmesine tahsis edilen kamu kaynaklarının artırılması, fikri mülkiyet haklarının korunması konusunda somut tedbirlerin alınması. Tüm bunların üzerinde hükümetimizin siyasi ve ekonomik istikrarı koruma kararlılığına ve reformları sürdürme iradesine dönük güven ifade edilmiştir." Yatırım Danışma Konseyi'nin, Türkiye'yi, yabancı yatırımcıların tereddütsüz tercih ettiği bir yatırım yeri yapmaya yönelik politikalarına çok önemli uluslararası bir perspektif kazandırdığını ifade eden Erdoğan, bu perspektifin Türkiye'nin yoğun bir rekabetin yaşandığı dünya ekonomisi ile bütünleşmesine yönelik çabalarına önemli katkılar sağladığını dile getirdi. 
     Erdoğan, "Konsey üyeleri bu toplantıda, geçen yıl belirlediği öncelikli konulara ilişkin çalışmalarımızın aynı kararlılıkla sürdürülmesini tavsiye etmiştir. Ayrıca, değerli üyeler, AB üyeliği yolundaki Türkiye'ye önümüzdeki dönemde yabancı yatırımcıların ilgisinin artacağına işaret etmişlerdir" dedi. 
     
     "DANIŞMA KONSEYİ BAZI YENİ DEĞERLENDİRMELERDE BULUNMUŞTUR" 

     Başbakan Recep Tayyip Erdoğan, Yatırım Danışma Konseyi'nin, Türkiye'nin yabancı yatırımcıların ilgisinden azami düzeyde faydalanmasını sağlayacak bazı yeni değerlendirmelerde bulunduğunu bildirdi. 
     Erdoğan, 2. Yatırım Danışma Konseyi Toplantısı sonrasında düzenlenen basın toplantısında yaptığı konuşmada, konsey üyelerinin AB üyeliği yolundaki Türkiye'ye önümüzdeki dönemde yabancı yatırımcıların ilgisinin artacağına işaret ettiklerini belirtti. 
     Başbakan Erdoğan, şunları söyledi 
     "Bu anlayışla Yatırım Danışma Konseyi ülkemizin bu ilgiden azami düzeyde faydalanmasını sağlayacak bazı yeni değerlendirmelerde bulunmuştur. 
     Basit ve istikrarlı bir vergi rejimine yönelik politikalar geliştirilmesi ve uygulanması, Türk firmalarının uluslararası rekabet gücünü artırmalarının sağlanması ve yabancı firmalarla işbirliği imkanlarını genişletmek için kurumsal yönetişimin güçlendirilmesi, yatırımların önündeki idari ve bürokratik engellerin ortadan kaldırılmasına yönelik çalışmaların sürdürülmesi, uygulanmakta olan özelleştirme programına aynı kararlılıkla devam edilmesi, yatırımlar açısından yargı sürecinin etkinliğinin artırılması, Türkiye'de yatırım ortamının yatırımcılar tarafından daha iyi algılanabilmesini teminen ülkenin bir yatırım yeri olarak tanıtımına yönelik çabaların arttırılması, enerji sektörünün serbestleştirilmesi programına devam edilmesi, sosyal güvenlik sistemi reformuna hız kazandırılması, AR-GE yatırımlarına devam edilmesi bu yılki toplantının değerlendirmelerini teşkil etmektedir." Erdoğan, konuşmasının sonunda "Davetimizi kabul ederek, bu çabalarımıza desteklerini sürdüren uluslararası iş aleminin seçkin temsilcilerine, IMF Başkanı Rato'ya, Dünya Bankası Başkan Yardımcısı Zhang'a, Avrupa Yatırım Bankası Başkanı Maystadt ve toplantının gerçekleştirilmesinde emeği geçen bakan arkadaşlarım, teknokratlara ve bürokratlara teşekkür ediyorum" dedi. 
     
     "DÜNYANIN HİÇBİR YERİNDE BÜROKRATİK ZORLUKLAR MAALESEF BİTMEMİŞTİR" 

     Başbakan Recep Tayyip Erdoğan, dünyanın hiçbir yerinde, en gelişmiş ülkesinde bile bürokratik zorlukların bitmediğini belirterek, "Bundan sonra da bitmeyecektir. Çünkü kim hangi koltuğa oturuyorsa, o koltuğu iyi sahipleniyor" dedi. 
     Erdoğan, Yatırım Danışma Konseyi Toplantısı'nda bir basın mensubunun "Bürokratik cumhuriyetle mücadele konusunda, hatta yatırımcı cumhuriyeti kurma konusunda ne kadar başarılı olduğunuzu düşünüyorsunuz " sorusu üzerine, bunun rakamsal bir karşılığının olmadığını, ancak mesafe aldıklarına inandığını ifade etti. Erdoğan, "Mesafe aldığımıza inandığımın göstergesi de Yatırımcı Danışma Konseyi'ne katılan, ağırlık olarak Türkiye'de yatırımları olan dev kuruluşlardır. Zaten kendileri de sağolsun, bunu ifade ediyorlar" diye konuştu. 
     Erdoğan, ancak sıkıntıların henüz bitmediğine dikkati çekerek, şunları kaydetti 
     "Peki biter mi Hayır bitmez. Dünyanın hiçbir yerinde, en gelişmiş ülkesinde bile bürokratik zorluklar maalesef bitmemiştir, bundan sonra da bitmeyecektir. Çünkü kim hangi koltuğa oturuyorsa o koltuğu iyi sahipleniyor. 
     Aramızdaki bürokratlar da bundan gücenmesinler, onları ben istisna tutuyorum. İnanıyorum ki onlar bize zorluklar çıkarmayacaklardır ve zaten bu zorluklar olmadığı anda çok daha süratle, çok daha çabuk mesafeleri alırız. Ama bu mücadelemizi sürdürmekte de kararlıyız. Bunu söylemek zorundayım." Erdoğan, Yatırım Danışma Konseyi metninde çalışma izinlerinin verilmesinin yer aldığını ifade ederek, "Şimdi yurt dışından geliyorlar. Ülkemde yatırım yapıyorlar. Kalkıyor benim bürokratım bu çalışma izninin verilmesi için hendek atlatıyor. Bu engelleri çıkarmanın anlamı var mı Gelecek senin ülkende yatırım yapacak, sen onun işini kolaylaştıracağına hala zorluklar çıkarıyorsun" diye konuştu. 
     Siyasilerin, yasama organı olarak bu işin yasalarını hazırladıklarını, çıkardıklarını anlatan Erdoğan, şöyle dedi 
     "Yürütme olarak da siz bir yerde kalıyorsunuz. Ama altta neler olduğunun farkında değilsin. Haberimiz olduğu anda tabii müdahale ediyoruz, o ayrı mesele. Ama onlar orada gerekli olan tutuculuğu maalesef yapıyorlar. Fakat bunları aşmakta kararlıyız. Nitekim buradaki bu atılması gereken adımların içerisine de konulması bunun bir ayrı ifadesidir." 
     
</TEXT>
</DOC>
