<DOC>
<DOCNO> 304891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonsiy12.html </URL>
<DATE> 2005/01/09/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Baykal "CHP, yolsuzluklar konusunda tutarlı tavır takınmıştır" 
</HEADLINE>
<TEXT>

     CHP Genel Başkanı Deniz Baykal, partisinin yolsuzluklar açısından daima çok net ve tutarlı bir tavır takındığını belirtti. 
     Baykal, partisinin İstanbul İl Örgütü'nce Lütfi Kırdar Uluslararası Kongre ve Sergi Sarayı'nda düzenlenen ''dayanışma yemeği'' öncesinde basın mensuplarının sorularını yanıtladı. 
     Bir basın mensubunun, Başbakan Recep Tayyip Erdoğan'ın bugün partisinin İstanbul İl Gençlik Kolları 1. Olağan Kongresi'nde yaptığı konuşmada, ''Yolsuzlukla mücadele edeceğini söyleyenler, şimdi kendi içinde birbirine düştüler'' şeklindeki sözlerini hatırlatarak, bu konudaki görüşünü sorması üzerine, Baykal şunları kaydetti 
     ''CHP, yolsuzluklar açısından daima çok net, çok tutarlı tavır takınmıştır. CHP'nin yolsuzlukla mücadele etmesi için yolsuzluğun illa kendisi dışında olması şart değildir. Tabii Sayın Başbakan'ın zihninin bunu alması mümkün değildir. Onun yolsuzluk tanımı sadece kendi dışındaki yolsuzluklara yönelik çalışmadır. Başbakan, kendi partisiyle ilgili yolsuzlukların tanımlamasını, algılamasını yapma konumunda değil. Onun anlayışına göre AK Partililer yolsuzluk yapmaz. 
     Biz AK Partililerin de AK Partili olmayanların da yolsuzluk yapabileceğine inanıyoruz. Kim, nerede yolsuzluk yapmışsa üzerine gidilmesi gerektiğini düşünüyoruz. Elimizden geldiğince biz görevimizi yapıyoruz. Ümit ederim ki Sayın Başbakan'ın da kendi partisindeki yolsuzlukları kavrayacağı günler olacaktır.'' Baykal, ''Mecliste AK Parti milletvekillerinin, yer yer de bakanların partilerindeki yolsuzlukları konuştuklarını, kabine değişikliği altındaki konular arasında yer alan önemli noktanın da bu olduğunu'' savunarak, '' Başbakan Erdoğan'ın milletvekilliği dokunulmazlığı konusunda bugüne kadar izlediği politika, kendi partisinin bakanları, milletvekilleri ve bizzat kendisinin yolsuzluk iddialarına karşı sert olabilme düşüncesidir. Polemiklerle gerçeklerin bastırılması söz konusu değil. Bizim tavrımız çok net 'onun yolsuzluk yapan adamı', 'benim yolsuzluk yapan adamım' ayrımını biz reddediyoruz'' diye konuştu. 
     
</TEXT>
</DOC>
