<DOC>
<DOCNO> 325838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun35.html </URL>
<DATE> 2005/03/22/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İspanya'dan Arap Birliği'nde medeniyetler ittifakı... 
</HEADLINE>
<TEXT>

     İspanya Başbakanı Jose Luis Rodriguez Zapatero, terörle ortak mücadele ve Doğu ile Batı arasındaki ayrılıkların ortadan kaldırılmasına yönelik olarak, medeniyetler ittifakı için inisiyatifini ortaya koydu. 
     Arap Birliği zirvesi dolayısıyla Cezayir'in başkentinde bulunan Zapatero, açılış töreninde yaptığı konuşmada, ''Daha adil bir uluslararası düzen için birleşmeye doğru ilerlemek amacıyla böyle bir ittifakın gerekli olduğunu'' söyledi. 
     Cezayir Devlet Başkanı Abdülaziz Buteflika tarafından zirveye gözlemci olarak davet edilen Zapatero, Arap liderlere hitaben, ''Medeniyetler, halklar ve dinler arasında yapıcı bir diyalogdan yanayız'' dedi ve Batı ve İslam dünyası arasıdaki yanlış anlamaların üstesinden gelmek için gerekenin yapılması çağrısında bulundu. 
     Kendi inisiyatifi çerçevesinde teklifler yapılması için BM himayesinde ve Arap ülkelerinin yardımıyla üst düzey bir grup kurulmasını öneren Zapatero, terörü lanetlediği konuşmasında, İslam ile terörün birbirine karıştırılmasını kınadı. Zapatero, ''Terörü haklı çıkaran hiçbir şey yoktur, terörü bir dine bağlamamak gerekir. Terörü İslam'a mal etmek sadece anlayışsızlıkları çoğaltmaya yarayan çok büyük bir hatadır. Berlin duvarından da kalın, bir anlayışsızlıklar duvarı örülmesi riski taşır'' ifadesini kullandı. 
     Zapatero, daha iyi bir dünya inşa edilmesi için zihinsel barikatların aşılmasını, hoşgörüsüzlüğün köklerinin kazınmasını, önyargıların tamamen ortadan kaldırılmasını istediğini belirtti. 
     İspanya Başbakanı, konuşmasında Ortadoğu, Irak ve Batı Sahra konularına da değindi ve Filistin yönetiminin İsrail ile adil bir barış yapma çabalarının desteklenmesi gerektiğini söyledi. Zapatero, uluslararası toplumdan, kurulacak Irak hükümetiyle işbirliği yapılması çağrısında da bulundu. 
     
     KADDAFİ VE KRAL MUHAMMED 
     Bu arada, Libya lideri Albay Muammer Kaddafi ile Fas Kralı Muhammed, zirvenin yapıldığı salonu, açılış oturumu sona ermeden terk etti. 
     Zirveyi izleyen AFP muhabiri, liderlerin konuşmalarının devam ettiği sırada, önce Kaddafi'nin, daha sonra da Kral Muhammed'in toplantı salonundan ayrıldığını aktardı. 
     Salonu neden terk ettikleri bilinmeyen Kaddafi ile Kral Muhammed'in Cezayir'den ayrılıp ayrılmadığının ise henüz bilinmediği belirtiliyor. 
     
</TEXT>
</DOC>
