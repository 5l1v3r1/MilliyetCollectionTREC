<DOC>
<DOCNO> 333347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko53.html </URL>
<DATE> 2005/04/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Vakıfbank, Eylül'de halka arz edilecek... 
</HEADLINE>
<TEXT>

     Vakıfbank Genel Müdürü Ahmet Kacar, banka hisselerinin bir kısmının 30 Haziran 2005 bilançosuyla Eylül 2005'te halka arz edileceğini belirterek, ''Bu Vakıflar Bankası atılacak mı, satılacak mı tartışmalarına iyi bir cevap olacaktır'' dedi. 
     Kacar, Vakıfbank'ın yıl içerisinde enflasyondan arındırılmamış haliyle yüzde 30'a yakın bir büyüme hedeflediğini kaydederek, Türkiye'nin üç büyük bankası arasına girmeyi amaçladıklarını bildirdi. 
     2005 yılı hedeflerinden en önemlisinin bankanın halka açılması olduğunu ifade eden Kacar, ''Bu konuda genel kurulumuzdan gerekli yetki çıktı. Bankanın yüzde 15-25 arasındaki oranı, Eylül ayı içerisinde halka arz edilecek. Böylelikle Vakıflar Bankası'nda özel sektör payı daha fazla artırılmış olacak'' dedi. 
     Kacar, hisselerin bir kısmının 30 Haziran 2005 bilançosuyla Eylül 2005'te halka arz edileceğini ifade ederek, ''Bu Vakıflar Bankası atılacak mı, satılacak mı tartışmalarına iyi bir cevap olacaktır'' dedi. 
     Halka arzın 1 milyar dolar civarında gerçekleşeceğini dile getiren Kacar, şunları kaydetti 
     ''Vakıflar Bankası şu anda özel bir banka. Dolayısıyla Vakıflar Bankası'nın sadece Vakıflar Genel Müdürlüğü'nün kontrolünde olan hisselerin değerlendirilmesi söz konusudur. Bu sene içinde sermaye artışı kararı alacağız. Sermaye artışı ile ilgili kullanılmayan rüçhan haklarını da halka arz edeceğiz. Bu seneki özelleştirme planımız bu.'' 
     
     TMSF'DEN ALINAN KREDİ... 
     Ahmet Kacar, bankanın 2002 yılında Tasarruf Mevduatı Sigorta Fonu'ndan TMSF yaklaşık 237 trilyon lira sermaye benzeri kredi aldığını ve bu kredinin yıl içerisinde erken ödeme ile iade edileceğini bildirdi. 
     Vakıflar Bankası'nın stratejisinin organik büyüme olduğunu kaydeden Kacar, ellerindeki finans dışı iştiraklerden kurtulmak için tüm çabayı sarf ettiklerini söyledi. 
     Kacar, Taksim Otelcilik'in elindeki otelleri mümkün olduğunca azaltmak için gayret içinde bulunduklarını, bu çerçevede Side Palas Oteli'nin yaklaşık 25 milyon dolara satıldığını bildirdi. 
     Ahmet Kacar, Türk bankalarının yabancılar tarafından satın alınmasına ilişkin olarak da, ''Türk bankalarını yabancıların almasında herhangi bir mahsur görmüyoruz. Ama Vakıflar Bankası milli bankadır. Bu vasfını korumaya devam edecek'' dedi. 
     
</TEXT>
</DOC>
