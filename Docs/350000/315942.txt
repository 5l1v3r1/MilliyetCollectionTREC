<DOC>
<DOCNO> 315942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/magazin/amag.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayalim bir gün Boran'ı oynamak' 
</HEADLINE>
<TEXT>


En büyük hayalinin Behice Boran'ı canlandırmak olduğunu söyleyen Müjde Ar, "Ne var ki böyle bir proje 'iş yapmaz' diye geri çevrilir" görüşünde... 

Bayram Kaygusuz 

Eğreti Gelin filmiyle 2 yıl aradan sonra sinemaseverlerle buluşan Müjde Ar, eski Türkiye İşçi Partisi Genel Başkanı Behice Boran'ı canlandırmayı çok istediğini söyledi. Boran'ın siyasi tarihimiz için önemli bir kişilik olduğunu ifade eden Ar, "Temmuzda Sezen Aksu ve Uğur Yücel'le bir sinema filmi çekeceğiz. Ondan sonraki en büyük hayalim Boran'ı oynamak" dedi. 
Türkiye'de aydınların hak ettiği değeri görmediğini savunan Ar, şöyle devam etti 
"Bizler, Behice Boran gibi aydınları tarihin tozlu sayfalarında unutmayı yeğledik. Çeşitli dönemlerde aydınlarımız 'tu kaka' oldu. Dönem filmlerini çekmek çok pahalı ve böyle bir filmi yapımcıya götürseniz, 'Bu film iş yapmaz, Behice Boran'ı kim tanıyor ' der. Sermayesi oluşmuş bir Türk sineması olsaydı, her türlü proje hayat bulurdu." 

BEHİCE BORAN KİMDİR 
1910'da doğan Boran, yükseköğrenimini ABD'de tamamladı. 1950'de başkanı olduğu Barışseverler Cemiyeti'nin Kore Savaşı'na karşı bir bildirisinden dolayı 15 ay hapis cezası aldı. 1962'de TİP'e üye oldu, 1965 seçimlerinde milletvekili seçildi. 1970'te TİP'in Genel Başkanı oldu. 12 Mart'tan sonra tutuklanıp 15 yıl hüküm giydi. 


</TEXT>
</DOC>
