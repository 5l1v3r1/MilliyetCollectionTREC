<DOC>
<DOCNO> 318452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/yazar/oztrak.html </URL>
<DATE> 2005/02/25/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
G7 yerine G20 ve Türkiye 
</HEADLINE>
<TEXT>


ABD'nin cari açığının ulaştığı seviye küresel ekonomideki dengesizliği rekor seviyelere taşıyor. 1970'li yıllarda ABD'nin dünyadan net alacağı GSYİH'sinin yüzde 25'ine ulaşırken 30 yıl sonra ABD net bazda GSYİH'sinin yüzde 25'i oranında dünyaya borçlu duruma gelmiş. GSYİH'sinin yüzde 5'ini aşan cari açıklarla ABD'nin uzun süre gidemeyeceği ve er veya geç bir düzeltmenin geleceği artık genel kabul görüyor. Üzerinde durulan husus, bu düzeltmenin sert bir şekilde olmasının önüne geçebilecek önlemler. 
Sorunun tek başına ABD tarafından çözülmesinin dünya ekonomisini oldukça olumsuz etkileyeceği söyleniyor. Cari açığın, dolayısıyla dünyadan borçlanma ihtiyacının düşmesi için ABD'de üretimin iç talepten hızlı artması, buna karşılık başta Avrupa ve Asya ekonomileri olmak üzere diğer ülkelerde ise iç talebin üretimden hızlı artması gerekiyor. Bu oyunun karşılıklı uzlaşmaya dayanan bir uluslararası strateji kapsamında oynanmamasının küresel bir mali krize dönüşebilecek ciddi maliyetleri olabileceğinin altı çiziliyor. 
Bu tartışma kapsamında bizi de yakından ilgilendiren bir görüş giderek ağırlık kazanıyor. ABD'nin eski Hazine Bakanı Summers tarafından ortaya atılan bu görüşe göre, küresel dengesizliğin çözümünde G7 ülkelerine ağırlık veren geleneksel uluslararası karar mekanizmaları da yeterli olmayacak. Bu sorunun bizim de içinde olduğumuz G20 ülkelerini içeren daha geniş tabanlı bir karar mekanizmasıyla çözülebileceği ABD'deki iktisatçılar tarafından sıkça vurgulanmaya başladı. 
ABD'deki Uluslararası Ekonomi Enstitüsü tarafından bu yıl ocak ayında yayımlanan "ABD ve Dünya Ekonomisi Önümüzdeki On Yılda Dış Ekonomi Politikası" adlı kitapta bu konuda somut öneriler yer almış. Kitabın 5. bölümünde yer alan öneriler arasında G7'nin yerini G20'nin alması, IMF, Dünya Bankası gibi uluslararası finans kurumlarında sandalyelerin yeniden dağıtılması ve ABD'nin uluslararası ekonomi politikalarını Büyük Yükselen Piyasa Ekonomileri'ne aralarında Türkiye'nin de olduğu 11 ülke doğru yönlendirmesi var. Bunu dünyada fakirliğin, ekonomik krizlerin önlenmesine ve uluslararası mali istikrarın sağlanmasına dönük öneriler izliyor. Bu yaklaşım dünya ekonomisindeki karşılıklı bağımlılığın arttığının, ekonomik gücün tabanının genişlediğinin bir göstergesi. Artık tek bir ülkenin veya sadece sanayileşmiş ülkelerden oluşan G7 gibi bir forumun ekonomik sorunların çözümünde yetersiz kalacağı anlaşılıyor. 
Diğer taraftan geçtiğimiz hafta New York Times gazetesinde çıkan yazı da dünyanın ekonomik sorunlarının ancak geniş bir katılımla çözümlenebileceği görüşünün ulaştığı noktayı göstermek bakımından ilginç. Yazıda Dünya Bankası başkanlarının ABD vatandaşı olması geleneğinden vazgeçilmesi gerektiğinin altı çiziliyor. Bu çerçevede yeni başkanın Amerikalı değil, dünyada yoksullara destek konusunda heyecan yaratabilecek, büyük ve karmaşık bürokratik yapıları yönetmekte tecrübeli Meksika'dan Zedillo, Brezilya'dan Cardoso, İngiltere'den Brown, Güney Afrika'dan Manuel, Polonya'dan Balcerowicz ve Türkiye'den Derviş gibi isimler arasından seçilmesi öneriliyor. Tabii yazıda ABD yönetiminin böyle bir yaklaşımdan henüz çok uzak olduğu da belirtiliyor. 
Bütün bu gelişmeler, artık ekonomik sorunların çözümünde küresel boyutta katılımcılığın ve mevcut uluslararası kurumların bu yönde yeniden yapılanmasının önemini gösteriyor. Bu, sadece gelişmiş ülkeler için değil, gelişmekte olan ülkeler için de geçerli. Örneğin vergi kaçaklığını, karapara sorununu, kayıt dışılığı ülkelerin tek başına çözmesi çok zor. 
Bu süreçte Türkiye'nin önünde bir fırsat ve sorumluluk penceresinin açılmakta olduğu ortaya çıkıyor. Türkiye karar alma tabanının genişlemesi sürecinde ilk kuşakta yer alıyor. Tabii bunu değerlendirebilmek için dünyayı izlemek, dünyaya tek taraflı değil, geniş bir perspektiften bakabilmek, uluslararası platformlarda yoksulluk, kalkınma, istikrar gibi evrensel sorunlara gerçekçi çözümler üretebilmek lazım. Küresel karar mekanizmalarında güçlü bir oyuncu olan Türkiye, hem küresel hem de ülkedeki yoksulluğun çözümünde daha etkili olacaktır. 



</TEXT>
</DOC>
