<DOC>
<DOCNO> 331405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko01.html </URL>
<DATE> 2005/04/08/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Türkiye İşbankası 350 milyon dolar turizm işletme kredisi verecek 
</HEADLINE>
<TEXT>

     Türkiye İş Bankası Genel Müdürü Ersin Özince, 2005 yılında 350 milyon dolar turizm işletme kredisi vereceklerini söyledi. 
     İş Bankasının ''İş'le Buluşmalar'' adı altında düzenlediği toplantı, Antalya Talya Convension Center'de turizm sektörü temsilcilerinin katılımıyla yapıldı. 
     Toplantıda konuşan Türkiye İş Bankası Genel Müdürü Ersin Özince, enflasyon ve faiz oranlarının önemli ölçüde gerilediği, döviz kurlarının istikrar kazandığı, yüksek oranlı büyümenin gerçekleştiği ve ekonomik açıdan olumlu sonuçların alındığı bir yılın geride bırakıldığını söyledi. Özince, ''Ülkemiz ekonomisindeki bu iyileşmede şüphesiz turizm sektörünün gösterdiği atılım ve performansın önemli bir payı var. Ülkemizin Avrupa Birliği ile müzakere sürecine girmiş olmasıyla turizmin, Türkiye için taşıdığı önem daha da artmıştır'' dedi. 
     Turizmin, ülkenin vitrininde öne çıkartılacak, Avrupa ile bütünleşmede anahtar rol üstlenecek kritik bir sektör konumuna yükseldiğine işaret eden Özince, Avrupa Birliği sürecinde, Türkiye'yi şimdiye kadar ziyaret etmemiş ama merak eden, tanımak ve öğrenmek isteyen yepyeni bir turist kitlesinin, Türkiye'de ağırlanacağını söyledi. 
     Hız kazanan AB sürecinin, turizm alanında Türkiye'de yatırım yapmak isteyen uluslararası gruplar açısından da harekete geçmek için olumlu bir sinyal olarak değerlendirilmesi gerektiğini vurgulayan Özince, ''Dünya turizmine liderlik eden otel zincirlerinin, önümüzdeki dönemde ülkemizde yatırımlar gerçekleştireceklerine inanıyorum'' diye konuştu. 
     Banka olarak turizm sektörüne büyük önem verdiklerini vurgulayan Özince, geçen yıl İş Bankası'nın turizm sektörüne kullandırdığı nakdi kredilerin toplamının, 181 milyon YTL'ye ulaştığını, bu rakamın turizm sektöründe faaliyet gösteren müşterilerinin sistemden kullandıkları nakdi kredilerin yüzde 35'lik bölümünü oluşturduğunu, turizm sektöründe kullanılan nakdi kredilerin toplamında ise yüzde 9'luk payın İş Bankası'na ait olduğunu ifade etti. 
     Dünyanın en büyük ilk 500 şirketi arasında Türkiye İş Bankası'nın da bulunduğunu belirten Özince, 2005 yılında 350 milyon dolarlık turizm işletme kredisi vereceklerini bildirdi. 
     Özince, İş Bankası'nın 2004 yılı itibariyle 38.5 katrilyonluk aktif toplamı, 12.4 katrilyon liraya ulaşan kredi hacmi, 24 katrilyonu aşan mevduat portföyü ve 7.6 katrilyon lira düzeyindeki öz kaynakları ile uluslararası standartlara ulaşma yolunda ilerleyen bir banka niteliği kazandığını vurguladı. 
     Özince, THY'ye 135 milyon YTL katkı sağladıklarını, THY'nin bu parayla uçak alıp turist getireceğini sözlerine ekledi. 
     
     ANTALYA'YA TURİZM İHTİSAS ŞUBESİ 

     Türkiye İş Bankası Genel Müdür Yardımcısı Aykut Demiray ise yaptığı konuşmada, Antalya'da 10 şubelerinin bulunduğunu belirterek, turizmin merkezi olan Antalya'da ''Türkiye'de ilk olacak şekilde geniş yetkileri olan, yetenekli personelle donatılmış'' turizm ihtisas şubesini bu yıl içinde açacaklarını kaydetti. 
     Türkiye ekonomisinin, alınan önlemler ve yurt dışından gelen destek sayesinde daha sağlam bir noktaya geldiğini anlatan Demiray, ''4 hafta içinde sonuçlandıracağımız 600 milyon dolarlık dış kredi anlaşması var. Bu yabancıların bize olan güvenlerini gösteriyor. Bu kredi 7 yıl gibi uzun vadeli ve Libor artı yüzde 1 faizli olacak'' diye konuştu. 
     Demiray, bankanın vereceği turizm kredileri hakkında da şunları söyledi 
     ''Turizm işletme kredisi, otel, pansiyon, turistik kafe ve restoran ile yat işletmecileri, seyahat acenteleri, dericiler ve kuyumcular gibi turizm sektöründe faaliyet gösteren firmalara, işletme sermayesi ihtiyaçlarının finansmanı amacıyla YTL, USD veya AVRO olarak kullandırılacak. 
     Kredinin limiti, azami 250 bin USD veya muadili YTL ve azami 12 ay vadeli olacak. YTL kredilerinin aylık faiz oranları ise yüzde 1.50 olarak belirlendi.'' 
     
     ANTALYA'YA DEV PORTAKAL... 

     Toplantıda konuşan Antalya Büyükşehir Belediye Başkanı Menderes Türel ise Antalya'nın Türkiye'nin vitrini olduğunu ifade ederek, şunları kaydetti 
     ''Gelen turiste cazibe merkezleri oluşturmalıyız. Bunun için uluslararası tasarım çalışması yapılıyor. Altın Portakal Film Festivali'nde bu tasarım tanıtılacak. Antalya'ya 85 metre yüksekliğinde dev bir portakal heykeli yapılacak. Heykelin içinde alışveriş merkezleri, eğlence merkezleri gibi bir çok aktivite bulunacak.'' Antalya Ticaret ve Sanayi Odası Başkanı Kemal Özgen ise üyelerinin, bankacılık işlemlerinin yüksekliğinden şikayetçi olduğunu söyledi ve sektörün sorunlarını anlattı. 
     
</TEXT>
</DOC>
