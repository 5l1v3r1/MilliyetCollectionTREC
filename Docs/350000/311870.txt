<DOC>
<DOCNO> 311870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/guncel/gun08.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına'dan Erdoğan'a 'pilot' ricası 
</HEADLINE>
<TEXT>


BARKIN ŞIK Ankara 

Hava Kuvvetleri Komutanı Orgeneral İbrahim Fırtına, 2005 Mali Yılı Bütçe Kanunu ile Türk Hava Yolları'nda THY çalışan emekli savaş pilotlarının Emekli Sandığı özlük haklarının ellerinden alınması üzerine Başbakan Recep Tayyip Erdoğan ile bir araya geldi. Fırtına, Hava Kuvvetleri Komutanlığı'ndan emekliye ayrılarak, THY'de çalışmaya başlayan savaş pilotlarının TBMM'de kabul edilen Bütçe Kanunu ile emekli aylıklarını ve sağlık karnelerini kaybederek SSK'lı statüsüne geçmesinin düzeltilmesini istedi. 
THY'de uçan 670 pilottan 100'ünün bu kapsama girdiğini vurgulayan Fırtına, söz konusu durum nedeniyle THY'de görev alan savaş pilotlarının bu kurumu bırakarak özel sektör hava yollarına geçebileceğini aktardı. Hava Kuvvetleri bünyesindeki genç pilotların da 15 yıllık mecburi hizmet süresini doldurmasının ardından, "nasıl olsa emekli olamayacağım" diyerek, kuvvetten ayrılabileceği de Başbakan'ın bilgisine sunuldu. Bu çerçevede, her iki durumun da THY ve Hava Kuvvetleri'ne zarar verebileceği belirtildi. 


</TEXT>
</DOC>
