<DOC>
<DOCNO> 326676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy12.html </URL>
<DATE> 2005/03/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Yüce Divan'da tanıkların dinlenmesine başlandı 
</HEADLINE>
<TEXT>

     Eski Başbakan Mesut Yılmaz ve eski Devlet Bakanı Güneş Taner'in "Türkbank ihalesine fesat karıştırdıkları" iddiasıyla Yüce Divan'da yargılandıkları davada tanıkların dinlenmesine başlandı. 
     Yüce Divan'daki bugünkü duruşmaya, Yılmaz ve Taner ile avukatları katıldı. 
     Tanık Türkbank Munzam Vakfı Başkanı Celal Balabanlı, Anayasa'ya ve yasalara aykırı olarak vakfın Türkbank'taki hisselerinin Tasarruf Mevduatı Sigorta Fonu'na TMSF verildiğini ileri sürdü. Balabanlı, Türkbank'tan Erol Evcil ve diğer bazı kişilere usulsüz krediler verildiğini kaydetti. 
     Tanık Balabanlı, işadamı Korkmaz Yiğit'in bu ihale için gerekli olan parayı nereden bulduğunun belli olmadığını, bunun açıklanması gerektiğini kaydetti. 
     Alaaddin Çakıcı'dan vakfın bir yönetim kurulu üyesine telefon geldiğini ifade eden tanık Balabanlı, ancak bu telefonu kendilerinin tehdit olarak algılamadıklarını söyledi. 
     Eski Merkez Bankası Başkan Yardımcısı ve Türkbank ihalesini yapan komisyonun başkanı Aydın Esen ise ihale sürecini anlattı. 
     Beş firmanın ihaleye katıldığını, ihalenin çok şeffaf yapıldığını belirten Esen, Haziran ayında bir gazetede, "Çakıcı'nın ihale sürecini etkilemeye çalışan iki adamının silahlarla yakalandığı" yönünde haber okuduğunu söyledi. Bunun üzerine İstanbul Emniyet Müdürlüğü'ne yazı yazarak bilgi istediğini kaydeden Esen, 4 Ağustos 1998 günü ihale bittikten sonra saat 17.50'de iki sivil polis tarafından bir yazı getirildiğini belirtti. 
     Esen, bu yazının ilgili yerlere gönderildiğinin de belirtilmesi nedeniyle Hazine Müsteşarlığı'na ayrıca yazı hakkında bilgi vermediklerini anlattı. 
     Hazine Müsteşarlığı'ndan daha sonra ihalenin iptal edilmesi gerektiği yönünde görüş bildirilmesi üzerine, ihalenin iptal edildiğini kaydeden Esen, "İhale sürecinde bana herhangi bir tehdit telefonu gelmedi" dedi. 
     TMSF'nin Türkbank'ın durumunu iyileştirip ekonomiye yeniden kazandırmak için 110 trilyon lira sermaye koyduğunu anlatan Esen, "İhalede umduğumuzdan da yüksek bir teklif verildi. Eğer bu ihale böylece sonuçlansaydı, ondan sonraki ihaleler için de iyi bir örnek teşkil edecekti" diye konuştu. 
     Esen, siyasi otoriteden herhangi bir baskı görmediğini kaydetti. 
     
</TEXT>
</DOC>
