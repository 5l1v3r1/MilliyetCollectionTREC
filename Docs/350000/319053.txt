<DOC>
<DOCNO> 319053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonsiy06.html </URL>
<DATE> 2005/02/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ağar Türk siyaset tarihinde önemli şeyler oluyor 
</HEADLINE>
<TEXT>

     DYP Genel Başkanı Mehmet Ağar, Türk siyaset tarihinde önemli şeyler olduğunu belirterek, ''İktidar nimetlerini bırakarak bugün muhalefete gelen inançlı, haysiyetli insanları iyi kavramak ve analiz etmek gerekir'' dedi. 
     Ağar, Edirne Sanayi Sitesi Sosyal Tesisleri'nde düzenlenen DYP Edirne İl Kongresi'nde yaptığı konuşmada, parti olarak, başörtüsü takan insanlarla takmayanlar arasında hiç bir fark gözetmediklerini söyledi. 
     İktidarın 2.5 yıldır Türkiye'nin başında olduğunu ifade eden Ağar, ''Adam olacak çocuk belli olurdu. 2.5 sene geçti. Bu çocuğun adam olacağı yok'' dedi. 
     Milletin rehberinin DYP olduğunu belirten Ağar, iktidarın dışta ve içte Türkiye'yi temsil edemediğini öne sürdü. 
     Hükümetin, politikalarında dış güçlere dayanarak hareket ettiğini iddia eden Ağar, şöyle konuştu 
     ''Türkiye, yeni bir seçime doğru adım adım yürümeye başladı. Türk siyaset tarihinde önemli şeyler oluyor. İktidar nimetlerini bırakarak bugün muhalefete gelen inançlı, haysiyetli insanları iyi kavramak ve analiz etmek gerekir. Bu hükümet Türk çiftçisinin hükümeti değildir. bu hükümet yabancı kartellere ve yabancı çiftçilere hizmet eden anlayış içindedir. AK Parti iktidarı, Türk çiftçisinin tarihine kara bir leke olarak geçmiştir. Ülkenin Tarım ve Köyişleri Bakanı ile Başbakanı, çiftçiye söylenmeyecek ifadelerde bulunmuştur.'' Bu arada, konuşma sırasında vatandaşlardan birinin, bazı ürünleri ekemediklerini ve Maliye Bakanı Kemal Unakıtan'ın oğlunun mısır ithal ettiğini belirtmesi üzerine, Ağar, ''Bakan Unakıtan sizin hemşehriniz. Ben ne diyeyim Ben hiç karışmam. O da anlatabilirse anlatsın size'' dedi. 
     Çiftçinin, buğday, ayçiçeği ve şekerpancarında sıkıntı yaşadığını bildiren Ağar, döviz fiyatlarının düşmesine rağmen mazot ve gübre gibi girdilerde ucuzlama yaşanmadığını belirtti. 
     Edirne'nin Avrupa'ya açılan kapısı ve verimli toprakları nedeniyle önemli bir konumu olduğuna işaret eden Ağar, fabrikaların kapanması ve yeni üretim sahalarının açılmaması nedeniyle göç verdiğini ifade etti. 
     Milletin ne zaman sıkıntısı varsa DYP'nin orada yer aldığını bildiren Ağar, ''Türkiye'yi layık olduğu yere taşımak bizim görevimizdir. AB projesinde de bu geçerlidir. Hükümet, Türkiye'yi temsil edemiyor'' dedi. 
     Başka bir vatandaşın, ''nüfus cüzdanlarından 'İslam' ibaresinin kaldırılmaya çalışıldığını'' söylemesi üzerine de Ağar, şunları kaydetti 
     ''Böyle yumuşak bir hükümeti buldukları için her şeyi söyleyebiliyorlar. Gelsin bizim hükümetimizde söylesinler de görelim. Merkez sağ olmak için milli ve demokrat olmak gerekir. Bu hükümetin politikasında her ikisi de yoktur. İktidar muktedir değildir. Yumuşak karnınızı bulmuşlar her türlü dayatmayı yapıyorlar. Biz iktidara milletin gücüyle geleceğiz.'' 
     
</TEXT>
</DOC>
