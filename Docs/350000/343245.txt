<DOC>
<DOCNO> 343245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun13.html </URL>
<DATE> 2005/05/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kuzey Kore'den Rice'a davet geldi 
</HEADLINE>
<TEXT>

     Kuzey Kore’nin, nükleer çalışmaları nedeniyle yaşanan soruna çözüm bulmak amacıyla, ABD Dışişleri Bakanı Condoleezza Rice’ın da katılımıyla, Pyongyang’da üst düzey müzakere yapılması teklifinde bulunduğu bildirildi. 
     Japonya’da yayımlanan Nihon Keizai gazetesi, ABD-Kuzey Kore görüşmelerine katılan bir kaynaktan edinilen bilgiye göre, Kim Jong İl yönetimi, taraflar arasındaki anlaşmazlığı giderecek görüşme teklifini, Çin Dışişleri Bakanı Li Zhaoxing aracılığıyla yaptığını yazdı. 
     Li’nin teklifi, Rice’la Cuma günü yaptığı telefon görüşmesinde ilettiği belirtilirken, ABD Dışişleri Bakanlığı’ndan isminin açıklanmasını istemeyen bir yetkili, böyle bir teklifte bulunulmadığını söyledi. 
     
     ÇİN YALANLADI 

     Çin, Kuzey Kore’nin, ABD Dışişleri Bakanı Condoleezza Rice’ın Pyongyang’ı ziyaret etmesi için kendisinden aracılık yapmasını istediği yolundaki haberi yalanladı. 
     Çin Dışişleri Bakanlığı Sözcüsü Kong Quan, olağan basın toplantısında, bu haberin tamamen hayal ürünü olduğunu ve hiçbir temeli bulunmadığını söyledi. 
     Japonya’da yayımlanan Nihon Keizai gazetesi, ABD-Kuzey Kore görüşmelerine katılan bir kaynaktan edinilen bilgiye göre, Kim Jong İl yönetiminin, taraflar arasındaki anlaşmazlığı giderecek görüşme teklifini, Çin Dışişleri Bakanı Li Zhaoxing aracılığıyla yaptığını yazmıştı. 
     Li’nin teklifi, Rice’la Cuma günü yaptığı telefon görüşmesinde ilettiği belirtilirken, ABD Dışişleri Bakanlığı’ndan isminin açıklanmasını istemeyen bir yetkili, böyle bir teklifte bulunulduğunu yalanlamıştı. 
     Washington, Kuzey Kore’nin daha önce yaptığı benzeri teklifleri geri çevirmiş, Pyongyang yönetiminin güvenlik garantisi elde etmek için tercih edeceği en iyi yolun, çok uluslu görüşmelere katılmak olacağını açıklamıştı. 
     
     KORELER ARASINDAKİ ÇIKMAZ DEVAM EDİYOR 

     Bu arada, resmi kaynakların belirttiğine göre, Güney Kore’nin, Pyongyang’ın nükleer programı konusundaki çok taraflı görüşmeler için masaya geri dönülmesi yolundaki çabaları sonuçsuz kaldı. 
     Güney Kore’nin Birleşmeden Sorumlu Bakan Yardımcısı Rhee Bong-Jo’nun Kuzey Kore heyeti ile sabah yaptığı görüşmeyi kızgın bir şekilde terk etmesinin ardından taraflar arasında yapılması planlanan çalışma yemeği de iptal edildi. 
     Kuzey ve Güney Kore heyetleri arasındaki görüşme Kuzey Kore’nin sınır kasabası Kaesong’da yapıldı. 
     
</TEXT>
</DOC>
