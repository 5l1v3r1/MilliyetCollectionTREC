<DOC>
<DOCNO> 338862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko24.html </URL>
<DATE> 2005/05/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ömer Sabancı Etkin ve şeffaf bir finansal raporlamaya ihtiyaç var 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, Türkiye’nin son dönemde, ’şeffaflık’ alanında da önemli mesafeler kaydettiğini söyledi. 
     TÜSİAD tarafından düzenlenen "Yönetim, Şeffaflık ve Kamu Güveninin Sağlanmasında Uluslararası Finansal Raporlama Standartları 
     IAS 39 Finansal Enstrümanlar" seminerinin açılışında konuşan Sabancı, son dönemde makroekonomik parametrelerde görülen iyileşmeyle beraber güncel, ekonomik dinamiklerin ışığındaki unsurların da gündemlerinde yer aldığını ifade etti. 
     İstikrarın sağlanmasıyla birlikte, TÜSİAD olarak sağlıklı ve kesintisiz bir büyüme sürecinin alt yapısının hazırlanması konularına ağırlık vermeye başladıklarını, bu alandaki çalışmalarının bir yönünü de finansman ile ilgili konuların oluşturduğunu belirten Sabancı, "Üretimin ve yatırımın uygun araçlarla finansman imkanları yıllardır Türkiye’nin makro ekonomik sorunlarının gölgesinde kaldıktan sonra bugün artık çeşitli boyutlarıyla ele alınmaya başlanmış durumda" dedi. 
     Toplantıda, TÜSİAD olarak ısrarlı bir şekilde her fırsatta önemini vurguladıkları ve destekledikleri Uluslararası Finansal Raporlama Standartları’nın UFRS Türkiye’de daha yaygın bir şekilde uygulanmasının önemini ve bunun sermaye piyasalarına faydaları konusunu tartışmayı amaçladıklarını anlatan Sabancı, şunları söyledi 
     "İçinde bulunduğumuz dönem, başta finans çevreleri olmak üzere ekonomik hayatın tüm aktörleri için önemli bir değişim ve yeniden yapılanma zamanıdır. Finansal alanda uluslararası planda yaşanan dönüşüm, güvenilir finansal bilgilere erişim kolaylığını, yatırım kararlarının alınmasında daha da belirleyici hale getirmiştir. 
     Uluslararası sermaye piyasalarındaki yatırımcı kitlesinin genişlemesi sonucu geçmişte kapalı kapılar ardında sunulan şirketlere ait finansal bilgiler, artık kamuoyunun ilgi odaklarından biri haline gelmiştir." 
     
     ETKİN VE ŞEFFAF FİNANSAL RAPORLAMA İHTİYACI 
     Finansal raporlamanın, iyi işlemesi gereken bir süreç olarak karşılarına çıktığını ifade eden Ömer Sabancı, "Son dönemde hepimizin yakından takip ettiği küresel boyuttaki finansal krizler göstermektedir ki bu süreçteki en ufak bir aksaklık şirket üst düzey yöneticilerine, yönetim kurulu üyelerine ve diğer tüm paydaşlara yansıyarak, sonunda sadece kişilerin ve şirketlerin değil, ülkelerin ve global ekonomini de zarar görmesine sebebiyet vermektedir" diye konuştu. 
     Sabancı, şeffaf kurumsal raporlamanın benimsenmesinin başta şirket yöneticileri olmak üzere, düzenleyiciler, sermaye piyasasındaki yatırımcılar ve analistlerden oluşan zincirin tüm halkaları için faydalı olacağını vurgulayarak, şöyle devam etti 
     "Türkiye’de enflasyonun düştüğü, para ile para kazanma devrinin bittiği, esas faaliyetler üzerinden ince maliyet hesaplarına dayalı bir yönetim anlayışının önem kazandığı bir dönemde, etkin ve şeffaf bir finansal raporlamaya ihtiyaç duyulduğu açıktır. 
     Bu enstrüman yeni dönemde şirketlerimizin daha iyi yönetilmesi için olduğu kadar, uygun finansman kaynaklarına daha rahat erişim, yerli şirketlerimizin kendi içlerinde ya da yabancı şirketlerle kuracakları ortaklıklar ve birleşmeler için de önemli olacak ve ülkemizde sermaye piyasalarını gelişimine katkı yapacaktır. 
     Türkiye’nin yakın ekonomik tarihinde yaşanan somut örneklerle konuya bakacak olursak, reel durumu yansıtmayan finansal tablolar üzerinden verilen kredilerin bankacılık krizinde elbette ki payı olmuştur. Krizden bu yana standartların, denetim ve gözetimin eskiye oranla çok ciddi biçimde güçlendirilmiş olduğu, bankacılık sisteminden işletmelerin kredi alabilmeleri için artık finansal yapılarının doğru olarak değerlendirilmesine imkan veren mali tablolara sahip olmaları gerekmektedir." 
     
     "UFRS’YE UYUM, SADECE BİR MUHASEBE KONUSU DEĞİL"- 
     Sabancı, UFRS’ye uyumun sadece bir muhasebe konusu olmadığını, makro ve mikro düzeydeki ekonomik etkileri nedeniyle dikkatle ele alınması gerektiğini kaydetti. 
     "Hiç şüphesiz Türkiye, son dönemde şeffaflık alanında önemli mesafeler de kaydetmiştir" diyen Sabancı, sermaye piyasasında muhasebe standartları hakkında tebliğin yürürlüğe girmesinin, AB üyeliği sürecindeki Türkiye’de mevzuatın AB’deki gelişmelere paralel ve uyumlu olarak düzenlenmesi, etkin bir şekilde uygulanması açısından önem taşıdığını söyledi. 
     Türk Ticaret Kanunu Kanun taslağının da UFRS’nin esas olmasını öngördüğünü dile getiren Sabancı, sözlerini şöyle tamamladı 
     "UFRS’nin uygulanmasını sadece muhasebeleştirme meselesi olarak değil, şirketin en üstten en alta kadar tüm kademelerini etkisi altına alacak önemli bir değişim ve dönüşüm projesi olarak ele alınması gerektiğini düşünüyoruz. Bu proje, ülkemizin içinde bulunduğu yeniden yapılanma sürecinde verimlilik artışını sağlamaya yönelik politikaların devamı olarak mikro düzeyde şirket içi yapılanmanın önemli bir unsurunu oluşturuyor. UFRS, AB’ye uyum çerçevesinde şirketlerimizin rekabet güçlerine katkıda bulunacak bir yenilik olarak ele alınmalı." 
     
</TEXT>
</DOC>
