<DOC>
<DOCNO> 307385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/spor/spo02.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
REST 
</HEADLINE>
<TEXT>


Fenerbahçe Başkanı Aziz Yıldırım, Lutfi Arıboğan'ın federasyon genel sekreterliğine atanması üzerine, Kulüpler Birliği Vakfı'ndan çekilme kararı aldı 

CEMAL ERSEN 


Cavcav'a bildirdi 
SARI - Lacivertli kulübün Başkanı Aziz Yıldırım'ın, Futbol Federasyonu genel sekreterliğine Lutfi Arıboğan'ın getirilmesine sert tepki gösterdiği ve Kulüpler Birliği Vakfı'ndan çekilme kararı aldığı öğrenildi. Futbol dünyasını sarsacak şok gelişmenin, Arıboğan'ın dün resmen genel sekreterlik görevine getirildiğinin açıklanmasıyla patlak verdiği kaydedilirken, Aziz Yıldırım'ın söz konusu kararını Vakıf Başkanı İlhan Cavcav'a da sözlü olarak bildirdiği ifade edildi. 

En kritik görev 
BASKETBOL Federasyonu başkanlık seçiminde açık destek verdiği Turgay Demirel'e rakip olan Arıboğan'ın genel sekreterlik gibi çok kritik bir göreve getirilmesine şiddetle karşı çıktığı belirtilen Yıldırım'ın, Futbol Federasyonu ile de ilişkilerini yeniden gözden geçirme kararı aldığı iddia edildi. Kulüpler Birliği Vakfı'nın son gelişme karşısında sessiz kalmasını da eleştirdiği bildirilen Yıldırım'ın bu tavrının federasyon içinde çatlak yaratacağı vurgulandı. 

İmza ile atama 
FUTBOL Federasyonu'nun, Arıboğan'ın genel sekreterlik görevine getirilmesiyle ilgili alınmış bir yönetim kurulu kararı bulunmadığı da ortaya çıktı. Federasyonun dün medyaya duyurmadan önce, atama kararını yönetim kurulu üyelerine imzalatmak için birer faks çektiği belirlendi. Bazı yönetim kurulu üyelerinin kendilerine danışılmadan alınan bu karara tepki gösterdiği, Lutfi Arıboğan'ın yeni görevinin federasyon bünyesinde de rahatsızlık yarattığı kaydedildi. 

Fatih Akyel çok mutlu 

RAŞİT ALTUN 

FENERBAHÇE'DEN Almanya'nın Bochum takımına transfer olan Fatih Akyel, sezon başında Galatasaray ile görüştüğünü, ancak şartların uymadığını belirtti. Başkan Özhan Canaydın'ın, kendisini istemediği yolundaki demeçlerin, kamuoyu baskısından kaynaklandığını vurgulayan Akyel, kendisini isteyen Ergun Gürsoy ve Hagi'den de saygıyla bahsetti. Fatih, Bochum ile 6 aylık bir sözleşme yaptığını belirtti, Almanya'da çok mutlu olduğunu belirtti. 


</TEXT>
</DOC>
