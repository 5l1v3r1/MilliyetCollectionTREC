<DOC>
<DOCNO> 319637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy17.html </URL>
<DATE> 2005/03/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Çiçek Uzan'larla ilgili 4 yerden bilgi geldi 
</HEADLINE>
<TEXT>

     Adalet Bakanı Cemil Çiçek, Uzan'lar konusunda 4 ayrı yerden bilgi geldiğini belirterek, bazılarından ''bizde yok'' yanıtı aldıklarını, bazılarından ise henüz yanıt alamadıklarını söyledi. 
     TBMM'de gazetecilerin Uzan'ların iadesine ilişkin sorularını yanıtlayan Çiçek, Türkiye'de aranan kişilerle ilgili olarak Interpol kanalıyla araştırma yapıldığını hatırlattı. 
     Aranan kişilerle ilgili olarak Interpol'den bilgi geldiğinde, dosyaları önceden hazır olduğu için suçluların iadesiyle ilgili anlaşma uyarınca iade talebinde bulunulduğunu anlatan Çiçek, Uzan'larla ilgili olarak kendilerine şu ana kadar 4 yerden bilgi geldiğini, kendilerinin de buralara iade dosyasını göndererek talepte bulunduklarını kaydetti. Çiçek, ''Bazıları olumlu cevap verdi bizde yok dedi, bazılarından henüz cevap alamadık'' dedi. 
     Çiçek, son olarak Ocak sonu itibarıyla bir başka ülkeden iade talebinde bulunduklarını belirterek, ''Neye dayanarak iade talebinde bulunuyoruz Interpol'den gelen bilgilere göre... Bizde böyle bir bilgi var, filanca ülkede olabilir diyorlar. Biz de resmiyete koyuyoruz'' diye konuştu. 
     ''Uzan'ların nerede olduğu biliniyor mu '' sorusuna Çiçek, ''Kesin olarak bilinse.... Şu ülkededir diyorlar, o ülkeye yazıyoruz, o ülke araştırıyor bizde böyle biri yok diyor'' karşılığını verdi. 
     Çiçek, hangi ülkeden iade talebinde bulunulduğu sorusuna, ''Ülkelerin isimlerini söylemem'' derken, ''İade talebinde bulunulan ülkelerden yanıt aldınız mı '' sorusuna karşılık, ''Şu ana kadar almadık. Almış olsak bizdedir iade edeceğiz veya etmeyeceğiz derler'' dedi. 
     İade talebinin gelişigüzel ya da sıralama yapılarak değil, Interpol'den gelen bilgilere göre gerçekleştirildiğini anlatan Çiçek, kendilerine gelen bilgilerden sonra talebi resmiyete koyduklarına işaret etti. 
     Çiçek, ''Birden fazla ülkeye mi gönderdiniz iade talebini '' sorusuna karşılık, ''Interpol'den muhtemel tarihlerde, muhtemel bilgiler geldi. Bu kişiler Uzan'lar , anladığımız kadarıyla sabit olarak bir yerde kalmıyorlarsa Interpol de bunları takip ediyor ve bulundukları ülkeyle ilgili bilgi elde ettiğinde bize bildiriyor'' diye konuştu. Çiçek, ''İade talebi sonuçlanmadan başka bir ülkeye mi geçiyorlar'' sorusuna, ''muhtemelen öyle oluyordur'' karşılığını verdi. 
     
     YENİ TCK İLE İLGİLİ TARTIŞMALAR 
     Çiçek, 1 Nisan'da yürürlüğe girecek Yeni TCK ile ilgili tartışmaya girmeye gerek olmadığını belirterek, yasanın uzun süre tartışıldığını, bine yakın kişi ve kuruluşa gönderildiğini, bunlardan çok az sayıda görüş geldiğini ve bunların da dikkate alındığını söyledi. 
     ''Kanunun 20 yıllık bir geçmişi var'' diyen Çiçek, yasanın, Türkiye'nin taraf olduğu anlaşmalar, 80 yılık uygulama, beklenti ve ihtiyaçlar dikkate alınarak ve TBMM Adalet Komisyonu'nda enine boyuna tartışılarak yapıldığını kaydetti. 
     Çiçek, yasa üzerinde milletvekillerinin değişiklik teklifi verebileceğini, bunu engellemeye dönük bir tavır içinde olmadıklarını belirterek, kendisine şu an kadar gelen bir teklif olmadığını bildirdi. 
     
</TEXT>
</DOC>
