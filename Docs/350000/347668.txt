<DOC>
<DOCNO> 347668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/guncel/gun02.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcı'ya 'dönüş yolu' kapandı 
</HEADLINE>
<TEXT>


İçişleri Bakanı Aksu, Hanefi Avcı'nın getirilmesi beklenen KOM Daire Başkanlığı'na Eğitim Daire Başkanı Ahmet Pek'i atadı 

TOLGA ŞARDAN Ankara 

Emniyet teşkilatının en önemli birimleri arasında yer alan Kaçakçılık ve Organize Suçlarla Mücadele Daire Başkanlığı'nda KOM iki hafta önce başlayan daire başkanı değişikliği dün de devam etti. Emniyet Genel Müdürlüğü Eğitim Daire Başkanı Ahmet Pek, KOM Daire Başkanlığı'na getirilen isim oldu. 
Hükümetin yaptığı atamalar kapsamında KOM Daire Başkanlığı'nı yürüten Hanefi Avcı'nın yeniden aynı göreve dönüş yolu dün akşam kapandı. 2 yılı bulan görev süresinde Uzanlar, Alaattin Çakıcı, Sedat Peker ve son olarak da Sedat Şahin'in mafya gruplarının yanı sıra birçok operasyon yürüten Avcı'nın yerine yeni atama yapıldı. 
İçişleri Bakanı Abdülkadir Aksu son 2 hafta içerisinde söz konusu birimin bir numaralı isminde üçüncü kez değişiklik yaparak, Pek'in yeni görevi için hazırlanan kararnameyi dün akşam saatlerinde onayladı. 

Yargı kararıyla döndü 
Avcı'dan önceki daire başkanı Coşkun Hayal, yargıdan aldığı "göreve dönüş" kararıyla 2 hafta önce Avcı'nın yerine göreve getirilmişti. Hayal'in aldığı yargı kararında Avcı'nın sözkonusu daire başkanlığına atama onayı da bozulmuştu. 
Kamuoyuna yansıyan ve devletin üst kademesinde de tartışılan bu görev değişikliğinin nedeni olarak Avcı'nın Enerji Bakanlığı ihalelerine yönelik yürüttüğü ve bazı üst düzey AKP'lilerin de adının geçtiği operasyon gerekçe gösterilmişti. 

Aksu'dan sürpriz 
Emniyet teşkilatında Avcı'nın, Hayal'in Bartın Emniyet Müdürlüğü'ne atanmasıyla boşalan bu göreve yeniden getirileceği konuşulurken, Aksu, sürpriz bir kararla başka bir birimde görevli olan Pek'i bu göreve getirdi. 




</TEXT>
</DOC>
