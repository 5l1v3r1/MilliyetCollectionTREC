<DOC>
<DOCNO> 310271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy10.html </URL>
<DATE> 2005/01/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
CHP'den Anayasa Mahkemesi'ne bir dava daha... 
</HEADLINE>
<TEXT>

     CHP, ''Aile Hekimliği Pilot Uygulaması Hakkında Kanun''un bazı hükümlerinin iptali ve yürürlülüğünün durdurulması istemiyle Anayasa Mahkemesi'nde dava açtı. 
     CHP Kocaeli Milletvekili İzzet Çetin, dava dilekçesini Anayasa Mahkemesi'ne verdi. 
     Çetin, daha sonra yaptığı açıklamada, yasanın Anayasa'ya aykırı olduğunu, bu görüşleri yasa görüşülürken de dile getirdiklerini söyledi. 
     Çetin, ''AKP çoğunluğu çıkardığı pek çok yasada ben yaptım, oldu anlayışını sergiliyor'' dedi. 
     Sivil toplum örgütlerinin görüş ve önerilerinin dikkate alınmadığını savunan İzzet Çetin, bütün bu yasal düzenlemelerle Cumhurbaşkanı Ahmet Necdet Sezer'in 22 maddesini bir kez daha görüşülmek üzere iade ettiği Kamu Yönetimi Temel Kanunu'ndaki konuların parçalar halinde çıkarılmasının amaçlandığını savundu. 
     Çetin, bu başvuruyla Anayasa Mahkemesi'ne 45. davayı açtıklarını, ''AKP'nin hukuk tanımazlığını sürdürdüğünü'' ifade etti. 
     İzzet Çetin, yasanın iptali isteminin yanı sıra yürürlüğünün durdurulmasını da istediklerini kaydetti. 
     Çetin, bir soru üzerine, SSK hastanelerinin Sağlık Bakanlığı'na devri ile Köy Hizmetleri'nin kapatılmasını öngören yasaların da iptali için Anayasa Mahkemesi'nde dava açacaklarını kaydetti. 
     Dava dilekçesinde, Anayasa'nın devletin asli ve sürekli görevlerinin memur veya diğer kamu görevlileri eliyle yürütülmesini öngördüğü, yasanın sağlık çalışanlarının sözleşmeli olarak çalıştırılmasını düzenlediği, bunun da Anayasa'ya aykırı olduğunu savunuldu. 
     Anayasa'nın her çeşit mali yükümlülüğün yasa ile konulmasını öngördüğü, yasanın, alınacak katkı payı tutarını belirleme yetkisini Sağlık, Maliye ile Çalışma ve Sosyal Güvenlik bakanlıklarına bıraktığı ifade edilen dilekçede, bunun ''keyfi ve taktiri uygulamalara'' yol açabileceği kaydedildi. 
     

     
</TEXT>
</DOC>
