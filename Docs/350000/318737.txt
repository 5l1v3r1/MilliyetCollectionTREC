<DOC>
<DOCNO> 318737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/siyaset/siy01.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Transite de vize 
</HEADLINE>
<TEXT>


Almanya, Alman havalimanlarında değiştirme yapan Türk vatandaşlarına transit vize alma zorunluluğu getirdi. Afganistan, Gambiya, Gana gibi ülkeler de transit vize alıyor 

Utku Çakırözer - Ankara 


Alman hükümeti, Almanya'daki havalimanlarını kullanarak Avrupa, ABD ve diğer üçüncü ülkelere gidecek Türk vatandaşlarına transit vize alma zorunluluğu getirdi. Türk vatandaşları, 28 Şubat'tan itibaren Gambiya, Kongo, Sudan vatandaşlarıyla aynı statüde olacak. 
Almanya'da ocakta yürürlüğe giren yeni göçmen yasasında yapılan değişiklikle, Türk vatandaşlarına bugüne kadar transit vize konusunda tanınan muafiyet kaldırıldı. Türkiye'nin dahil edildiği, transit vize zorunluluğu getirilen ülkeler listesinde Afganistan, Angola, Bangladeş, Kongo, Eritre, Etiyopya, Gambiya, Gana, Hindistan, İran, Irak, Ürdün, Lübnan, Nijerya, Pakistan, Somali, Sri Lanka, Sudan ve Suriye yer alıyor. 
Yeni göçmen yasasının, 11 Eylül sonrasında İslami terörle mücadele kapsamında vize düzenlemelerinin sıkılaştırılması kapsamında uygulamaya konulduğu ileri sürüldü. 
Frankfurt, Münih gibi Alman havalimanlarını kullanacak Türkler, Almanya'nın Türkiye'deki konsoloslukları ya da bu havalimanlarından transit vize alacak. Almanya'nın Ankara Büyükelçiliği yetkilileri, transit vizenin, pasaportunda gidecekleri üçüncü ülkenin vizesi bulunanlara havalimanlarında verileceğini belirtti. Bu nedenle Almanya'da aktarma yapacak on binlerce Türk'ün, havalimanlarında transit vize için uzun kuyruklar oluşturması bekleniyor. 
Dışişleri Bakanlığı, "Almanya tarafı bize bu düzenlemenin 28 Şubat'tan önce değiştirileceği yönünde söz verdi" dedi. 

35 euro ödenecek 

Türkiye'deki konsolosluklardan transit vize alacak olanlar 35 euro ödeyecek. Almanya'daki havalimanından vize alanlardan ise ücret istenmemesi planlanıyor. 


</TEXT>
</DOC>
