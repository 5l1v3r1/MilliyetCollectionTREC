<DOC>
<DOCNO> 321891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo08.html </URL>
<DATE> 2005/03/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ülkerspor'un İtalyan ekiplerine üstünlüğü yok... 
</HEADLINE>
<TEXT>

     Basketbolda ULEB Erkekler Avrupa Ligi 2. tur 3. maçında yarın Montepaschi Siena takımıyla karşılaşacak olan Ülkerspor'un İtalyan ekiplerine üstünlüğü bulunmuyor. 
     Avrupa kupalarında 1993-94 sezonundan beri mücadele eden Ülkerspor, İtalyan takımlarıyla bugüne dek yaptığı 35 maçta 21 yenilgi, 14 galibiyet aldı. 
     Turuncu-yeşilliler, İtalyanlarla deplasmanda yaptığı 17 maçın sadece 6'sını kazanabildi. 
     1994-95 sezonunda Avrupa Radivoj Koraç Kupası'nda Bologna takımıyla yaptığı maçla İtalyan takımlarıyla mücadelesine başlayan Ülkerspor, bu ülke ekipleriyle deplasmanda yaptığı ilk 7 maçı yitirdikten sonra, 1999-2000 sezonunda Avrupa Ligi'nde Varese Roosters'i mağlup ederek, şanssızlığını yendi. 
     
     ATAMAN, ESKİ TAKIMINA KARŞI 
     Ülkerspor Antrenörü Ergin Ataman, eski takımı Montepaschi Siena'ya karşı mücadele edecek. 
     2001-2002 sezonunda İtalyan takımını çalıştıran Ataman, takımına ilk sezonunda Avrupa Raimundo Saporta Kupası'nı kazandırmıştı. 
     Ülkerspor, Montepaschi Siena ile yaptığı 4 maçta sadece 1 galibiyet aldı. 
     Turuncu-yeşilliler'in Montepaschi Siena ile yaptığı maçların sonuçları şöyle 
     
     2000-01 Suprolig 
     Ülkerspor-Montepaschi Siena. 68-73. 
     Montepaschi Siena-Ülkerspor. 76-87. 
     
     2002-03 Avrupa Ligi 
     Montepaschi Siena-Ülkerspor. 84-79. 
     Ülkerspor-Montepaschi Siena. 80-92. 
     
     AVRUPA'DA 201. RANDEVU 
     Ülkerspor, Montepaschi Siena maçıyla Avrupa kupalarındaki 201. maçına çıkıyor. 
     Turuncu-yeşilliler, 12 yıllık Avrupa serüveninde 200 maçta 94 galibiyet, 105 yenilgi bir de beraberlik aldı. 
     
</TEXT>
</DOC>
