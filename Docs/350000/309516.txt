<DOC>
<DOCNO> 309516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko04.html </URL>
<DATE> 2005/01/26/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Borsada gözler 27 bin’de 
</HEADLINE>
<TEXT>

     Dün başlangıçta gelen kar satışlarının ardından 26 bin 200 seviyelerine kadar gerileyen endeks son saatte alımların artmasıyla günü kritik destek kabul edilen 26 bin 600 seviyesinin üzerinde tamamladı. 
     Bugün için borsanın önündeki ilk hedefin 26 bin 600 seviyelerinde tutunmak olduğunu vurgulayan uzmanlar, bunun gerçekleşmesi durumunda 27 bin seviyesinin test edilebileceğini belirtiyorlar. 
     
     26 bin’de düzeltme hareketi olabilir 
     Borsanın diğer destek noktası ise 26 bin 400 seviyesinde bulunuyor. Uzmanlar, kapanışın bu seviyenin altında gerçekleşmesi durumunda 26 bin’de bir düzeltme hareketinin gerçekleşebileceğini ama bu hareketin mevcut olumlu havada göz önüne alındığında büyük düşüşlere yol açmayacağını belirtiyorlar. 
     Borsanın hafta sonunu kadar önünde önemli bir gündem bulunmuyor. Kısa vadede ise 1-2 şubatta düzenlenecek FED toplantısı ve 3 şubatta açıklanacak ocak ayı enflasyon rakamları, borsanın seyrini etkileyebilecek gelişmeler olacak. 
     
     27 bin direncinin aşılması zor’ 
     Yatırım finansmanın güne ilişkin beklentileri şöyle 
     Borsada genel olarak, hisse bazlı hareketler yoğunlukta olduğunun ve genele hacimli yayılan bir yükselişin bulunmadığını belirtelim. Bu nedenle, sağlıklı bir geri çekilme ve düzeltme yaşanmadan endeksin 27 bin direncini aşmasını beklemiyoruz. 
     Ancak referans çizgilerinin üzerinde bulunan göstergelere dayanarak, bugün olası yükselişlerin 27,000 seviyesinin çevresine kadar gerçekleşmesini bekliyoruz. Beşinci kez denenecek olan bu direncin aşılamaması durumunda satış baskısının, bir öncekinden daha sert olma olasılığını göz önüne alarak, kademeli pozisyon azaltımı önerimizi bu dirençte yineliyoruz. 
     Destekler 26 bin 600, 26 bin 400 ve 26 bin Dirençler 26 bin 800 ve 27 bin 
     
</TEXT>
</DOC>
