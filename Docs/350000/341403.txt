<DOC>
<DOCNO> 341403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/siyaset/siy03.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'RTÜK kararı doğru değil' 
</HEADLINE>
<TEXT>


Devlet Bakanı Akşit, RTÜK'ün erotik içerikli şifreli kanalları kaldıran kararı için, 'Tercih kullanılarak izlenen kanallar için böyle bir karar alınmasını doğru bulmuyorum' dedi 

ANKARA Milliyet 


Aileden Sorumlu Devlet Bakanı Güldal Akşit, Radyo ve Televizyon Üst Kurulu'nun RTÜK erotik içerikli yayın yapan şifreli kanalları yayından kaldıran kararını eleştirdi. Akşit, "Şifreli, parayla ve tercih kullanılarak izlenen bu kanallar için böyle bir karar alınmasını doğru bulmuyorum. Bu kanallar, tercihe bağlı olarak izlenebiliyordu" dedi. 
Ankara Valiliği ile Sosyal Hizmetler ve Çocuk Esirgeme Kurumu'nun düzenlediği Anneler Günü kutlamasına katılan Akşit, konuyla ilgili sorulara şu yanıtı verdi 

Kamu geneline açık değil 
"RTÜK'ün aldığı karar, kamu geneline açık olmayan ve sadece tercih edenlere yönelik yayın yapan şifreli kanallarla ilgili olduğu için tartışmalı. Tercih eden kişilere zararı dokunuyor diye engellemek pek mantıklı gelmiyor bana. Ama kamuya açık kanallara yönelik olsaydı, doğru ve haklı olurdu." 
RTÜK, Digitürk üzerinden yurtdışı çıkışlı yayın yapan Adult Channel, Exotica TV, Playboy TV ve Rouge TV'yi "erotik sınır aşılıp pornografik yayın" yapıldığı gerekçesiyle, ancak şifreli izlenebilmelerine karşın yayın buketinden çıkarma kararı almıştı. Karar, 9 üyeli kurulda 2'ye karşı 7 oyla alınmıştı. 


</TEXT>
</DOC>
