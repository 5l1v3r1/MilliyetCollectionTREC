<DOC>
<DOCNO> 306241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur46.html </URL>
<DATE> 2005/01/13/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Aralarında emekli astsubay da var İşadamını kaçıran fidyeciler yakalandı 
</HEADLINE>
<TEXT>

     İzmir'de 250 bin YTL 250 milyar lira fidye için kaçırılan işadamı Ekrem Binoğlu, oğlunun parayı vermesi üzerine fidyeciler tarafından serbest bırakıldı. Fidyeci grubun 8 elemanı, polisin İzmir ve Muğla'da gerçekleştirdiği operasyonlarla yakalandı. 
     Alınan bilgiye göre, Kemalpaşa ve Pınarbaşı'nda beyaz eşya aksesuarı ve parçası üretimi yapan Kromaj Fabrikaları'nın sahibi Ekrem Binoğlu'nun oğlu Gökhan Binoğlu'nu 10 Ocak'ta telefonla arayan bir kişi, babasını kaçırdıklarını ve 250 bin YTL getirmezse öldüreceklerini söyledi. 
     Aynı gün parayı hazırlayan Gökhan Binoğlu 28 , polise haber vermeden otomobiline binerek, fidyecilerin cep telefonuyla yönlendirmesiyle Aydın'a doğru yola çıktı. 
     Babasının kaçırıldığını ve kardeşinin de parayı fidyecilere götürmek üzere Aydın'a doğru yola çıktığını öğrenen Melek Bodur 34 , İzmir Emniyet Müdürlüğü'ne gelerek durumu bildirdi. 
     Asayiş Şube Müdürü Hüseyin Toptaş, Gökhan Binoğlu'nu cep telefonundan arayarak, fidyecilerin hem kendisini hem de babasını öldürebileceğini belirterek, güvenlik önlemi alındıktan sonra parayı teslim etmesini istedi. Binoğlu, Toptaş'a, ''Ben babamı kurtarmaya gidiyorum, yanımda kimseyi istemiyorum'' dedi. 
     Bunun üzerine, Gasp Büro Amirliği'ne bağlı 2 ekip, Aydın istikametine doğru yola çıktı. 
     
     CEP TELEFONUYLA YÖNLENDİRİLDİ 

     Fidyecilerin cep telefonuyla bağlantı kurduğu Gökhan Binoğlu, Aydın otoyolunun Denizli çıkışında, para dolu çantayı yol kenarındaki trafik levhasının altına bıraktı. Binoğlu, fidyecilerin ''Denizli Otogarı'na git, babanı buraya getireceğiz'' talimatı üzerine, Denizli'ye doğru hareket etti. 
     Denizli Otogarı'na gelen Gökhan Binoğlu, fidyeciler tarafından buraya getirilerek serbest bırakılan babasıyla buluştu. İzmir polisinin cep telefonuyla görüştüğü Gökhan Binoğlu, babasıyla birlikte Denizli Otogarı'nda bulunduklarını bildirdi. 
     Ekrem Binoğlu, Denizli Otogarı'na gelerek kendisiyle görüşen gasp ekibine, 10 Ocak günü iş başvurusu için fabrikaya gelen Tülin adlı genç kız ile görüşme yaptığını, ''İzmir'e gidiyorsanız beni de götürür müsünüz'' diyen kızı yanına alarak 35 HYV 70 plakalı Mercedes marka otomobiliyle Kemalpaşa'dan İzmir'e doğru yola çıktığını söyledi. 
     Binoğlu, Tülin'in ''Midem bulanıyor'' demesi üzerine yol kenarında durduğunu, arkadan gelen 35 R 3401 plakalı Siena marka otomobilden inen 3 kişinin başına çuval geçirip, Mercedes'in arka koltuğuna bindirerek kendisini kaçırdıklarını bildirdi. 
     
     PLAKADAN BULUNDU 

     Bunun üzerine polis, 35 R 3401 plakalı otomobilin İzmir'den Ali K. 51 tarafından kiralandığını belirledi. Muğla Otobüsçüler Odası eski yöneticisi olan Ali K'nın Muğla'daki adresine yapılan baskında, Fatma G. 22 ile ablası Saniye G. 35 yakalandı. Şehirlerarası otobüslerde hostes olarak çalıştığı öğrenilen Fatma G'nin, Tülin takma adını kullanarak Binoğlu ile iş görüşmesine giden ve kaçırılmasını sağlayan kişi olduğu ortaya çıktı. 
     Fatma G, polislere, Ali K. ile Muğla Otogarı'nda buluşacaklarını söyledi. 
     Muğla Otogarı'na giderek pusu kuran polis ekipleri, Fatma G. ile buluşmaya gelen Ali G, Hasbi E. 39 ve emekli astsubay Deniz K'yı 41 yakaladı. 
     Zanlıların geldiği otomobilin bagajında yapılan aramada, fidye olarak alınan paralardan 140 bin 334 YTL ve 10 bin 150 Euro ele geçirildi. Fatma G'nin üzerinde de fidye parasıyla satın aldığı 1 adet altın bilezik bulundu. Operasyonlarını sürdüren polis ekipleri, olaya karıştığı iddia edilen Süleyman Hayri Ç. 48 ve Mehmet K'yı 26 Muğla'da, Ahmet K'yı ise İzmir'in Gaziemir İlçesi'nde yakaladı. 
     Zanlıların üzerinde ve gösterdikleri yerlerde yapılan aramalarda, 32 bin YTL ve 1 ruhsatsız tabanca ele geçirildi. Fidye olarak alınan yaklaşık 55 bin YTL'nin arandığı bildirildi. 
     İzmir Asayiş Şube Müdürlüğü Gasp Büro Amirliği'nde sorgulamaları süren zanlıların, işlemleri tamamlandıktan sonra adliyeye sevk edilecekleri bildirildi. 
     
</TEXT>
</DOC>
