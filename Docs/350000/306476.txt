<DOC>
<DOCNO> 306476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy04.html </URL>
<DATE> 2005/01/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Erdoğan-Annan buluşuyor, Kıbrıs için yeni adım bekleniyor 
</HEADLINE>
<TEXT>

     Başbakan Recep Tayyip Erdoğan'ın, Birleşmiş Milletler BM Genel Sekreteri Kofi Annan ile görüşerek Kıbrıs sorununa çözüm bulunması yönündeki ''İyi Niyet Misyonu''nu yeniden canlandırmasını talep edeceği kaydedildi. 
     BM diplomatik kaynaklarından edinilen bilgiye göre Erdoğan, Annan ile İsviçre'nin Davos kasabasında 26-30 Ocak günleri arasında düzenlenecek Dünya Ekonomik Forumu'nun yıllık toplantıları çerçevesinde bir araya gelecek. 
     Annan Planı çerçevesindeki sürecin geçen yılki Davos toplantıları sırasında Erdoğan-Annan görüşmesiyle ivme kazandığını, ancak KKTC ve Kıbrıs Rum kesiminde geçen yıl yapılan referandumlarda Rum kesiminin bu planı reddettiğini hatırlatan diplomatik kaynaklar, Davos toplantılarının bu yıl da benzer bir görüşmeye sahne olacağını ifade ettiler. 
     Erdoğan'ın Moskova ziyareti sırasında Rusya Devlet Başkanı Vladimir Putin'in Annan Planı'na desteğini ifade etmesinin, Kıbrıs sorununa çözüm bulunmasında diplomatik açılımlar sağlayacak önemli bir gelişme olduğuna dikkat çeken kaynaklar, BM Genel Sekreteri Annan'ın Kıbrıs'taki referandumlardan sonra hazırladığı Kıbrıs Raporu'nun BM Güvenlik Konseyi'nde görüşülerek onaylanmasına en büyük engeli çıkaran ülkenin Rusya olduğunu anımsattılar. 
     ''Kıbrıs konusunda Türkiye'yi zor bir yılın beklediğini'' kaydeden kaynaklar, ''Kıbrıs'ta çözüm girişiminin, ancak Rum kesiminin bu yönde atacağı olumlu bir adımla mümkün olacağını'' belirttiler. Kaynaklar, ''Böyle bir durumda bile Türkiye'nin çözüm için Annan Planı'ndan daha geri şartlara razı olmak zorunda kalacağını'' savundular. 
     Diplomatik kaynaklar ayrıca, BM reformu, Bin Yıl Kalkınma Hedefleri, tsunami yardım faaliyetleri gibi yoğun gündemi bulunan ve ''gıda karşılığı petrol'' programı konusundaki yolsuzluk ve kötü yönetim iddialarıyla meşgul olan BM Genel Sekreteri Annan'ın kesin başarıyla sonuçlanacağından emin olmadıkça Kıbrıs konusunda yeni girişim başlatmaya yanaşmayacağını ifade ettiler. 
     
</TEXT>
</DOC>
