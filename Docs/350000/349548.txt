<DOC>
<DOCNO> 349548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/siyaset/axsiy01.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kızgın bekliyor 
</HEADLINE>
<TEXT>


ABD Başkanı'nın Ulusal Güvenlik Danışmanı Hadley, "Türk dostlarının ABD'yi savunmaları gerektiğini" söyledi. Hadley'nin sözleri, Erdoğan'ın ziyareti öncesi "uyarı" olarak yorumlandı 

YASEMİN ÇONGAR Washington 


Başbakan Recep Tayyip Erdoğan'ın ABD Başkanı George W. Bush'la yapacağı görüşme öncesi Beyaz Saray'dan ikili ilişkiler konusunda önemli uyarılar geldi. 
Bush'un Ulusal Güvenlik Danışmanı Stephen Hadley, Türkiye ile ABD'nin, kendilerini neyin birleştirdiğini gözden kaçırdıklarını belirterek, ilişkilerin güçlendirilmesi için ABD'nin, Türk dostlarının "Amerika'yı kendisine yöneltilen akıl almaz suçlamalara karşı savunmaları gerektiğini" söyledi. 
Amerikan Türk Konseyi'nin ATC Washington'da dün başlayan yıllık toplantılarının açılışında konuşan Hadley, son dönemde bazı yorumcuların Türkiye Amerika'nın çıkarlarının çatışmaya başladığını ve ikili ilişkilerin kötüye gittiğini bildirdiklerine dikkat çekerek, "Şimdi Türkiye'nin ve Amerika'nın dostları bu ilişkiyi yeniden inşa etmeli" dedi. 

Fırsat ve sorumluluk 
İkili ilişkilerin Soğuk Savaş sonrasında daha da önemli olduğunu vurgulayan ve Avrupa Birliği, Geniş Ortadoğu, Hazar Havzası ve Kafkasya konularında birlikte çalışmak gerektiğini belirten Hadley, reform yolundaki bölge ülkelerine yardım etmenin Türkiye için "hem fırsat hem sorumluluk" olduğunu bildirdi. 
Hadley, "İlişkilerimizi güçlendirmenin bir yolu, bu ilişki için mücadele etmektir. Türkiye'nin Amerikalı dostları, kamuoyunun karşısına çıkıp Türk - Amerikan ilişkisini savunmalıdırlar... Amerika'nın Türk dostları da Amerika'yı akıl almaz suçlamalara karşı savunmalıdırlar" dedi. 
Hadley'nin konuşmasını değerlendiren üst düzeyli bir Türk diplomatı, "Bu uyarıların Beyaz Saray görüşmesi öncesinde yapılmasının Ankara'ya mesaj olduğunu" belirtti. 

Sürekli kampanya 
Hadley'den sonra, ABD'nin görevini bırakmak üzere olan Ankara Büyükelçisi Eric Edelman, hükümetlerin, ilişkilerin önemini anlatmak için "sürekli kampanya" yürütmeleri gerektiğini söyledi. Edelman, Bush - Erdoğan görüşmesinin, "pozitif gündem" belirlemesi gerektiğinin altını çizdi. 
Milli Savunma Bakanı Vecdi Gönül ise, Irak'taki PKK varlığına son verilmesinin önemini vurguladı. 


</TEXT>
</DOC>
