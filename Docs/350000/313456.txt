<DOC>
<DOCNO> 313456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko17.html </URL>
<DATE> 2005/02/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Koç Holding, hisse senedi ihraç edecek... 
</HEADLINE>
<TEXT>

     Koç Holding, 1 milyar YTL'lik kayıtlı sermaye tavanı içinde, çıkarılmış sermayesinin 789 bin 750 YTL'den 1 milyar YTL'ye çıkarılması nedeniyle, 210 milyon 250 bin YTL nominal değerli hisse senedi ihrac edecek. 
     Sermaye Piyasası Kurulu'nun SPK haftalık bültenine göre, Koç Holding'in sermaye artışının 84 milyon 699 bin 730,37 YTL'lik bölümü hisse senedi satış karından, 125 milyon 550 bin 29,63 YTL'lik bölümü özsermaye enflaslyon düzeltmesi farklarından karşılanacak. 
     Kurul, şirketi, yeni hisse senedi ihracı nedeniyle bastırılacak hisselerin en az 1 yeni Krş ve katı kupür büyüklüklerinde olması gerektiği konusunda şirketi bilgilendirecek. 
     Koçbank A.Ş'nin Türkiye'de temsilciliğini üstleneceği Lüksenburg'da kurulu Pioneer Funds FCP şemsiyesi altındaki 6 şirketteki belli miktarlardaki paylar kurul kaydına alınırken, Koç Yatırım Menkul Değerler'in kurucusu olduğu A tipi Değişken Fon'un A tipi Özel Portföy Yönetimi Değişken Yatırım Fonu'na, B tipi Değişken Fon'un ise B tipi Özel Portföy Yönetimi Değişken Yatırım Fonu'na dönüştürülmesine izin verildi. 
     
     3 YATIRIM FONUNUN KURULUŞUNA İZİN 
     Kurul, Koçbank'ın 50 milyon YTL başlangıç sermayeli B tipi Özel Bankacılık Değişken Yatırım Fonu, İş Bankası'nın 250 milyon YTL başlangıç tutarlı B tipi Büyük Bireysel Yatırımcı Likit Fonu, 25 milyon YTL başlangıç tutarlı B tipi Tahvil ve Bono Euro Eurobond ve B tipi Tahvil ve Bono USD Eurobond Fonu'nun kuruluşuna da izin verdi. 
     Koniteks Konfeksiyon Endüstri ve Ticaret A.Ş'nin 8 milyon YTL'lik kayıtlı sermaye tavanı içinde çıkarılmış sermayesinin, tamamen nakden karşılanmak üzere 4 milyon 212 bin YTL'den 7 milyon 960 bin 680 YTL'ye çıkarılması nedeniyle 3 milyon 748 bin 680 YTL nominal değerde hisse senedi ihracı talebi de belli şartları yerine getirmek kaydıyla kurul kaydına alındı. 
     Sütçüler Enerji San. ve Tic. kayıtlı sermaye sisteminden çıkarılırken, Güncel Bağımsız Denetim Danışmanlık A.Ş, sermaye piyasasında bağımsız denetimle yetkili kuruluşlar listesine alındı. 
     Tezal Menkul Değerler A.Ş'nin ticaret ünvanının Opus Menkul Değerler olarak değiştirilmesi de uygun bulunurken, Ekol Menkul Değerler'in kredili menkul kıymet, açığa satış ve menkul kıymetlerin ödünç alma ve verme işlemleri, kurumun kendi isteği üzerine iptal edildi. 
     
     BNP PARİBAS'A ÇAĞRIDA BULUNMA MUAFİYETİ 
     Türk Ekonomi Bankası'nın TEB sermayesinin yüzde 84.25'ine sahip TEB Mali Yatırımlar A.Ş'nin sermayesini temsil eden payların yüzde 50'sini satın alacak olan BNP Paribas'ın, diğer ortaklara ait hisse senetlerini satın almak üzere çağrıda bulunma yükümlülüğünden muafiyet talebi uygun bulundu. BNP Paribas, Varlık yatırım Ortaklığı A.Ş'de imtiyazlı payların dolaylı olarak yüzde 42.12'sine sahip olması nedeniyle de çağrıda bulunma zorunluluğundan muaf olacak. 
     TEB Portföy Yönetimi ortaklarından ABN AMRO Bank NV'nin sahip olduğu yüzde 17.8 oranında TEB Portföy Yönetimi A.Ş hisse senedini TEB Yatırım Menkul Değerler ve TEB Factoring'e devri, uygun bulundu. Böylece BNP Paribas, TEB Portföy Yönetimi A.Ş'de dolaylı ortak oldu. 
     Pamukbank'ın Halkbank'a devredilmesi dolayısıyla, Pamukbank B tipi likit Fon'un halkbank B tipi Likit Fon ile birleştirilmesine, Pamukbank A Tipi Değişken Fon'un ünvanının Halk Bankası A Tipi Değişken Fon olarak değiştirilmesine, Pamukbank B tipi Değişken Fon'un Halk Bankası B tipi Elektronik Likit Fon'a dönüştürülmesine izin verildi. 
     
     2 KİŞİ HAKKINDA SUÇ DUYURUSU 
     SPK Favori dinlenme yerleri hisse senedindeki spekülatif işlemleri nedeniyle, Ömer Yalçın ve Selami Çevik hakkında suç duyurusunda bulunulmasına, bu kişilere işlem yasağı getirilmesine karar verirken, Rıza Akça ve Ahmet Bilge Göksan hakkındaki işlem yasaklarını kaldırdı. 
     
</TEXT>
</DOC>
