<DOC>
<DOCNO> 303727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo04.html </URL>
<DATE> 2005/01/05/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fener'de Serhat Akın seferberliği... 
</HEADLINE>
<TEXT>

     İlk yarıda yedek kulübesine mahkum olan ve bunalıma giren Serhat, devre arası kampında teknik heyet ve arkadaşlarınca korumaya alınacak. 
     
     Sadece 1 golü var 

     Teknik direktör Daum’un gözdesi olmasına ve ilk haftalarda banko oynamasına karşın daha sonra sakatlık ve formsuzluk nedeniyle formasını kaybedip, yedek kulübesine mahkum olan Serhat Akın için adeta seferberlik ilan edildi. İlk yarıda ligde 12 maçta oynayıp, sadece bir gole imza koyabilen, Avrupa’da 198 dakika forma giydiği 4 müsabakada ağları havalandıramayan gurbetçi oyuncunun, eleştiriler yüzünden bunalıma girdiği gören teknik heyet, kendisine moral takviyesi kararı aldı. 
     
     Sözleşmesi bitiyor 

     Eleştiriler yüzünden sıkıntılı günler yaşayan Serhat’a ilk destek ailesinden gelirken, şimdi de Daum başta olmak üzere, idari menacer Volkan Ballı ve takım arkadaşları sahip çıkacak. 6 Ocak’tan itibaren genç futbolcu adeta koruma altına alınırken, morali yükseltilmeye çalışılacak. Sezon sonunda sözleşmesi sona erecek olmasına rağmen, her fırsatta Sarı-Lacivertli renklere aşık olduğunu dile getirip, kalmaktan yana olduğunu söyleyen Serhat, böylece 2. yarıya moralli başlayabilecek. 

     
</TEXT>
</DOC>
