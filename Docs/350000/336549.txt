<DOC>
<DOCNO> 336549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/spor/spo04.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adem Baba 3-1 
</HEADLINE>
<TEXT>


Trabzonspor, Ankaragücü karşısında yenik duruma düştü, ancak Adem Koçak'ın iki golü Karadeniz ekibine hayat verdi. Hasan Üçüncü'nün üçüncü golü işi bitirdi 


Şampiyonlar Ligi'ne gidebilmeyi hedef edinen Trabzonspor, Ankaragücü maçından kayıpsız çıktı 3-1. Emre'nin şık kafasıyla 6. dakikada öne geçen misafir takım, Adem Koçak'ın 9 ve 35. dakikadaki ceza sahası dışından attığı gollere engel olamadı. Bordo - Mavililer, 86. dakikada oyuna yeni giren Hasan Üçüncü ile karşılaşmanın skorunu belirledi 3-1. 

Maçın karnesi 
HAKEMLER Fırat Aydınus, Aleks Taşçıoğlu, Kemal Yılmaz 
TRABZONSPOR Petkoviç 5 - Emrah 5 , Tolga 5 Özgür Dk.89 , Erdinç 5 , Celaleddin 5 - Szymkowiak 6 Hasan Üçüncü Dk.85 Hüseyin 7 , Adem Koçak 7 , Volkan 5 , Yattara 5 Mehmet Dk.72 5 , Fatih Tekke 5 
YEDEKLER Hasan Sönmez, D'Haene, Tayfun 
ANKARAGÜCÜ Zafer 5 - Hakan 5 , İsmet 5 , Emre 6 - Ayhan 5 , Özgür 4 Onur Dk.83 , Huzeyfe 4 Burak Dk.62 4 , Evren 5 , Zengue 5 - Umut 4 , Augustine 4 Effa Dk.57 5 
YEDEKLER Serkan, Desouki, Recep, Ali Akdeniz 
GOLLER Emre Dk.6 , Adem Dk.9 ve 35 , Hasan Üçüncü Dk.86 
SARI KARTLAR Szymkowiak Trabzon , Emre, Zengue Ankaragücü 

Şimdi de İsmet 

Pancu ile başlayan, önceki gün de Sebat'tan Selahattin ile süren moda, dün yine sahadaydı. Ankaragücü'nde kaleci Zafer, 88. dakikada sakatlandı. Sarı - Kırmızılı file bekçisi, tedavisi yapılıp, 4 dakika sahada kalmasına rağmen dayanamadı ve saha dışına çıkmak zorunda kaldı. Üç değişiklik yapılması nedeniyle kaleye İsmet geçti. Ancak Trabzonlu futbolcular jest yapıp hiç şut çekmedi. 

'Sıra Fener'de' 

Trabzonspor Teknik Direktörü Şenol Güneş, Ankaragücü karşısında hak ettikleri bir galibiyet aldıklarını söyledi. Kazanmaları gereken bir maçtan üç puan aldıkları için mutlu olduğunu söyleyen Güneş şöyle devam etti "Cezalı ve sakat oyuncularımın olmaması da sevindirici. Bundan sonra amacımız, Fenerbahçe maçını kazanarak ligde yarışa devam etmek." 

Güzel görüntüler 

KRİTİK ERGUN ATA 

Sonucu puan cetvelinin altına da üstüne de etki edeceğinden, "zorluk derecesi yüksek" maçlardan biri kategorisine sokulan Trabzonspor - Ankaragücü mücadelesinin daha başında, ortam Sarı - Lacivertli oyuncuların tribünlere bizzat giderek çiçek vermeleriyle yumuşadı. Bu jeste yönelik alkışlar, öyle ki, bu maçta puan kaybettiği takdirde şampiyonluk yarışına tümden havlu atacak olan Trabzonspor golü yediğinde de devam etti. Zafer'in sakatlandığı ve İsmet'in kaleye geçmek zorunda kaldığı uzatmaların son 2 dakikasında Trabzonspor bilerek ve isteyerek sadece top çevirdi. Oyundan alınırken Augustine'e ve 3 oyuncu değişikliği nedeniyle sakat sakat maçı tamamlamak direnci için Zafer'e yapılan sevgi gösterileri de cabası. 
Özlediğimiz ve çok keyif aldığımız görüntülerin damgasını vurduğu bu maçtan, Ankaragücü'nün belli ki puan çıkarma umudu yoktu. Çünkü öne geçtikleri dakikalarda bile rakibin üstünlüğünü peşin kabullenmiş görüntüleri, ev sahibi ekibinin çok rahat bir tempoyla maçı götürmesini sağladı. Adem'in son haftalarda sahalarımızda sıkça görmeye başladığımız estetik güzelliği yüksek iki golüyle skoru lehine çeviren Trabzonspor'un ilk yarıdaki olası farklı galibiyetine 3 kez golle burun buruna gelen Szymkowiak'ın biraz da şanssızlığı engel oldu. 
İkinci yarıda Bordo - Mavililer'in 2-1'lik skordan rahatsızlığını giderecek bir üçüncü gol gelmeyince, Şenol Güneş önce Yattara'yı, sonra da Szymkowiak'ı kulübeye çekti. Özellikle Polonyalı oyuncunun değişikliği ve Hasan tercihi tribünlerden tepki aldı. Ancak Hasan Szymkowiak ve Fatih Tekke gibi teknik özellikleri yüksek oyuncuların ikişer kez golü bulamadıkları benzer bir pozisyonda hem takımına, hem de hocasına nefes aldırdı. Hakkını verelim Hasan, bunu bir de Malatyaspor ile oynanan kupa sınavında yapmış ve maçı koparacak skor rahatlığını sağlamıştı. 


</TEXT>
</DOC>
