<DOC>
<DOCNO> 316054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko04.html </URL>
<DATE> 2005/02/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AB'nin devleri küçülüyor... 
</HEADLINE>
<TEXT>

     AB'nin büyük ekonomilerinden Almanya ve İtalya'nın geçen yılın son çeyreğinde küçüldüğü, Almanya'daki güçlü ihracat peformansının umulan büyümeyi getirmediği belirtildi. 
     The Economist, Global Gündem başlığı altında yayımladığı analizde, Almanya ve İtalya'nın ekonomilerinin geçen yılın son çeyreğinde küçüldüğünü kaydetti. Almanya'nın GSYİH'sının söz konusu dönemde yıllık olarak yüzde 0.9 oranında daraldığını belirten The Economist, böylece küçük de olsa bir büyüme olacağı yönündeki beklentilerin gerçekleşmediğini ifade etti. 
     İtalyan ekonomisinin de yıllık olarak yüzde 1.2'lik bir küçülme yaşadığına dikkat çeken The Economist, euro bölgesinde sağlanan yıllık yüzde 0.8'lik büyümenin Fransa'da yüzde 2.8 ve İspanya'daki yüzde 3.2'lik büyümeden kaynaklandığını belirtti. 
     Geçen yıl yine dünyanın ihracat şampiyonu olan Almanya'nın güçlü ihracat performansının iç pazarında talep artışını getirmediğine dikkat çekilirken, bu durumun, Alman şirketlerinin gerçekleştirdiği "sessiz devrim" ve Başbakan Gerhard Schröder'in sosyal güvenlik sistemi reformu gibi faktörlere bağlandığını kaydetti. 
     The Economist, "Alman şirketleri, işçilerine daha fazla para ödemeden fazla mesai yaptırdı. Örneğin, geçen haziran ayında Siemens, iki tesisinde maaşları artırmadan haftalık çalışma saatlerini 35 saatten 40 saate çıkardı. İşçilerin harcanacak daha fazla paraları yoktu. Perakende satışlar aralık ayında düştü" diye yazdı. 
     Hane halkı tüketiminin 2000-2004 döneminde Almanya'da sadece yüzde 0.8 artarken, Fransa'da yüzde 8.7'lik bir artış gösterdiğine dikkat çeken The Economist, Almanya'da işçilerin ulusal gelirden aldığı pay azaldığı ve faiz oranları düştüğü için şirketlerin yatırım yapmaya daha hevesli olması gerektiğini kaydetti. 

ANKA 
     
</TEXT>
</DOC>
