<DOC>
<DOCNO> 309771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/spor/spo05.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasaya tadilat kararı 
</HEADLINE>
<TEXT>


CEMAL ERSEN 


Komisyon kurulacak 
SPORDA şiddetin önlenmesi zirvesinden, 5149 sayılı yasada değişiklik yapılması önerisi çıktı. Devlet Bakanı Mehmet Ali Şahin, İçişleri Bakanı Abdülkadir Aksu, Adalet Bakanı Cemil Çiçek, GSGM Müdürü Mehmet Atalay, Federasyon Başkanı Levent Bıçakcı ve Spor-Toto Teşkilat Müdürü Erdenay Oflas'ın katıldığı toplantıda, şiddet yasasının eksiklerinin giderilmesi için komisyon oluşturulması kararlaştırıldı. 

Taviz verilmeyecek 
LİGİN ikinci yarısında statlara kesinlikle biletsiz seyirci alınmaması, koltuğu olmayan tribünlerin boş bırakılması, Valiliklerin İçişleri bakanlığı tarafından yayınlanacak bir genelge ile yasanın eksiksik uygulanmasını sağlaması konularında görüş birliğine varıldı. 5149 sayısı yasanın sezon sonuna dek mevcut şekliyle uygulanması, belirlenen 10 eksiğin yeni yasama yılında ele alınması da benimsendi. 

'Olaylar azalıyor' 
FUTBOL Federasyonu Yasası ile Spor-Toto teşkilat yasasının değiştirilmesi gereken maddeleri konusunda da çalışma yapılmasının kararlaştırıldığı toplantıda konuşan Bakan Şahin, "Tedbirler titizlikle uygulandığı için ligin son haftalarında olay sayısı sıfıra indi. Amacımız ikinci yarıya da böyle başlamak ve sezonu bu şekilde tamamlamak. Herkes sorumluluğunu layıkı ile yerine getirmek zorunda" dedi. 


</TEXT>
</DOC>
