<DOC>
<DOCNO> 313300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/ekonomi/eko08.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, eurobond ihracı için yetki verdi 
</HEADLINE>
<TEXT>



Hazine, 12 yıllık euro cinsinden olmak üzere yılın ikinci eurotahvil ihracını gerçekleştirmek için Deutsche Bank ve UBS'e yetki verdi. Hazine'den yapılan açıklamaya göre 2005 yılı borçlanma programı çerçevesindeki dış borçlanma piyasada bir süredir bekleniyordu. 
Geçtiğimiz günlerde yaklaşık 14 milyar dolarlık talebin geldiği 20 yıl vadeli dolar cinsi eurobond ihracında Hazine, 2 milyar dolar borçlanma gerçekleştirmişti. Bu ihracın üzerinden henüz bir ay geçmeden gelişmekte olan piyasalara olumlu bakışın sürmesi ve FED'in ılımlı faiz artırımı yapacağı sinyali sayesinde yeni bir ihraca gittiği görülüyor. 
Öte yandan Hazine'nin bu hafta yaklaşık 800 milyon dolarlık euro cinsi bir eurobond itfasının da bulunması yeni eurobond ihracı beklentilerini yoğunlaştırmıştı. Bu yıl için 5.5 milyar dolar civarında hedeflenen dış borçlanmanın bankacılara göre önemli bir kısmı yılın ilk çeyreğinde gerçekleştirilecek. Bankacılara göre, Türkiye'nin euro cinsinden başlattığı 12 yıllık tahvilde getiri swap eğrisinin üzerine 215 baz puan olarak öngörülüyor. 


</TEXT>
</DOC>
