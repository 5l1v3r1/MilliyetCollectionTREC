<DOC>
<DOCNO> 305106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko22.html </URL>
<DATE> 2005/01/10/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Dow Jones İstanbul 20, İMKB'ye geliyor... 
</HEADLINE>
<TEXT>

     Türkiye'nin ilk Borsa yatırım fonu Dow Jones İstanbul 20 DJIST , 14 Ocak Cuma günü İstanbul Menkul Kıymetler Borsası'nda İMKB işlem görmeye başlayacak. 
     DJIST'in halka arzı nedeniyle düzenlenen toplantıda, Türkiye'nin halka açık 20 büyük şirketine ortak olma imkanı yaratacak olan fonun, bu yolla riski dağıtarak getiri sağlama olanağı sunacağı kaydedildi. 
     Verilen bilgiye göre, uluslararası sermaye piyasalarında etkinliğiyle tanınan Dow Jones Indexes, American Stock Exchange ve Carter Ledyard Milburn'un katkılarıyla oluşturulan ve fon kuruculuğunu Finansbank'ın üstlendiği DJIST'in fon yöneticiliğini ise Finans Portföy yürütecek. 
     Halka arz edilecek pay sayısı 5 milyon olarak belirlenen DJIST'in halka arz büyüklüğü 30 milyon YTL olarak tahmin ediliyor. Fonun satılabilir toplam büyüklüğü ise yaklaşık 180 milyon YTL olarak ifade ediliyor. 
     
     DOW JONES İSTANBUL 20'DEKİ ŞİRKETLER 

     Dow Jones İstanbul 20'de bulunan şirketler, Akbank T.A.Ş., Anadolu Efes Biracılık ve Malt Sanayi A.Ş., Arçelik A.Ş., Doğan Şirketler Grubu Holding A.Ş., Doğan Yayın Holding A.Ş., Enka İnşaat ve Sanayi A.Ş., Ereğli Demir ve Çelik Fabrikaları T.A.Ş., Ford Otomotiv Sanayi A.Ş., Hacı Ömer Sabancı Holding A.Ş., Hürriyet Gazetecilik ve Matbaacılık A.Ş., Koç Holding A.Ş., Migros Türk T.A.Ş, Turkcell İletişim Hizmetleri A.Ş., Türkiye Garanti Bankası A.Ş., Türkiye İş Bankası A.Ş., Türkiye Petrol Rafinerileri A.Ş., Türkiye Şişe ve Cam Fabrikaları A.Ş., Türk Otomobil Fabrikaları A.Ş., Vestel Elektronik Sanayi ve Ticaret A.Ş., Yapı ve Kredi Bankası A.Ş.'den oluşuyor. 
     DJIST, Dow Jones Indexes tarafından hazırlanan ve Dow Jones Turkey Titans 20 Index'ini takip ediyor. İçindeki şirketler yılda bir kez Mart ayında büyüklük ve İMKB işlem hacmi kriterleri dikkate alınarak gözden geçirilecek. 
     Dow Jones İstanbul 20 A Tipi Borsa Yatırım Fonu alım satım işlemleri hisse senetleriyle aynı olacak ve fon İMKB'nin işleme açık olduğu her gün seans saatleri içerisinde alınıp satılabilecek. 
     Dow Jones İstanbul 20 A Tipi Borsa Yatırım Fonu, yatırımcılarına diğer A tipi fonlarda olduğu gibi günde sadece bir kez değil, İMKB seans saatleri içerisinde 15 saniyede bir gösterge niteliğinde net aktif değer açıklayacak. 

     
</TEXT>
</DOC>
