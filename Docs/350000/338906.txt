<DOC>
<DOCNO> 338906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy21.html </URL>
<DATE> 2005/05/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Westmacott ''Türkiye, AB’nin üyesi ve bir parçası olacaktır'' 
</HEADLINE>
<TEXT>

     İngiltere’nin Ankara Büyükelçisi Sir Peter Westmacott, "Eminim ki Türkiye, AB’nin üyesi ve bir parçası olacaktır" dedi. 
     Westmacott, Trabzon Belediye Başkanı Volkan Canalioğlu’nu ziyaretinde yaptığı konuşmada, Türkiye’nin Avrupa Birliği’ne üye olmasının hem Türkiye hem de Avrupa’ya çok yarar getireceğini söyledi. 
     Türkiye’nin müzakere tarihi alabilmesi için çok çalıştıklarını vurgulayan Westmacott, şöyle devam etti 
     "Bütün bu süreçte ben oradaydım. Türkiye ile üyelik müzakerelerinin, İngiltere’nin dönem başkanlığına rastlayacak olması çok sevindirici. Ama müzakereler başlamadan önce bir çerçeve üzerinde anlaşmaya varmak gerekiyor. Bu çerçevede bir karar verebilmemiz için diğer ülkelerin de buna onay vermesi gerekir. Benim ülkem olmasa da bazı ülkeler daha gergin tavırdalar. Dolayısıyla Türkiye, AB’nin diğer ülkelerini ne kadar iyi ikna ederse, kendi çıkarları için o kadar iyi olacaktır." Kendi görevinin süreçteki çalışmaların hızını artırmak olduğunu kaydeden Westmacott, "Eminim ki Türkiye, AB’nin üyesi ve bir parçası olacaktır. Türkiye’nin AB üyesi olmasını hem kişisel olarak hem de bir profesyonel olarak görmek istiyorum" diye konuştu. 
     Trabzon Belediye Başkanı Canalioğlu ise Türkiye’nin bütün unsurlarıyla Avrupa’da yer aldığını, artık üyeliğin bir resmi imzaya kaldığını ifade etti. 
     Konuşmalardan sonra Başkan Canalioğlu tarafından büyükelçi Westmacott’a gümüş işlemeli bir plaket verildi. Büyükelçi Westmacott da Başkan Canalioğlu’na İngiltere ile ilgili bir kitap hediye etti. 
     
</TEXT>
</DOC>
