<DOC>
<DOCNO> 327671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/spor/spo03.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Korku dağları sarınca 
</HEADLINE>
<TEXT>


Galatasaray, maddi kriz yüzünden bayan basketbol takımının küme düşmesi üzerine, futbolda kırmızı alarm verdi. Yönetim, oyuncuların 5 milyon dolar tutan alacaklarını ödemek için düğmeye bastı, Seyrantepe çalışması hızlandırıldı 

ÖZEL HABER HALİL ÖZER 


Galatasaray, bayan basketbol takımının mali sıkıntı yüzünden küme düşmesinin ardından, futbolda şampiyonluğu yakalamak için bütün kaynaklarını seferber etme kararı aldı. Yönetim ilk planda, futbolcuların, yaklaşık 5 milyon dolar tutan alacaklarını ödemek için düğmeye bastı. 
Amatör şubelerde "skandal" bir sezon geçirilmesi nedeniyle camiadan yükselen eleştiri seslerini göğüslemeyi planlayan Özhan Canaydın yönetimi, özellikle profesyonel futbol ve Seyrantepe için yoğun çalışmalar içine girdi. Sarı - Kırmızılı futbolcuların bugüne kadar alacaklarının yüzde 60'ını yatıran Galatasaray geriye kalan paranın en kısa zamanda ödenmesi için arayışa girdi. 

Seyrantepe atağı 
Cim - Bom yönetimi, mali krizden çıkışın tek yolu olan Seyrantepe için de "nisan operasyonu" başlattı. İstanbul'daki bu arazinin tapusu için hiçbir pürüzün kalmadığı, sadece açılacak ihalenin beklendiği öğrenildi. Bu ihalenin de, sıkıntıların giderilmesi nedeniyle her an açılabileceği belirtildi. Sarı - Kırmızılı yöneticilerin, tapunun alınmasının ardından hemen yeni stat projesini devreye sokacağı ve kredi seçeneklerini değerlendirmeye alacağı ifade edildi. 
Ayrıca Avrupa'da devam eden taraftar kartı projesinde katılımların devam ettiği ve şu ana kadar 1 milyon euro'ya yakın bir para girdisi olduğu belirtildi. 

Galatasaray'ın küme düşmesinde rol oynayan Botaşlı Tülay, Milliyet'e konuştu 'Ayaklarım titredi' 

ÖZEL HABER ADNAN POYRAZ DHA 

Burhaniye Belediyesi maçının son saniyelerinde iki serbest atış kullanan ancak bunlardan yararlanamayınca takımı Botaş'ın hem 79 - 78 yenilmesine, hem de Galatasaray'ın küme düşmesine neden olan Tülay Hızal, yaşadığı stresi Milliyet'e anlattı. 
"Islıklar nedeniyle ayaklarım titredi, atış yapamadım. Galatasaray için üzgünüm" diyen Tülay şöyle konuştu 
"Rakibimizin ligde kalması bizim maça bağlıydı. Bu nedenle salon, belki de tarihindeki en dolu gününü yaşıyordu. Bir saniye kala faul kazandık. Atışı kullanırken salon üstüme yıkılacak gibiydi. Tribünlerin ıslıkları kulaklarımda çınlarken, atışlarımın çemberden dönüşü bana büyük hayal kırıklığı yaşattı. Galatasaray'daki sporcuların çoğu benim Milli Takım'dan arkadaşım. Galatasaray gibi bir takımın küme düşmesinde biz bir neden olarak görülmemeliyiz. Beni bu durum çok üzüyor. Galatasaray'ın küme düşmesi Türk bayan basketbolu için çok acı bir durum." 

Hagi acı konuştu 

Galatasaray Teknik Direktörü Hagi, Romanya'da Prima Televizyonu'nun programına katıldı. İlginç açıklamalar yapan Rumen çalıştırıcı, futbolunun içinde bulunduğu son durumu değerlendirdi. Hagi son yıllarda Rumen futbolcuların medyada çok fazla konuştuğunu ve bu durumun zarar verdiğini söyledi. Galatasaray'da böyle gelişmelerin yaşanmadığına dikkat çeken Rumen teknik adam, "Romanya'da alt yapı yetersiz kaldı. Türkiye ise radikal kararlarla tesislerini Avrupa standartlarına getirdi. Bu yüzden bizden ilerideler. Romanya'da ise kararlar günlük alınıyor" dedi. 
Hagi, Galatasaray ile Fenerbahçe arasındaki yarışın son ana kadar süreceğini ve takımının başarılı olacağına inandığını belirtti. Bu arada Rumen futbolseverler milli takımın başına Hagi'nin getirilmesi için federasyonu telefon, faks ve e-mail yağmuruna tuttular. 

Galatasaray günlüğü 
Hazırlıklar başlıyor 
Cim - Bom, Kayserispor maçının hazırlıklarına bugün yeniden başlayacak. Sarı - Kırmızılılar perşembe gününe kadar milli takımlarda bulunan oyuncularından yoksun çalışmaya devam edecek. Galatasaray pazar günü oynanacak olan karşılaşma için cumartesi günü Kayseri'ye hareket edecek. 

Yakın'a bir darbe daha 
Galatasaray'da formsuzluğu nedeniyle forma bulamayan Hakan Yakın, Milli Takım'da da gözden düştü. Hakan Yakın, İsviçre'nin Fransa ile yaptığı karşılaşmanın kadrosuna alınmadı. Tecrübeli oyuncunun çarşamba günü Kıbrıs Rum Kesimi ile yapılacak karşılaşmada ise forma giymesi bekleniyor. 

Hakan Ünsal yine yok 
Yaklaşık bir aydır takımından uzak kalan Hakan Ünsal'ın sakatlığı devam ediyor. Bu futbolcunun tedavisi yoğun bir şekilde sürmesine rağmen Kayserispor maçında da oynamasının çok zor olduğu belirtildi. Hakan Ünsal'ın nisan ayının son haftasında yeniden forma giyebileceği ifade edildi. 



</TEXT>
</DOC>
