<DOC>
<DOCNO> 312601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/yasam/axyas02.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BUZ KESTİK 
</HEADLINE>
<TEXT>


Doğu Anadolu'da soğuk, sıfırın altında 27 dereceyi gördü. Trakya da yoğun kar ve soğuğa teslim oldu. Türkiye'nin Avrupa ile karayolu bağlantısı 'dondu ' 

DOĞAN HABER AJANSI 

Türkiye'nin uzun süredir kar altında olan, müthiş bir soğukla boğuşan doğu ve güneydoğu bölgelerine sonunda batı bölgeleri de katıldı. Doğu Anadolu'da sıfırın altında 27 dereceyi gören dondurucu soğuk ve kar, bu kez Trakya'dan başlayarak batı bölgelerini de vurdu. Yoğun kar yağışı ve fırtına, Türkiye'nin Avrupa ile karayolu bağlantısını kesti. İşte Türkiye'yi esir alan soğuk 
Edirne'de kar kalınlığı 32 santimetreye ulaştı. İstanbul-Edirne TEM Otoyolu'nun Edirne yönü, Babaeski turnikelerindeki aşırı kar ve buzlanma nedeniyle kapandı. Edirne-Süloğlu, Edirne-Keşan, Keşan-İpsala, Edirne-Uzunköprü, Uzunköprü-Meriç, Edirne-İpsala arasında ulaşım sağlanamadı. Keşan-İpsala yolunda önceki gün mahsur kalan 9 araca dün sabah ulaşıldı. İbriktepe-Beyendik arasında mahsur kalan otobüsü kurtarmaya giden tank da arıza yaptı.Edirne'nin İpsala ve Kırklareli'nin Dereköy sınır kapılarında görevli personel 2 gün nöbet değişimi yapamadı. Kırklareli'nde 85 köy elektriksiz.Eşiyle Yunanistan'dan dönen Rusya'nın Ankara Büyükelçisi Petr Stegny, İpsala Gümrük Kapısı'nda mahsur kaldı. Gümrükte misafir edilen Stegny ve eşi 2 gündür yolun açılmasını bekliyor.İpsala'ya önceki akşamdan bu yana elektrik ve su verilemiyor. Keşan - İpsala yolunda bir araçta mahsur kalan 7 Yunanlı turist yakınlarındaki bir fabrikaya sığınarak donmaktan kurtuldu. İpsala'dan avlanmak için ayrılan 3 avcı da jandarma ekipleri tarafından kurtarıldı. Tunca Nehri'nde buz parçaları oluştu.Tekirdağ'da, bir otobüsün kaymasıyla Malkara yolu kapandı. İstanbul'dan Şarköy'e giden bir otobüs de, 50 yolcusuyla Kavakçeşme'de mahsur kaldı.Tekirdağ Hayrabolu'dan Türkiye Diyanet Vakfı'na ait araçla hacca giden vatandaşlar, dönüş sırasında Lüleburgaz - Hayrabolu karayolunun kar ve tipi nedeniyle kapanması sonucu Lüleburgaz Terminali'nde mahsur kaldı. 35 hacı, yol açma çalışmalarının ardından Hayrabolu'ya getirildi. 

Elektrik ve su yok 
Çanakkale'de, kara ve deniz ulaşımı aksadı. Keşan - İstanbul karayolu kapalı olduğu için bu istikamete gidecek tüm araçlar Korudağ mevkiinde bekletildi. Deniz ulaşımının sağlanamadığı Gökçeada, teller kopunca elektriksiz kaldı. Belediye jeneratörünün yetersiz kalması sonucu, ilçeye su da verilemedi.Konya'nın Hadim Kaymakamı Zekai Erdem, önceki gün 40 kilometre uzaklıktaki Beyrek köyüne gitti. Akşam saatlerinde tipi nedeniyle kapanan yolu açmak için harekete geçen Köy Hizmetleri'ne ait 2 greyderin çabaları sonuçsuz kaldı. Erdem ve şoförü İlker Özteke, gece bir köylünün evinde konuk oldu.Türkiye'nin Burgaz Başkonsolosu Vural Altay'ın otomobili, Kırklareli'nin Dereköy Sınır Kapısı'ndan Türkiye'ye giriş yaptıktan sonra 1.5 metreye ulaşan kara saplandı. Altay ve kullandığı otomobil, Kırklareli Bölge Trafik ekiplerince fark edilerek, Kapaklı köyünden gelen traktörle kurtarıldı. 

Doğu, dondu kaldı 
Doğu Anadolu'da en düşük hava sıcaklığı - 27 dereceyle Kars'ta yaşandı. Kar kalınlığı Ağrı'da 85, Erzurum'da 51, Kars'ta 40, Ardahan'da 32 santimetre oldu. Erzurum, Kars, Ardahan, Ağrı, Erzincan, Iğdır, Muş, Tunceli, Bingöl, Konya, Karaman, Sivas ve Adana'da toplam 1084 köy yolu ulaşıma kapandı.Kar yağışı Akdeniz Bölgesi'nin yüksek kesimlerinde de etkili oldu. Fethiye - Üzümlü karayolu 1440 rakımlı Tuzlabeli mevkii, Elmalı - Fethiye karayolu 1850 rakımlı Güğübeli ve Elmalı - Kaş karayolu ayrımında 1560 rakımlı Kuruova tepeleri ulaşıma kapandı.Konya Beyşehir'deki göl kıyısında balıkçı teknelerinin bazıları, içlerine dolan kar suyu nedeniyle battı, bir kısmı kullanılamaz hale geldi. 



</TEXT>
</DOC>
