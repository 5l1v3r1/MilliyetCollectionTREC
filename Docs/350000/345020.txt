<DOC>
<DOCNO> 345020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko27.html </URL>
<DATE> 2005/05/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
TMSF, 'Rus Gelin'i satıyor 
</HEADLINE>
<TEXT>

     Tasarruf Mevduatı Sigorta Fonu TMSF , Zeki Alasya ile Metin Akpınar’ın başrollerini paylaştığı Rus Gelin filminin mali haklarını satmak için açık artırma yöntemiyle ihale düzenleyecek. 
     TMSF’den yapılan açıklamada, sözkonusu filmin televizyon, audio kaset MC , CD-ROM, CD, DVD, VCD, video kaset, video klip yayın hakları ile çoğaltma, yayma, kiralama, işletme ve temsil haklarınının 140 bin YTL’ye satışa çıkarılacağı belirtildi. 
     Rus Gelin filminin ihalesi 30 Mayıs’ta TMSF Binası’ndaki konferans salonunda saat 14.00’te yapılacak. 
     İhaleye katılmak isteyenlerin 10 bin 500 YTL tutarındaki teminatı Ziraat Bankası Gayrettepe Şubesi’ndeki 14061804- 5002 no’lu hesaba yatırmaları ve bu teminatın yatırıldığına 
     ilişkin dekontu en geç ihale günü saat 13.30’a kadar TMSF’ye teslim etmeleri gerekiyor. Söz konusu film düzenlenecek ihalede alıcı bulamazsa, 6 Haziran’da ikinci ihale açılacak. Öte yandan TMSF, düzenlenen ihaleler sonucunda alıcı bulamayan Metin Akpınar’ın oynadığı Abuzer Kadayıf’ın VCD ve DVD olarak yayma, çoğaltma ve televizyonda gösterim hakkını ve Yeşim Salkım’ın oynadığı Şarkıcı filminin televizyon, kaset, CD, DVD ve DVC, soundtrack ve merchandising yayın hakları, işleme, çoğaltma, yayma, temsil radyo ile yayım haklarını pazarlık yöntemiyle satışa çıkardı. TMSF önceki günlerde Cem Yılmaz’ın başrolünü üstlendiği Gora filminin, şifreli yayın dışındaki gösterim hakkını 710 bin YTL’ye satmıştı. 
     
</TEXT>
</DOC>
