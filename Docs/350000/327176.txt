<DOC>
<DOCNO> 327176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/dunya/dun01.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bişkek, Bağdat gibi 
</HEADLINE>
<TEXT>


CENK BAŞLAMIŞ Moskova 


Kırgızistan'da Askar Akayev iktidarını büyük ölçüde barışçı şekilde deviren halk hareketi, önceki gece Bişkek'te, Saddam rejiminin devrilmesinden sonraki Bağdat'ı andıran görüntüler yaratan yağmalama ve kundaklama eylemlerine dönüştü ve en az 15 kişi hayatını kaybetti. 
Başkentte, aralarında Türk mağazalarının da bulunduğu hemen bütün büyük alışveriş merkezleri kalabalıklar tarafından yağmalandı. Öncelikle, Akayev'in oğlu Aydar Akayev'e ait mağazaları hedef seçerek yakan gençler, güvenlik kuvvetlerinin mevcut olmamasından yararlanarak İngiliz ve Hollanda havayollarına ait bürolara da saldırdı. Gecenin ilerleyen saatlerinde ordu birliklerinin Bişkek'e girmesi ve sokağa çıkma yasağı ilan edildiğinin duyurulması da yağmacılara engel olmadı ve saldırılar devam etti. Askerlerin yağmacılara ateş açması üzerine en az 15 kişi öldü. Türklere ait Beta Stores alışveriş merkezinin de yağmalanıp kundaklandığı bildirildi. 


</TEXT>
</DOC>
