<DOC>
<DOCNO> 337699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun23.html </URL>
<DATE> 2005/04/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Annan Görünürde İran'a yönelik bir operasyon yok 
</HEADLINE>
<TEXT>

     BM Genel Sekreteri Kofi Annan, İran'a yönelik bir operasyonun muhtemel olmadığını söyledi. 
     Annan, Hindistan'ın başkenti Yeni Delhi'de gazetecilere yaptığı açıklamada, İran'ın nükleer programı konusunda Avrupa ülkeleriyle işbirliği yaptığını ve ABD'nin bu ülkeye askeri bir operasyon düzenlemesini beklemediğini kaydetti. 
     Kofi Annan, ''İran ile üç Avrupa ülkesi Almanya, İngiltere ve Fransa arasında süregelen ciddi görüşmeler var. İran, bu ülkelerle çok iyi işbirliği yapıyor'' dedi. 
     AB'nin üç büyüğü Almanya, İngiltere ve Fransa, Tahran yönetiminin nükleer santrallarda yakıt olarak kullanılmasının yanı sıra nükleer bomba yapımında kullanılan uranyum zenginleştirme çalışmaları gibi nükleer yakıt dönüşümü faaliyetlerini durdurmasını istiyor. 
     AB, İran'ın uranyum zenginleştirme çalışmalarına yeniden başlaması halinde, ABD'nin İran'ın nükleer dosyasının BM Güvenlik Konseyi'ne gönderilmesi planını destekleyeceğini belirtiyor. 
     
</TEXT>
</DOC>
