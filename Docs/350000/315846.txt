<DOC>
<DOCNO> 315846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur05.html </URL>
<DATE> 2005/02/16/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Bayrampaşa'da trafik kazası 2 ölü, 2 yaralı 
</HEADLINE>
<TEXT>

     Bayrampaşa'da meydana gelen trafik kazasında 2 kişi öldü, 2 kişi yaralandı. 
     AA muhabirinin aldığı bilgiye göre, saat 02.15 sıralarında Atatürk Havalimanı yönüne giden Halil Meral'ın kullandığı 34 U 5724 plakalı otomobil, Hal Yolu Sağmalcılar Viyadüğü üzerinde, İstanbul Büyükşehir Belediyesi Yol Bakım ve Onarım Müdürlüğü'ne ait 34 AC 0399 plakalı kamyonun altına girdi. 
     Çarpma nedeniyle savrulan kamyon da, yol kenarındaki bariyerlere vurarak durdu. 
     Kaza sonucu otomobilin sürücüsü Meral ve yanında bulunan Gülizar Özbaylar ile arka koltukta oturan Gürol Kocatürk ve Emine Yılmaz, araçta sıkıştılar. 
     Olay yerine gelen itfaiye ve polis ekipleri ile sağlık görevlilerince araçtan çıkarılan bu kişilerden, belediyenin aynı biriminde işçi olarak çalışan Meral olay yerinde, Özbaylar da ambulansla SSK Eyüp Hastanesi'ne kaldırılırken yolda hayatını kaybetti. 
     Yaralılardan Gürol Kocatürk Haseki Eğitim ve Araştırma Hastanesi'ne, Emine Yılmaz ise SSK Vakıf Gureba Eğitim Hastanesi'ne kaldırıldı. 
     Tekvando antrenörü olduğu ve Eyüp Yeşilpınar'da çeşitli dövüş sporları öğretilen bir spor salonu bulunduğu belirtilen Kocatürk'ün sağlık durumunun ağır, Yılmaz'ın ise iyi olduğu bildirildi. 
     Kazanın ardından polislerce gözaltına alınan kamyon sürücüsü İsmail Kalkar, basın mensuplarına, ''kaza öncesi, İstanbul'da bir süre önce etkili olan kar yağışı ve yapılan tuzlama nedeniyle yolda oluşan hasar yüzünden bakım çalışması yaptıklarını, bu sırada otomobilin hızla park halindeki kamyonun altına girdiğini'' anlattı. 
     İsmail Kalkar'ın yanındaki diğer işçiler de ''bakım çalışması sırasında kaza olmaması için yola işaret koyarak önlem aldıklarını'' söylediler. 
     Kaza nedeniyle aksayan trafik ise araçların polislerce yoldan çekilmesinden sonra normale döndü. 
     
</TEXT>
</DOC>
