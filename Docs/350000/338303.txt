<DOC>
<DOCNO> 338303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/guncel/gun10.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gezginler şehirlere artık nehirlerden bakıyor 
</HEADLINE>
<TEXT>


Gezginler şimdiye kadar gördükleri en romantik şehirleri şimdi de nehirler üzerinden izleme yarışına girdi. Artık Paris'i Seine'den, St. Petersburg'u Volga'dan, Prag'ı Elbe nehrinden izlemek moda 


Gezginler artık dünyaya 'başka bir gözle' bakma kararı aldı. Dünyanın en güzel şehirlerini kara turlarıyla keşfedenler şimdi aynı şehirleri bir de nehirler üzerinden görmeye merak sardı. Çünkü Paris'i Paris'te yaşamakla Seine Nehri üzerinde yaşamak aynı şey değil. Bu düşünceyle harekete geçen tur şirketleri şimdilerde rezervasyonlarını yetiştiremiyor.Nehir turlarında en çok tercih edilen yerler arasında Avrupa'da Seine, Ren, Elbe, Danube, Po nehirleri geliyor. Asya'da Çin'deki Yangtze nehri ilk sırada gelirken, Rusya'da Volga, Afrika'da ise Nil nehirleri turların gözdeleri arasında. Nehir turlarının en büyük özelliği bir konseptle yapılmaları. Ren Nehri üzerinde kale turu, Danube üzerinde Ortaçağ şehirlerine yolculuk, Volga'da 'Beyaz geceler' turları bunlardan bazıları. 

Ren Nehri 
23 Haziran - 2 Temmuz 
Fiyat 1890 - 2490 euro 

Tuğra Turizm 
Çin Yangtze Nehri 14 gün 
Fiyat 1795 euro 

Tuğra Turizm 
Danube Nehri 
8 - 15 Mayıs 2005 
Fiyat 990 euro 

Cruise Rep 
Elbe Nehri 
14 - 21 Mayıs 2005 
Fiyat 840 dolar 

Cruise Rep 
Rusya 
10 - 20 Temmuz 2005 
Fiyat 1390 euro 
Cruise Rep 

REN NEHRİ İsviçre, Avusturya, Almanya, Belçika, Hollanda 

Ren nehrinde kale turu 
Avrupa'nın en uzun nehirlerinden Ren'de bir tura katılanlar kendilerini unutamayacakları bir yolculuğun içinde buluyorlar. Danube Kanalı'ndan geçip ardından göz kamaştırıcı Strasburg ve Köln' geziliyor. Turlarda nehir kıyısındaki kaleler hakkında bilgi veriliyor. Ren üzerinde görebileceğiniz kaleler arasında Drachenfels, Bingen Koblenz ve Alsace geliyor. 

SEINE NEHRİ Fransa 

Romantik şehrin romantik nehri 
Paris gibi romantik bir şehrin Seine gibi bir nehre sahip olması tesadüf olmamalı. Şehrin tam ortasından geçen Seine boyunca Paris'e farklı bir gözle tanık oluyorsunuz. Çevresindeki mimari yapılar nedeniyle mimari turlara ev sahipliği yapan nehirde Alexander Köprüsü'nün altından geçtikten sonra Notre Damme Katedrali, Eiffel Kulesi ya da Louvre Müzesi'ni bambaşka bir açıyla izlemenin keyfini çıkarın. 

VOLGA NEHRİ Rusya 

Volga'da beyaz geceler 
Rusya'dan geçen Volga nehri turları Moskova ve St. Petersburg'un en güzel görüntülerine sahip. Günün batmadığı 'Beyaz geceler'e tanık olacağız bu turlarda ortaçağdan kalan şehirler ile nehir kıyısındaki köyleri de gezebilirsiniz. Tur sırasında göreceğiniz şehirler arasında Uglich, Kizhi, Yaroslav, Kostroma, Saratov, Kazan, Togliatti, Samara geliyor. Şehirde bulunan manastır ve kiliseler nehir üzerinden çok güzel görünüyor. 

YANGTZE NEHRİ Çin 

Üç Boğaz'a yolculuk 
Çin'de bulunan, dünyanın ikinci uzun nehri olan Yangtze turlarının özelliği nehrin aktığı alan boyunca pek çok doğal güzelliğe canlı tanık olabilmeniz. Yangtze Nehri kıyısında bulunan Yichang şehrine doğru yol alırken inanılmaz güzellikteki Üç Bogaz Barajı görülüyor. Shen Nongxi Irmağı'nda küçük teknelerle gezinin ardından Wang Xian şehrinde Taoizim, Tha Tchi ve Daorizm felsefeleri hakkında bilgi alınıyor. 

ELBE NEHRİ Çek Cumhuriyeti - Almanya 

Barok turların merkezi 
Çek Cumhuriyeti ve Almanya'dan geçen Elbe nehri boyunca Avrupa'nın en büyük barok şehirlerinde Dresden ve Meissen'i görebilirsiniz. Prag çıkışlı olan turlarda Uşti limanından sonra Dresden'e geçiyorsunuz. Ardından sırasıyla Wittenberg, Torgau ve Dessau geziliyor. 

NİL NEHRİ Mısır 

Nil'in büyüsü 
Yunan tarihçi Heredotus Mısır'a yaptığı tek ziyaret sonrasında 'Mısır, Nil Nehri'nin dünyaya bir bağışı' demişti. Nil'i bir kere ziyaret edenler bu sözü doğruluyor. Afrikalılar için 'Hayat'ın, simgesi olan Nil, Tanzanya, Kenya, Zaire, Rwanda, Etiyopya, Uganda, Sudan boyunca devam ediyor. Nil üzerinde en çok tercih edilen turlar Luksor ve Aswan'a yapılan ziyaretler. 


</TEXT>
</DOC>
