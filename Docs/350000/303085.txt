<DOC>
<DOCNO> 303085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonsiy14.html </URL>
<DATE> 2005/01/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gül Ortadoğu barış sürecine ilişkin yeni bir iklim ortaya çıktı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Filistin, İsrail ve Ürdün'ü kapsayacak Ortadoğu turuna çıkmadan önce, geziye ilişkin basın mensuplarına bilgi verdi. 
     Gül, söz konusu tura çıkmadan önce Dışişleri Bakanlığı'nda yaptığı açıklamada, bölgeye TBMM İsrail ve Filistin Parlamentolararası Dostluk Grubu üyeleri ve işadamlarından oluşan kalabalık bir heyetle gittiğini belirterek, Filistin ve İsrail yetkilileriyle yoğun temaslarda bulunacaklarını söyledi. 
     Hükümetin bölgeye yapacağı ilk ziyaretin önemine dikkati çeken Gül, Ortadoğu barış süreciyle ilgili Türkiye'nin katkılarının neler olabileceğinin ele alınacağını kaydetti. 
     ''Sürece ilişkin yeni bir iklimin ortaya çıktığını'' ifade eden Gül, ''Bu olumlu iklim iyi neticelerle sonuçlanabilir. Her iki tarafla da iyi ilişkiler içinde olan Türkiye olarak barış sürecine katkı yapmak Türkiye'nin üzerine düşen en büyük görevdir'' diye konuştu. 
     Temaslarında bu konunun öncelikli olacağını belirten Gül, ayrıca diğer siyasi ve ekonomik konuların da ele alınacağını kaydetti. 
     Ziyaretin 9 Ocaktaki Filistin başkanlık seçimleri öncesinde yapılacak olmasının da ayrı önem taşıdığını söyleyen Gül, ''Seçimlere maddi, manevi katkı sağlamak Türkiye'nin önemli görevlerinden biridir. Hükümetimiz bunla ilgili çeşitli hazırlıklar yapmıştır'' dedi. 
     Seçimin şeffaf, demokratik ve başarılı geçmesini beklediklerini ifade eden Gül, seçimler için Türkiye'den de milletvekili, diplomat ve akademisyenlerden oluşan gözlemciler gideceğini kaydetti. Gül, seçimin Filistinlileri barış sürecinde çok daha güçlü hale getireceğine olan inancını dile getirdi. 
     Temaslarına ilişkin bilgi veren Gül, bugün Kudüs'e gideceklerini ve Türkiye'nin Kudüs Başkonsolosluğu'nu ve Türk Kültür Merkezi'ni ziyaret edeceğini söyledi. 
     El Halil'deki Türk subay ve polis görevlilerini de ziyaret edeceğini belirten Gül, Kudüs'te açılması planlanan Türk şehitliği için görüşmeler yapacağını belirtti. 
     4 Ocakta da Haremüşşerif'i ziyaret edeceğini belirten Gül, daha sonra İsrail Cumhurbaşkanı Moşe Katsav, Başbakan Ariel Şaron, Başbakan Yardımcısı Ehud Olmert ve Dışişleri Bakanı Silvan Şalom ve İşçi Partisi'nin lideri ve hükümette başbakan yardımcısı olarak görev alacak Şimon Peres ile görüşeceğini kaydetti. 
     5 Ocakta Filistin'e geçeceğini söyleyen Gül, burada da Filistin Lideri Yaser Arafat'ın Ramallah'taki karargahı Mukata'daki mezarını ziyaret edeceğini, ayrıca Filistin Özerk Yönetimi Geçici Başkanı Ruhi Fatuh, Filistin Kurtuluş Örgütü FKÖ lideri Mahmud Abbas Ebu Mazen , Filistin Başbakanı Ahmed Kurey Ebu Ala , Dışişleri Bakanı Nebil Şaat ve baş müzakereci Saib Erakat ile görüşeceğini söyledi. 
     Filistin temaslarını tamamlamasının ardından Amman'a geçeceğini ifade eden Gül, burada ilki 2003 yılının Ocak ayında İstanbul'da yapılan Irak'a komşu ülkeler toplantısının dokuzuncusuna katılacağını belirtti. 
     Irak'a komşu ülkelerin parlamento başkanlarının biraraya geldiklerini, geçen ay içişleri bakanlarının toplandığını, Mısır'da komşu ülkelerle G-8 ülkelerinin bir araya geldiklerini hatırlatan Gül, bu toplantılarda komşu ülkelerin Irak'ın birlik, bütünlük, barış ve huzuruna ne gibi katkılarda bulunabileceklerinin ele alındığını söyledi. 
     Gül, Amman'da yapılacak toplantının, Irak seçimleri öncesi yapılması nedeniyle ayrı bir önem taşıdığını da kaydetti. 
     Türkiye'nin Irak seçimlerinin gecikmeksizin yapılması konusuna büyük önem verdiğini dile getiren Gül, seçimlerden uzak duran Arap Sünni kesimlerin katılımına da ayrı önem verdiklerini kaydetti. Gül, ''Umuyorum ki, seçimlerin yapılmasıyla birlikte, Irak'ta siyasi takvim işlemeye başlar, bu şekilde yabancı askerlerin çekilmesi de söz konusu olur'' diye konuştu. 
     
</TEXT>
</DOC>
