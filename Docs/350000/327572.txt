<DOC>
<DOCNO> 327572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonspo01.html </URL>
<DATE> 2005/03/27/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Canaydın Avrupa'nın en büyüğüyüz... 
</HEADLINE>
<TEXT>

     Galatasaray Başkanı Özhan Canaydın ile ikinci başkan Ergun Gürsoy, Köln Galatasaraylılar Derneği'nin Köln Flora Salonu'nda düzenlediği 100. yıl balosuna katıldı. 
     Salona girişlerinde Galatasaray marşıyla karşılanan Canaydın ve Gürsoy'a taraftar sevgi gösterisinde bulundu. 
     Canaydın, 400 dolayında davetliye yaptığı konuşmada, Galatasaray taraftar kartının Avrupa'da hedefine ulaştığında ''Avrupa'nın en büyüğüyüz'' dedi. 
     Özhan Canaydın, Galatasaray'ın 700 bin civarında taraftar kartına sahip olduğunu ve bunun 750 bine ulaşmasını hedeflediklerini söyledi. 
     Canaydın konuşmasında, ''Çok güzel bir stada ihtiyacımız var. Bu sene inşallah Seyrantepe'de 52 bin kişilik stadyumun temelini atacağız. Bilindiği gibi, rakiplerimiz stadyum sorunlarını tamamladılar. Biz kulüp olarak bunun için çalışmaktayız'' dedi. 
     Canaydın, tüm Galatasaraylıların taraftar kartına gönül birliğiyle sahip olmaları konusunda ricada bulundu ve ''Biz bir bütün olarak taraftar kartına sahip olursak, Galatasarayımıza güç ve katkı vermiş oluruz'' dedi. 
     Daha sonra kürsüye gelen ikinci başkan Ergun Gürsoy da yaptığı konuşmada, Galatasaray'ın korkulu bir rüya haline geldiğini söyleyerek, şunları kaydetti 
     ''Galatasarayımız herkesin korkulu rüyası olmaya başladı. Biz kulüp olarak büyük projelere imza atıyoruz. Bizden oyuncu istendi getirdik, bundan böyle neticeyi beklemek gerek. Galatasarayımız yine şampiyon olacak. Yeter ki, biz beraber olalım.'' Gürsoy, Köln'deki baloda eşi Ayşe ile 30 yıllık evliliklerinin yıl dönümünü pasta keserek kutladı. 
     Türk Sanat Müziği sanatçısı Müşerref Akay'ın davetlileri şarkılarıyla coşturduğu gecede, çekilişle çeşitli hediyeler dağıtıldı. 
     
</TEXT>
</DOC>
