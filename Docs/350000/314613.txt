<DOC>
<DOCNO> 314613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/spor/bbas.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes damgası 
</HEADLINE>
<TEXT>


Lacivert-Beyazlılar, Euroleague'nin ilk turunda artı 146 averajla en iyi averaja sahip takım unvanını aldı. Ülkersporlu Zukauskas blokta, Praskevicius ise üç sayıda birinci oldu 


Kuralar pazartesi 
BASKETBOLDA Avrupa'nın en büyük kupası Euroleague'de ikinci tura yükselen 16 takım belirlendi. Efes Pilsen'in A Grubu'nda ikinciliği alarak yükseldiği Top 16'ya Ülkerspor, son maçta Tau Ceramica'yı yenerek kaldı. En iyi ikinci olan Efes Pilsen'in seribaşı olarak katılacağı ikinci raundun kura çekimi pazartesi günü yapılacak. İspanya'nın Barcelona kentinde Sant Jordi Salonu'ndaki kura TSİ 13.00'te başlayacak. Efes Pilsen, üç grup genelinde artı 146 averajla turnuvanın en iyi averaja sahip takımı unvanını da kazandı. 

16 takım yarışacak 
KURADA üç grubun birincileri Climamio Bologna, Maccabi Tel Aviv ve CSKA Moskova seribaşı olurken, Efes Pilsen ve Ülkerspor'un yanı sıra Cibona Zagreb, Real Madrid, Prokom Trefl, Barcelona, Zalgiris Kaunas, AEK, Montepaschi, Scavolini, Panathinaikos, Benetton ve Tau Ceramica yer alacaklar. Bu arada, ilk raund maçları sonunda bireysel istatistiklerde blokta Ülkersporlu Zukauskas, üç sayıda da Ülkersporlu Praskevicius birinci, Efes Pilsenli Domercant ise ikinci sırada yer aldılar. 

Fenerbahçe büyük oynuyor 

Sıra Orenburg'ta 
BASKETBOLDA FIBA Bayanlar Avrupa Kupası'nda Güney Konferansı'nı birincilikle tamamlayarak ilk sekiz takım arasına kalan Fenerbahçe, çeyrek finalde Rusya'nın Nadezhda Orenburg takımıyla eşleşti. Sarı - Lacivertliler, kupanın Kuzey ve Merkez Konferansı'nda birinci olan Rus ekibiyle ilk maçı 24 Şubat Perşembe günü deplasmanda, rövanşı ise 3 Mart Perşembe günü İstanbul'da oynayacak. Fenerbahçe bu turu da geçtiği takdirde, 2 - 3 Nisan tarihlerinde düzenlenecek Final - Four'a yükselecek. 

Hedef şampiyonluk 
BAYAN Basketbol Şubesi sorumlusu Işık Eyigüngör, Güney Konferansı birinciliğinin ilk hedef olduğunu ifade ederek, "Esas amacımız büyük kupayı kaldırmak" dedi. Eyigüngör, başarıda, Başkan Aziz Yıldırım ve Yönetim Kurulu'nun da payı bulunduğuna dikkati çekerek, "Yönetim, takım ve taraftar olarak tüm camiamız başarıya kenetlendi. Henüz, her şeyi başarmış değiliz. Hedefimiz Avrupa Şampiyonluğu. İnanıyorum ki, Final Four'a kalacağız ve ardından da kupayı müzemize getireceğiz" diye konuştu. 


</TEXT>
</DOC>
