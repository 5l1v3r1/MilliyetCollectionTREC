<DOC>
<DOCNO> 343326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy11.html </URL>
<DATE> 2005/05/17/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yılmaz Kasedin deşifresi Sağlar açıklamadan 2 gün önce bana geldi 
</HEADLINE>
<TEXT>

     Eski Başbakan Mesut Yılmaz ile eski Devlet Bakanı Güneş Taner’in "Türkbank ihalesine fesat karıştırdıkları" iddiasıyla Yüce Divan’da yargılandıkları davanın bugünkü duruşmasında, işadamı Korkmaz Yiğit ile Alaattin Çakıcı arasındaki telefon konuşma kaydını açıklayan eski milletvekili Fikri Sağlar, tanık olarak dinlenildi. 
     Sağlar, açıkladığı kaset sayesinde Türkbank ihalesinin iptal edildiğini söyledi. 
     Yüce Divan’daki davanın bugünkü duruşmasına Yılmaz ve avukatı Uğur Alacakaptan ile duruşmalardan vareste tutulan Güneş Taner’in avukatı Ömer Lütfü Avşar hazır bulundu. 
     Duruşmada tanık olarak dinlenilen Sağlar, Çakıcı-Yiğit arasındaki telefon görüşmelerini içeren kasetin bir kamu görevlisi tarafından kendisine posta ile gönderildiğini söyledi. 
     Kamu görevlisinin kendisini arayarak "Devletin üst makamlarına ilettik, ancak bir sonuç alamadık. Bunu size tevdi ediyoruz" dediğini belirten Sağlar, kaset geldikten sonra doğruluğunu gazeteciler Emin Özgönül ve Oktay Pirim ile araştırdığını anlattı. 
     Türkiye’de o dönemde birçok kaset ortalıkta dolaştığı için iyi bir inceleme yapılması gerektiği görüşüyle bu araştırmayı yaptığını kaydeden Sağlar, kasetin kopyasını daha sonra dönemin TBMM Başkanı Hikmet Çetin, Başbakan Mesut Yılmaz, Başbakan Yardımcısı Bülent Ecevit’e takdim ettiğini, ayrıca araştırma önergesi de verdiklerini kaydetti. 
     Fikri Sağlar, bu bilgilendirmenin ardından 13 Ekim 1998’de 10 milletvekili arkadaşıyla basın toplantısı düzenleyerek kaseti kamuoyuna açıkladığını, Yılmaz ve dönemin Devlet Bakanı Hüsamettin Özkan ile görüşmelerinde Yılmaz ve Özkan’ın kasetten haberdar olduklarını söylediklerini bildirdi. 
     
     SORULAR 

     Yüce Divan Başkanı Mustafa Bumin, Sağlar’a, 30 Eylül 1998’de ulaşan kaseti neden 13 gün sonra açıklandığını sordu. 
     Sağlar, bu sürede gerekli araştırmaları yaptığını, parti disiplini içinde ilgililerle görüştüğünü kaydederek, dönemin Başbakanı Yılmaz’ın da o sırada Antalya’da bulunduğunu kaydetti. 
     Yılmaz’a kaset hakkında bilgi verdiğinde, Yılmaz’ın ihalenin iptal edildiğini kendisine aktardığını söyleyen Sağlar, dönemin Başbakan Yardımcısı Bülent Ecevit’in de kasetten bilgisinin olduğunu kendisine söylediğini ifade etti. 
     Bu konudaki izleniminin "kasetten herkesin haberinin olduğu" yönünde olduğunu belirten Sağlar, Çakıcı ile Yiğit arasında geçen 4 konuşmadan 3’ünün yasal yollardan dinlenilmiş olamayacağını düşündüğünü söyledi. 
     İddia makamında bulunan Yargıtay Cumhuriyet Başsavcıvekili Abdurahman Yalçınkaya’nın bir sorusu üzerine de Fikri Sağlar, Yılmaz, Ecevit ve Özkan ile yaptığı görüşmede kasetten bilgileri olduğunu öğrendiğini yineledi. 
     
     "TANER YURTDIŞINDAYDI" 

     Sağlar’ın açıklamalarından sonra söz alan sanık Mesut Yılmaz, daha önceki açıklamalarında ihalenin 5 Ekim 1998’de iptal edilmesine karar verildiğini söylediğini, yurtdışında bulunduğu için iptal kararının 13 Ekim 1998’de dönemin Devlet Bakanı Güneş Taner tarafından imzalanabildiğini söyledi. 
     Yılmaz, 7 veya 8 Ekim 1998’de Um ag’ın açılış töreninde gazeteci Tuncay Özkan’ın Sağlar’da ihaleye ilişkin Çakıcı ile Yiğit arasında geçen telefon görüşmesinin kasetinin bulunduğunu kendisine söylediğini belirtti. Bunun üzerine Emniyet yetkililerinden kasetin deşifresinin yapılarak kendisine gönderilmesini istediğini kaydeden Yılmaz, "Dolayısıyla ben kasetin deşifresinden Sağlar’ın kaset hakkında açıklama yaptığı 13 Ekim’den 2 gün önce bilgi sahibi oldum. Özkan’a da bu konudaki bilgiyi ben aktardım. 2 günlük bir bilgi sahibiyim. 4 aydır işin peşindeyiz ancak kasetten bilgi sahibi olmam 2 gündür" diye konuştu. 
     Sanık Yılmaz’ın avukatı Uğur Alacakaptan da Korkmaz Yiğit’in CHP Genel Başkanı Deniz Baykal ile yaptığı görüşmede bu kasetin yayınlanmasını istemediğini öne sürerek, tanık Sağlar’a "Size Baykal’dan yayınlanmaması konusunda bir baskı geldi mi " diye sordu. 
     Sağlar, kaseti deşifre ettirdikten sonra Baykal’a dinlettiğini, Baykal’ın kendisine "Benim ve partinin bu işe karıştırılmasını istemiyorum. Husumetleri üzerime toplamak istemiyorum. Gazete ve televizyon sahibi bir insanı karşımıza almak istemiyorum" dediğini ifade ederek, o dönemde partide kurulan "çete komisyonu"nun konuyu açıklamasına da Baykal’ın izin vermediğini söyledi. 
     
     "BASKI GELMEDİ" 

     Bunun üzerine kaseti kendisinin açıkladığını anımsatan Sağlar, Baykal-Yiğit görüşmesinin daha sonra basına farklı şekilde yansıdığını belirtti. Sağlar, "Bana kaseti açıklamamam konusunda herhangi bir baskı gelmedi. Ancak bu iş büyük, çok şeyler olabilir şeklinde sözler söylendi. Bütün konuşma kasetleri devlet arşivlerinde var. 
     İhale 4 Ağustos’ta yapıldı. 4 ayın hesabı verilmelidir. Açıkladığım kaset sayesinde ihale iptal edilmiştir" diye konuştu. 
     Söz alan Alacakaptan, Sağlar’ın bu sözlerine üzüldüğünü, verilmesi gereken hesabı kendilerinin şimdi verdiklerini söyledi. 
     Güneş Taner’in Avukatı Avşar da Sağlar’a Aydın Doğan ve dönemin Milliyet Gazetesi Genel Yayın Yönetmeni Derya Sazak ile neden görüştüğünü sordu. Sağlar, kasetteki sesin Yiğit’e ait olup olmadığını tespit için kaseti Sazak’a dinlettiğini, Sazak’ın da konu hakkında Doğan’a bilgi verdiğini bildirdi. 
     Avşar’ın bir başka sorusu üzerine Milliyet Gazetesi’nin satışıyla ilgili bilgisinin olmadığını belirten Sağlar, diğer bir soruya karşılık da Baykal’a "Yiğit ile görüşmesinin doğru olmayacağını" söylediğini kaydetti. 
     
</TEXT>
</DOC>
