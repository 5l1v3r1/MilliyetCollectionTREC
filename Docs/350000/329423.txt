<DOC>
<DOCNO> 329423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur15.html </URL>
<DATE> 2005/04/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bolu'da "Nisan karı" hayatı olumsuz etkiliyor 
</HEADLINE>
<TEXT>

     Ağaçların çiçek açtığı Bolu'da, sabah aniden başlayan kar yağışı, günlük yaşamı olumsuz etkiledi. 
     İlkbaharla birlikte hava sıcaklığının 10 dereceye kadar çıktığı Bolu kent merkezinde ağaçlar çiçek açtı, yaylalar da rengarenk çiçeklerle kaplandı. Ancak Bolu'da bu sabah aniden başlayan kar yağışı, çiçek açan ağaçların karla kaplanmasına neden oldu. 
     Sabah işe ve okula gidenler, aralıksız devam eden kar yağışı nedeniyle zor durumda kaldı. 
     Ankara-İstanbul Karayolu'nun Bolu Dağı kesiminde ise kar yağışı ve sis nedeniyle sürücüler güçlük çekti. Karayolları ekipleri, burada kar temizleme çalışması yaptı. 
     Bolu Dağı'nda etkili olan sis nedeniyle görüş mesafesinin 40 metreye kadar düştüğü bildirildi. 
     Güzergahı kullanan sürücüler, yol kenarlarında bulunan ışıklı panolarda yer alan mesajlarla uyarılıyor. 
     
</TEXT>
</DOC>
