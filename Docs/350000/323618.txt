<DOC>
<DOCNO> 323618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun29.html </URL>
<DATE> 2005/03/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Mussolini'nin torunu Alessandra açlık grevinde... 
</HEADLINE>
<TEXT>

     İtalyan diktatör Benito Mussolini'nin torunu Alessandra Mussolini, gelecek ay yapılacak bölgesel seçimlere adaylığı imza sahtekarlığı yaptığı gerekçesiyle engellendiği için açlık grevine başladı. 
     Aşırı sağcı Sosyalist Alternatif'in kurucusu Alessandra Mussolini, Lazio bölgesi başkanlığı için adaylığının engellenmesinin ardından, karara karşı üst mahkemeye gitti ve mahkeme kararını açıklayıncaya kadar açlık grevini sürdüreceğini söyledi. 
     Mussolini, Reuters ajansına yaptığı açıklamada, dün mide ağrısı çektiğini, bu nedenle önceden de yemek yiyemediğini, sinirlerinin bozuk olduğunu belirtti. Mussolini, kendisini destekleyenlerin listesindeki imzalarda bir sorun olmadığını, tersine diğer adayların listesindeki imzaların sahte olduğunu öne sürdü. 
     İtalyan yasalarına göre, bölge başkanlığına aday olanlar, o bölge nüfusunun belli bir oranının desteğini alması gerekiyor. Lazio bölgesi için 3500 kişinin desteği gerekirken, Mussolini, adaylığını destekleyen 4300 kişilik imza listesi sundu. 
     Bu imzaların 800'den fazlasının sahte olduğu, imza sahiplerinin bir kısmının öldüğü, aralarında ünlü sanatçı Ornella Mutti'nin de bulunduğu bir kısmının ise Mussolini'nin dilekçesini imzalamadığı açıklandı. Bu gelişmenin ardından Alessandra Mussolini'nin adaylığı iptal edildi. 
     
</TEXT>
</DOC>
