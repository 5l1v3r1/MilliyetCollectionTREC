<DOC>
<DOCNO> 303136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur04.html </URL>
<DATE> 2005/01/03/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Kar geliyor... 
</HEADLINE>
<TEXT>

     Türkiye, yeni yılın ilk haftasına karlı giriyor. Salı günü Kıyı Ege ve Trakya dışında bütün bölgeler yağmur ve kar yağışlı olacak, kar çarşamba günü doğuya doğru kayacak. Yağmur alan bölgelerde şiddetli yağış bekleniyor. Yarın İstanbul karla karışık yağmurlu, Ankara kar yağışlı, Antalya ve Adana ise yağmurlu... 
     Hava sıcaklığı tüm bölgelerde 4 derece kadar düşecek. İstanbul'da gece hava sıcaklığı 0 dereceleri bulabilir, Ankara'da ise - derecelerde seyredecek. 
     Meteoroloji Genel Müdürlüğü'nün verdiği bilgiye göre, bugün akşama kadar Trakya, Sivas çevresi ile Doğu Anadolu kar yağışlı, Marmara ve İstanbul karla karışık yağmur, Karadeniz ise yağmurlu olacak. 
     Yarın, Trakya ve Kıyı Ege dışında tüm Türkiye yağış alacak. Doğu Marmara İstanbul ve Karadeniz'in kıyısı karla karışık yağmur, Doğu Karadeniz'in kıyısı, Akdeniz ve Güneydoğu Anadolu ise yağmurlu. Diğer bölgelerimizin tamamında kar yağacak... 
     Çarşamba günü yağışlar doğuya kayıyor. Karadeniz'in kıyısı ile Güneydoğu Anadolu karla karışık yağmur, Doğu Akdeniz yağmurlu bir gün geçirecek. İç Anadolu'nun doğusu, Karadeniz'in iç kesimleri ile Doğu Anadolu bölgesinde kar yağışı sürüyor... Batı bölgelerimiz parçalı bulutlu... 
     Perşembe günü Karadeniz'in kıyısı yağmurlu, Doğu Karadeniz, Bolu çevresi ile Güneydoğu Anadolu'da yine karla karışık yağmurlu. Sivas ve çevresi ile Doğu Anadolu'nun doğusunda kar yağışı devam ediyor. 

     
</TEXT>
</DOC>
