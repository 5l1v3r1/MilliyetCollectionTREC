<DOC>
<DOCNO> 307034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/ekonomi/eko03.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'de Otomobilin lideri Oyak Renault oldu 
</HEADLINE>
<TEXT>


ANKARA ANKA 

2004'de otomobilin lideri Oyak Renault oldu. 2004'deki toplam otomobil üretiminin yüzde 44'ünü Oyak Renault gerçekleştirdi. Kamyonette Ford Otosan, büyük kamyonda Mercedes Benz Türk, küçük kamyon üretiminde ise Temsa ilk sırada bulunuyor. 
Otomotiv Sanayii Derneği'nin verilerine göre, 2004'ün tümünde toplam 447 bin 152 adet otomobil üretildi. Üretim, bir önceki yıla göre yüzde 52'lik artış kaydetti. 2003'deki otomobil üretimi ise 294 bin 116 adet olmuştu. Oyak Renault, otomobil üretiminde ilk sırada yer alıyor. 2004 yılında Oyak Renault, 197 bin 353 otomobil üreterek, toplamda yüzde 44'lük paya sahip oldu. 
Toyota 134 bin 377 otomobil üretimiyle ikinci, Tofaş 70 bin 564 otomobille üçüncü sırada bulunuyor. Toyota toplamda yüzde 30, Tofaş yüzde 16 pay aldı. Geçen yıl Hyundai Assan 29 bin 277, Honda Türkiye 15 bin 581 otomobil üretti. 

Kamyonette lider Ford 
Kamyonet üretiminde ise Ford Otosan lider konumda bulunuyor. 2004'te 301 bin 563 adet olan kamyonet üretiminin yüzde 60 oranındaki 181 bin 439'luk bölümünü Ford Otosan gerçekleştirdi. Ford Otosan'ı 75 bin 484 kamyonetle Tofaş, 22 bin 965 adetle Hyundai Assan izledi. 


</TEXT>
</DOC>
