<DOC>
<DOCNO> 309235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy26.html </URL>
<DATE> 2005/01/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Erdoğan'dan sigorta müjdesi... 
</HEADLINE>
<TEXT>

     - Başbakan Recep Tayyip Erdoğan, bu yılın ortalarında genel sağlık sigortasını çıkartacaklarını belirterek, ''Genel sağlık sigortasını çıkardığımız andan itibaren bu ülkede her doğan sigortalı doğacak'' dedi. 
     Acıbadem Kozyatağı Hastanesi'nin açılışını yapan Erdoğan, hastanenin özellikle nörolojik hizmetler konusunda örnek adımlardan birini teşkil ettiğini dile getirerek, bundan dolayı Acıbadem Sağlık Grubu Yönetim Kurulu Başkanı Mehmet Ali Aydınlar'ı kutladı. 
     Erdoğan, Türkiye'nin son yıllarda Avrupa'da örnek sağlık tesislerini kurmak suretiyle farklı bir konuma gelmeye başladığını ifade ederek, Avrupa'daki toplantılarda meslektaşlarının da kendisine bunu ifade ettiklerini söyledi. 
     Muhataplarının kendisine, ''Biz, hastalarımızı Hindistan'a gönderiyoruz, Türkiye bize yakın, bundan sonra Türkiye'ye gönderelim'' dediklerini vurgulayan Erdoğan, kendisinin de bu kişilere, ''Buyurun gelin, bu sektördeki başarılı işadamlarımızla sizleri tanıştıralım'' dediğini anlattı. 
     ''Şimdi iş, bu alanda gayret gösteren işadamlarımızdadır'' diyen Başbakan Erdoğan, ''durulan yerde hiçbir şeyin ayağa gelmediğini, işadamlarının bu gibi yatırımları aslanın ağzından değil, midesinden çekip alması gerektiğini'' anlattı. Erdoğan, siyasi boyutta da bu tür adımları atan işadamlarını yalnız bırakmayacaklarını söyledi. 
     Yola çıkarken ülkeyi dört ayak üzerinden yeniden inşa edeceklerini söylediklerini kaydeden Erdoğan, bunların eğitim, sağlık, adalet ve emniyet olduğunu hatırlattı. Erdoğan, göreve geldiklerinde cehaleti ayakları altına alacaklarını söylediklerini de dile getirerek, eğitim ve sağlık alanında yapılan yatırımların gider olarak sayıldığını vurguladı. 
     Devlet-millet kaynaşmasıyla bu alanda modern bir gelişmeyi başarmak zorunda olduklarını ifade eden Erdoğan, eğitim ve sağlıkta Türkiye'nin bir değişimi, dünyadaki gelişmelere paralel olarak yaşadığını söyledi. 
     
     GENEL SAĞLIK SİGORTASI 

     Başbakan Erdoğan, son zamanların en önemli hastalığının kanser olduğunu, buna yönelik altyapı eksikliğinin bulunduğunu da belirterek, özellikle geçmişte by-pass ameliyatlarında çok sıkıntı çekildiğini, ancak atılan adımlarla bu konuda devlet ve özel sektörün yarışır hale geldiğini belirtti. Erdoğan, şöyle devam etti 
     ''Biz istiyoruz ki ta Artvin'den Ankara'ya veya İstanbul'a by-pass ve kanser için hasta gelmesin. Erzurum'da, Karadeniz Teknik Üniversitesi'nde bu iş halledilebilsin. Türkiye bunu başardığı zaman modern ve çağdaş bir ülkedir. Sağlıkta yüzde 18'lik KDV'yi yüzde 8'e indirdik. İlaç ve araç alımında da bunu başardık. Derdimiz bağcı değil, derdimiz üzüm yemek. Bu üzümü beraber yemek istiyoruz. Bunun için öndeki engelleri kaldıralım. Süratle bu alanda mesafe alalım. Bunun gayreti içindeyiz. Bu alanda yatırım yapmak isteyenleri yalnız bırakmayacağız. Özel sektör hastanelerinden memur ve emekliler istifade ediyor, ama biz bunu kaldırıyoruz. Bundan sonra tamamı istifade edecek. Zaten bu yılın ortalarında genel sağlık sigortasını çıkartacağız. Genel sağlık sigortasını çıkardığımız andan itibaren bu ülkede her doğan sigortalı doğacak. Bu bitecek... Vatandaşlar her istediği hastaneye gidebilecek konuma geliyor.'' Erdoğan, 'dürüstlük bu ülkede prim yapmadıkça dürüst olanların değerinin olmayacağını, dürüstlüğün bu ülkede prim yapacağını' belirterek, ''Şu anda yasa çalışmasını yaptırıyorum. Yolsuzluklara karışanlar olursa meslek hayatını sona erdirecek yasaları getireceğiz'' dedi. 
     Acıbadem Kozyatağı Hastanesi'nin açılışında konuşan Erdoğan, vatandaşların her istediği hastaneye gidebilmesi önerisine ilişkin bürokratların, 'maliyeti nedeniyle bunun altından kalkılamayacağı yönünde akıl verdiğini' söyledi. 
     Erdoğan, insan sağlığının maliyetinin olamayacağını vurgulayarak, şöyle konuştu 
     ''Yeter ki dürüst olalım, yeter ki etik değerlere, ahlak değerlerine sadık olalım. Bu alanda, biraz argo olacak ama fırıldak döndürülmesine müsaade edilmesin. Ben bunu istiyorum. Çünkü burada tüyü bitmemiş yetimin hakkı var. Birçok yanlışlar yapılıyor. Bunun uyarısını yapıyorum. Buna yönelik tedbirlerimizi alacağız. 
     Yasalarımızı çıkaracağız. Neşter operasyonlarını biliyorsunuz. Şu anda yeşil kartlısı vesaire hepsi serbest eczanelerden ilaç alabilir hale geldi. İnanın şu anda yasa çalışmasını yaptırıyorum. Bu yasayı çıkaracağız. Yasayı çıkardıktan sonra eğer bu tür yolsuzluklara karışanlar olursa meslek hayatını sona erdirecek yasaları getireceğiz. Meslek hayatı biter... Dürüstlük bu ülkede prim yapmadıkça dürüst olanın değeri olmaz. Dürüstlük bu ülkede prim yapacak. Bunu başarmaya mecburuz.'' 
     
     MODERN HASTANELER ÇOĞALACAK 

     Erdoğan, halktan, bu tür taleplerle karşısına dikilenleri ilgililere ihbar etmelerini isteyerek, ''Bizzat bana da bunu yapabilirler. Yapsınlar, ben de takipçisi olayım'' dedi. 
     Hastanelerde yatak için gün vermeyen doktorların bulunduğunu, bununla tüm doktorları kastetmediğini, ancak istisnaların kaideyi bozmayacağını vurgulayan Erdoğan, aynı olayın kendisinin de başına geldiğini söyledi. Doktorların kendi muayenehanesine davet ettiği insanlara gün verdiğini ifade eden Erdoğan, bunun böyle olup olmadığını törene katılanlara sordu. Çoğunluğun 'evet' demesi üzerine Erdoğan, ''Ben damdan düştüm, dertliyim, sıkıntı bu'' diye konuştu. 
     Erdoğan, herkesin Acıbadem Hastanesi'nden tedavi alacak parası olmadığını, ancak bunun 6 ay sonra gerçekleşeceğini dile getirerek, sağlığı para ve pulla ölçme devrini kaldırmak istediklerini söyledi. 
     Türkiye'de modern hastanelerin sayısını çoğaltacaklarını da ifade eden Erdoğan, şöyle devam etti 
     ''Şehir merkezlerinde kalan hastaneleri kat karşılığı veriyoruz. Bu sektörde olanlara gelin verelim. Mehmet Ali Aydınlar bey gel, Şişli Etfal'i sana verelim. Yer de gösterelim, orada devlete modern bir hastane yap. Şişli Etfal'i ister hastane yap, ister alışveriş merkezi yap. Nasıl arzu edersen . Derdimiz, modern hastanelere kavuşmak.'' Başbakan Erdoğan, koğuş sistemi hastanecilik devrini çağdışı bulduklarını ve bunu kaldıracaklarını ifade ederek, 8-10 hastanın yattığı koğuşlar istemediklerini, 2 yataklı, içerisinde tuvalet ve banyonun bulunduğu odalara sahip hastaneler arzu ettiklerini sözlerine ekledi. 
     Erdoğan, konuşmasının ardından kurdeleyi keserek, hastaneyi hizmete açtı. Daha sonra hastaneyi gezen Erdoğan, yetkililerden bilgi aldı. 
     
</TEXT>
</DOC>
