<DOC>
<DOCNO> 309213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy04.html </URL>
<DATE> 2005/01/25/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
20 bin kadro öiğretmen açığına ilaç bile olmayacak 
</HEADLINE>
<TEXT>

     Milli Eğitim Bakanlığı, bu yıl atayacağı 20 bin yeni öğretmenle, ancak 2004 yılında emekliye ayrılan öğretmenlerden boşalan kadroları doldurabilecek. Yeni atamalar, 100 bine yaklaştığı tahmin edilen toplam öğretmen açığında önemli bir azalma sağlayamayacak. 
     Türkiye'de eğitim sisteminin en önemli sorunları arasında yer alan öğretmen açığının daha uzun yıllar kapatılmasının mümkün olmadığı ortaya çıktı. Bakanlığın, öğretmen açığının emekliye ayrılanlarla gittikçe arttığı belirtilirken, 2004 yılında emekliye ayrılan öğretmen sayısı 2005 yılında alınacak yeni öğretmen sayısına yaklaştı. 
     
     16 BİNE YAKIN ÖĞRETMEN 2004'TE EMEKLİYE AYRILDI 
     Bakanlık'tan edinilen bilgilere göre, MEB 2004 yılında öğretmen sayısında ciddi bir kan kaybına uğradı. Bakanlığın 600 bine yaklaştığı belirtilen öğretmen kadrosundan 2004 
     yılı itibariyle 15 bin 700'ü emekliye ayrıldı. Geçen yıl emekliye ayrılan öğremen sayısının önceki yıllara göre çok daha yüksek olduğu dikkati çekiyor. Milli Eğitim Bakanı Hüseyin Çelik de "memura hisse senetli emeklilik geliyor" şeklindeki haberler üzerine öğretmenlikte emekliliklerin artmaması için bir genelge yayınlayarak bu haberlerin doğru olmadığını ifade etmişti. 
     
     2005'TE ALINACAKLAR 2004'TE AYRILANLARI ANCAK KARŞILIYOR 
     Öte yandan MEB'e, 2005 yılı bütçesi kapsamında verilen 20 bin öğretmen kadrosu, 100 bine ulaşan toplam öğretmen 
     açığını azaltmak bir yana, geçen yıl emekliye ayrılan öğretmenlerin yerini doldurmaya bile zor yetiyor. 10 bini şubat ayında, kalan 10 bini de yaz aylarında atanması öngörülen 20 bin öğretmenin yüzde 78.5'ine denk gelen 15 bin 700'ü 2004 yılında emekli olan öğretmenlerin yerine geçecek. 20 bin kadronun geriye kalanı ise 100 bine ulaşan öğretmen açığını sadece 4 bin 300 kişi azaltabilecek. 
     
</TEXT>
</DOC>
