<DOC>
<DOCNO> 323181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/soneko05.html </URL>
<DATE> 2005/03/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tasarruflar kamu kağıtlarına kayıyor 
</HEADLINE>
<TEXT>

     Tasarruflar, giderek kamu kağıtlarına doğru yöneliyor. Türkiye'de yerleşiklerin toplam tasarrufları, ilk iki ayda 600 milyon YTL'den fazla artarak 302 milyar YTL'yi geçti. En hızlı büyüme 3.1 milyar YTL'yle kamu kağıtlarında gözlendi. Yatırım fonları 1.6 milyar, hisse senetleri 0.8 milyar YTL artarken, döviz hesapları 4.9 milyar YTL azaldı. 
     ANKA'nın Merkez Bankası, Sermaye Piyasası Kurulu, Takasbank ve Bankacılık Düzenleme ve Denetleme Kurumu BDDK 
     verilerinden yaptığı belirlemeye göre, toplam tasarruflardaki büyüme devam ediyor. Vatandaşlar, şirketler ve kuruluşların YTL ve döviz mevduatları, tahvil-bono, eurobond, yatırım fonu, repo, hisse senedi, emeklilik yatırım fonu, yatırım ortaklıkları ve ÖFK'lardaki hesaplarından oluşan toplam tasarrufları ocak-şubat döneminde 617.3 milyon YTL arttı. 2004 yılı sonunda 301 milyar 6.8 milyon YTL olan toplam tasarruflar, şubat sonu itibariyle 302 milyar 154.1 milyon YTL'ye çıktı. Tasarruflar nominal olarak yalnızca yüzde 0.2 oranında artış kaydetti. Devlet İstatistik Enstitüsü'nün DİE ilk iki ay için yüzde 0.57 olarak açıkladığı tüketici fiyatları artışından arındırıldığında tasarrufların reel olarak yüzde 0.4 azaldığı belirlendi. 
     
     KAMU KAĞITLARIYLA TASARRUF HIZLA ARTIYOR 
     Tasarrufçu giderek kamu kağıtlarına yöneliyor. 
     Türkiye'de yerleşiklerin Hazine bonosu ve Devlet tahvili olarak tuttukları toplam tasarrufları, ilk iki ayda 3 milyar 125.1 milyon YTL büyüyerek 70 milyar 200.4 milyon YTL'ye 
     çıktı. 
     Vatandaşın kamu kağıtları portföyü 1 milyar 223.6 milyon YTL artarak 36 milyar 54.1 milyon YTL, tüzel kişilerin portföyü 1 milyar 901.5 milyon YTL artarak 34 milyar 146.3 milyon YTL oldu. 
     
     YATIRIM FONU VE HİSSE SENEDİ 
     Türkiye'de yerleşiklerin yatırım fonlarında değerlendirdikleri tasarrufları, sözkonusu dönemde 1 milyar 641 milyon YTL'lik hızlı bir artış göstererek 26 milyar 214 
     milyon YTL'ye çıktı. 
     Hisse senetleri 798.5 milyon YTL'lik artışla 17 milyar 760.7 milyon YTL'ye, emeklilik yatırım fonları 117.6 milyon 
     YTL'lik artışla 397.5 milyon YTL'ye, yatırım ortaklıklarının portföyleri 126.8 milyon YTL'lik artışla 440 milyon YTL'ye ulaştı. 
     ÖFK'lardaki hesaplar ise yalnızca 89.6 milyon YTL artarak 5 milyar 945 milyon YTL düzeyinde oluştu. 
     
     DÖVİZ MEVDUATINDA HIZLI DÜŞÜŞ 
     Döviz mevduatlarının YTL olarak tutarında ise hızlı bir gerileme gözlendi. Doların YTL karşısındaki değer kaybının da etkisiyle iki ayda 4 milyar 875.7 milyon YTL azalan yabancı para mevduatlar 71 milyar 198.4 milyon YTL'ye indi. 
     Bunun 54 milyar 493.2 milyon YTL'sini oluşturan gerçek kişilerin döviz hesapları 2 milyar 822.8 milyon YTL, 16 milyar 705.2 milyon YTL'sini oluşturan tüzel kişilerin hesapları 2 milyar 52.9 milyon YTL daraldı. 
     Döviz hesaplarının dolar olarak değeri de ilk iki ayda 1 milyar 512 milyon dolar azalarak 55 milyar 171 milyon 
     dolara indi. Gerçek kişilerin döviz hesapları 480 milyon dolar azalarak 42 milyar 226 milyon dolar, tüzel kişilerin döviz hesapları 1 milyar 32 milyon dolar azalarak 12 milyar 945 milyon dolar oldu. 
     
     YTL MEVDUATLAR 
     YTL mevduatlar da sözkonusu dönemde 350.1 milyon YTL azalarak 102 milyar 890.1 milyon YTL'ye geriledi. Bu düşüşün tamamı tüzel kişilerin mevduatlarından kaynaklandı. Gerçek kişilerin YTL mevduatları 1 milyar 516.2 milyon YTL artarak 62 milyar 979.2 milyon YTL'ye ulaşırken, tüzel kişilerin 
     mevduatları 1 milyar 866.3 milyon YTL azalarak 39 milyar 910.9 milyon YTL'ye indi. Eurobondlarda tutulan tasarruflar 31.9 milyon YTL azalarak 5 milyar 481 milyon YTL, repoda tutulan tasarruflar 23.6 milyon YTL azalarak 5 milyar 481 milyon YTL olarak gerçekleşti. 
     
</TEXT>
</DOC>
