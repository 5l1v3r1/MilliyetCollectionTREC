<DOC>
<DOCNO> 307607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur44.html </URL>
<DATE> 2005/01/18/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Telekom internette yaşanan sıkıntıyı giderdi 
</HEADLINE>
<TEXT>

     Turk Telekom'un internet omurgasında meydana gelen fiber optik kablonun kopmasının ardından yurtdışı internet erişiminde yaşanan problem, Türksat A.Ş'nin internet hattının otomatik olarak devreye girmesiyle giderildi. 
     Türksat Uydu Haberleşme ve İşletme A.Ş'den yapılan açıklamada, Türk Telekom'un fiber optik kablosunun kopmasının ardından yurtdışı internet erişiminde yaşanan problemi çözmek için Türksat uydu hatları üzerinden sağlanan 4 adet 155 Mbps'lik internet hattı otomatik olarak devreye girdi. 
     Türksat A.Ş'nin, Türksat 1B uydusu üzerinden Avrupa'ya 155 Mbps, Intelsat 603 uydusu üzerinden Amerika'ya 3 adet 155 Mbps internet bağlantısı sağladığı belirtildi. 
     Türksat A.Ş Genel Müdürü Osman Dur, uydu hatlarının problemsiz bir şekilde hizmet vermeye devam ettiğini belirtti. 
     Osman Dur, ayrıca, uydu hatlarının kapasitesinin arttırılmasının gerekliliğini vurgulayarak, karasal hatların uydular üzerinden yedeklenmesinin stratejik önemi olduğunu ifade etti. 
     
</TEXT>
</DOC>
