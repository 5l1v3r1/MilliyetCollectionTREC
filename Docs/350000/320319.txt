<DOC>
<DOCNO> 320319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/soneko09.html </URL>
<DATE> 2005/03/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
MAN Türkiye'de nöbet değişimi... 
</HEADLINE>
<TEXT>

     MAN Türkiye'de 10 yıldan bu yana satıştan sorumlu Yürütme Kurulu Üyeliği yapan Tunç Koman, emekli olarak görevini Orhan Düzgün'e devretti. 
     Konuyla ilgili düzenlenen toplantıda konuşan Koman, şirketin çalışmalarıyla, önemli krizler ve sıkıntıların yaşandığı 10 yıllık dönemde, ülkede iyi şeyler de olduğunu gösterdiğini vurguladı. 
     Bu dönemde MAN Türkiye'nin üretim kapasitesinin ve satış hacminin 10 kat büyüdüğünü, çalışan sayısının 800'den 2 bin 500'e çıktığını, ihracatın sıfırdan 160 milyon Avro'ya yükseldiğini anlatan Koman, ''Bugün MAN Grubu içinde her 2 otobüsten biri Türkiye'de üretiliyor. Ankara, grubun en önemli üretim merkezi oldu'' diye konuştu. 
     Koman, Yönetim Kurulu üyesi ve danışman olarak şirketle bağını sürdüreceğini de bildirdi. 
     
     ''İHRACAT AMAÇLI KAMYON ÜRETİMİNİ DÜŞÜNEBİLİRİZ'' 
     Tunç Koman'dan görevi devralan Orhan Düzgün ise yaptığı konuşmada, MAN Grubu'nda seyahat otobüslerinin üçte ikisinin Türkiye'de üretildiğini belirterek, şirketin gruptaki önemine dikkat çekti. 
     Şirketin hedeflerine ilişkin bir soru üzerine Düzgün, MAN Türkiye'nin grup içindeki konumu itibariyle zirvede bulunduğunu vurgulayarak, ''Uzun vadede, yurt dışına da ihracatı yapılacak kamyon üretimini düşünebiliriz. Şu anda sadece Türkiye için üretilenler var. Orta Avrupa pazarı gelişiyor. Bu nedenle buna benzer konular ele alınmaya başlandı'' dedi. 
     Düzgün, bir başka soru üzerine de MAN Grubu'nun Çin'de çeşitli anlaşmalı faaliyetleri bulunduğunu, ancak yasal olmayan kopya üretimlerle de karşılaşıldığını anlattı. Düzgün, Türkiye'de Fortuna adıyla üretilen MAN'ın yeni otobüs modelinin Çin'de görünüş itibariyle kopyalanarak üretildiğinin belirlendiğini de söyledi. 
     
</TEXT>
</DOC>
