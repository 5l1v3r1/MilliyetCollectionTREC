<DOC>
<DOCNO> 338734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/ekonomi/eko02.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay'dan ÖTV başvurusu 
</HEADLINE>
<TEXT>


Danıştay, Anayasa Mahkemesi'ne yaptığı başvuruda, alkollü içecek ve tütün mamullerinde ÖTV miktarını belirleme yetkisini Bakanlar Kurulu'na veren yasanın iptalini istedi 

ANKARA Milliyet 

Danıştay, kolalı gazozlar, alkollü içeceklerle tütün mamullerindeki Özel Tüketim Vergisi'nin ÖTV miktarını belirleme, artırma veya eksiltme yetkisini Bakanlar Kurulu'na veren yasa hükmünün iptali istemiyle Anayasa Mahkemesi'ne başvurdu. 
Yüksek Mahkeme, 4 Mayıs'ta başvuruyla ilgili ilk incelemeyi yapacak. 

Anayasa'ya aykırı 
Danıştay 7. Dairesi, baktığı bir davada, 4760 sayılı Özel Tüketim Vergisi Kanunu'nun 12. maddesinin 2 numaralı fıkrasının 5228 sayılı Yasa ile değiştirilen b bendinin Anayasa'ya aykırılık iddiasını "ciddi" bularak, iptali istemiyle Anayasa Mahkemesi'ne başvurdu. Anayasa Mahkemesi, başvuruda ilk incelemeyi 4 Mayıs Çarşamba günü yapacak. Yüksek Mahkeme, dosyada herhangi bir eksiklik bulmazsa iptal istemini esastan görüşmeye karar verecek. İptali istenen yasa hükmü, kolalı gazozlar, alkollü içecekler ve tütün mamullerindeki ÖTV'yi belirleme, artırma veya eksiltme yetkisini Bakanlar Kurulu'na veriyor. 


</TEXT>
</DOC>
