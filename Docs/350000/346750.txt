<DOC>
<DOCNO> 346750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo41.html </URL>
<DATE> 2005/05/28/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Gürsoy "Birinci, ikinci takımı tebrik ediyorum, onlarbizden fazla istedi" 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, "Birinci ve ikinciyi tebrik ediyorum. Onlar bizden daha fazla istedi" dedi. 
     Ergun Gürsoy, maçtan sonra yaptığı açıklamada, ligin son haftalarına gelindiğinde ilk 3 sıradaki takımın her şekilde yer değiştirebilecek bir konuma geldiğini belirterek, "Birinci ve ikinciyi tebrik ediyorum. Üçüncülük bize nasip oldu. Onlar bizden daha fazla istedi. Taraftarları da daha fazla istedi. Bizim taraftarımızın da anlaması lazım. Meşakkat olmadan başarı olmaz" diye konuştu. 
     Futbol Şube Sorumlusu Fatih Gökşen ise Hagi’nin istifasıyla ilgili soru üzerine, "1,5 yıllık birlikteliğimiz var. İyi-kötü günler yaşadık. Ayrılıkların hepsi hüzünlü olur. Kendisi ve bizim camiamız için hayırlısı olsun. Galatasaray için ne gerekiyorsa yapılacak" dedi. 
     Gökşen, Hagi’nin istifasında medyada çıkan haberlerin de etkili olduğunu savunarak, "Bir insan her gün gazeteyi açtığında, televizyona baktığında, kendisinin gideceğiyle ilgili bir şeyler duyarsa, tabii ki bundan etkilenir. Yazılanların istifasında yüzde 30 payı olduğuna inanıyorum" diye konuştu. 
     Fatih Gökşen ayrıca, bir grup taraftarın maç sırasında Hagi’ye yaptığı olumsuz tezahüratla ilgili olarak da, "Hagi’yi bu şekilde uğurlamak hoş değil. Bize yakışmıyor, seyircimize yakışmadı" dedi. 
     
</TEXT>
</DOC>
