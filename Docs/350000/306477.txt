<DOC>
<DOCNO> 306477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy05.html </URL>
<DATE> 2005/01/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Rüşvetle suçlanan YDK üyelerini Sarıgül'ün avukatı savunacak 
</HEADLINE>
<TEXT>

     CHP'de rüşvet vermekle suçlanan Yüksek Disiplin Kurulu YDK üyeleri Cafer Dursun ve Engin Baba'yı, partiden ihracına karşı oy verdikleri Şişli Belediye Başkanı Mustafa Sarıgül'ün avukatlarından Oğuz Akçay savunacak. 
     Şişli Belediye Başkanı Sarıgül'le ilgili parti yönetiminin ihraç taleplerine karşı oy kullanan ve ardından adları rüşvet iddiasıyla birlikte anılan Engin Baba ve Cafer Dursun, avukat olarak Sarıgül'ün avukatlarından Oğuz Akçay'ı tayin etti. 
     Avukat Akçay ANKA'ya yaptığı açıklamada, Sarıgül'ün avukatlığını yaptığını doğruladı. Dursun ve Baba'nın vekili Akçay ilk olarak Şişli Nöbetçi Asliye Hukuk Mahkemesi'ne CHP Genel Başkanı Deniz Baykal ve bir diğer YDK üyesi Ergün Aydoğan'a 50'şer bin YTL 50 milyar lira olmak üzere toplam 100 bin YTL 100 milyar lira manevi tazminat davası açtı. 
     Akçay, dava dilekçesinde, Baykal ve Aydoğan'ın "davacıları siyasi maksatla ve kötü niyetle rüşvet vermekle suçladıkları, hakaret ettikleri ve kişilik haklarını ihlal ettikleri"ni ileri sürdü. 
     
     YDK'NIN DÖRT GÜN İÇİNDE TOPLANMASI GEREKİYOR 
     Öte yandan, YDK'nın "tedbirli olarak kesin ihraç istemiyle" disiplin kuruluna gönderilen üyeleri Dursun ve Baba'nın durumu hala kesinlik kazanmadı. İki YDK üyesinin Parti Meclisi PM kararıyla YDK'ya sevkine karşın, bununla ilgili tebligat hala kendilerine yapılmadı. 
     Akçay, 10 Ocak'ta genel merkeze dilekçe vererek müvekkilleri Dursun ve Baba hakkındaki PM kararının bir örneğinin verilmesini talep ettiklerini belirtti. İki üyenin, hakkındaki tedbirin kaldırılması için disiplin kuruluna itiraz ettiklerini ve tüzük gereği YDK'nın önümüzdeki 4 gün içinde toplanarak tedbir konusunda karar vermek zorunda olduğunu savunan Akçay, gerekirse basında yer alan haberleri kanıt olarak göstererek, tedbirin durdurulması için dava açacaklarını söyledi. 
     "TOPLANACAĞINA İNANMIYORUM" YDK'nın eski başkanı ve hala YDK üyesi Ali Şahin yaptığı açıklamada, tüzüğe göre YDK'nın "tedbir" istemine itirazı 7 gün içinde toplanarak değerlendirmesi gerektiğini ifade ederek, "Ancak, milletin kafası karışık, kurultay sürecindeyiz. YDK'nın toplanacağına ben inanmıyorum" dedi. 
     Dursun ve Baba, geçtiğimiz PM'de 64 üyenin oyuyla parti tüzüğünün 70'inci maddesi uyarınca tedbirli olarak partiden kesin çıkarma istemiyle YDK'ya sevkedilmişlerdi. 
     
</TEXT>
</DOC>
