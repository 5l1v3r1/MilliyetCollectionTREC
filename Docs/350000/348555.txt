<DOC>
<DOCNO> 348555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko21.html </URL>
<DATE> 2005/06/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Renault Trucks 2005'te 2 binden fazla araç satmayı hedefliyoruz 
</HEADLINE>
<TEXT>

     Renault Trucks Türkiye Genel Müdürü Gina Costa, Türkiye pazarına büyük önem verdiklerini belirterek ''2005 yılında 2 bin adedin üzerinde araç satmayı hedefliyoruz'' dedi. 
     Gina Costa, Avrupa'nın önemli ticari araç üreticilerinden olan Renault Trucks'ın ürünlerini ihraç ettiği 85 ülkede toplam 11 montaj fabrikasına, 4 şubeye, 11 ofise ve 79 ithalatçı firmaya sahip olduğunu, geçen yıl, tüm dünyada 70 bini aşan satışlarıyla bir önceki yıla göre yüzde 15'lik artış sağladıklarını ifade etti. 
     Türkiye'de halen 16 bayi ve 21 servis istasyonları bulunduğunu belirten Gina Costa, şunları söyledi 
     ''Türkiye'de 2004 yılında 6 ton üzeri araçlar pazarında yüzde 5, ithal kamyon pazarında ise yüzde 21 pazar payı elde ettik. Geçen yıl toplam 1864 adet kamyon ve TIR çekici satışı yaptık. En küçükten en büyüğe kadar tüm sınıflarda aracı bulunan bir marka olarak, kendimize iddialı hedefler koyduk.2005 yılında 2000 adedin üzerinde araç satmayı hedefliyoruz.'' 
     
     TÜRKİYE'DE YATIRIM ARAŞTIRMASI VE ASKERİ ARAÇ ÜRETİMİ 
     Gino Costa, ''Türkiye'de kamyon üretimi yapılmasının düşünülüp düşünülmediği'' konusundaki soruyu ise şöyle yanıtladı 
     ''Türkiye'de kamyon üretme konusunda yatırım yapmak için fizibilite araştırmalarımız sürüyor. Bu araştırmalarımız yıl sonuna kadar netlik kazanacak. Firmamız değişik özelliklerde askeri kamyonlar da üretiyor.Türk Silahlı Kuvvetleri'ne test için 6 askeri aracımızı gönderdik. İki yıl süren test sonuçları pozitif çıktı. Ayrıca Bursa'da bir karoser firmasına askeri araçlarımızın kabinlerini fason olarak yaptırıyoruz. Bu firma bize bin adet kabin üretip teslim etti.'' Kabin üretimi için, Türkiye'de 5 milyon dolar yatırım yaptıklarına işaret eden Costa, araçlarımızın üretiminde kullanılan Türk yan sanayi firmalarının sayısını artıracaklarını belirtirken ''askeri araç konusunda talep olursa, bu araçları Türkiye'de üretebiliriz. Askeri araç talebi, Türkiye'de kamyon üretimi için tesis kurma isteğimize olumlu katkı sağlamış olur. Biz Türkiye'de kamyon üretimini, diğer ülkelere de kamyon ihraç edebilmek için düşünürüz'' şeklinde konuştu. 
     
</TEXT>
</DOC>
