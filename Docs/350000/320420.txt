<DOC>
<DOCNO> 320420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo36.html </URL>
<DATE> 2005/03/03/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Galatasaray'da derbi biletine üç maç 
</HEADLINE>
<TEXT>

     Galatasaray Kulübü, erkek ve bayan basketbol takımlarının bu hafta sonu yapacağı maçlara seyircisini çekebilmek için ''bir bilete üç maç'' organizasyonu düzenledi. 
     Kulüpten yapılan açıklamaya göre, futbol takımının 5 Mart Cumartesi günü Beşiktaş ile yapacağı derbi maç için bilet alan taraftarlar, aynı gün erkek ve bayan basketbol takımının iki maçını da ücretsiz izleyebilecek. 
     Ahmet Cömert Spor Salonu'nda bayan takımının Migrosspor ile yapacağı karşılaşma saat 12.00'de, erkek takımının Pınar Karşıyaka ile yapacağı mücadele ise saat 14.00'de başlayacak. 
     Derbi maçın biletine sahip olan taraftarlar, biletlerini yetkililere gösterdiği taktirde salona girebilecek. 
     
     TARAFTARA ÇAĞRI 
     Galatasaray Erkek Basketbol Takımı Menajeri Turabi Genç, Pınar Karşıyaka ile yapacakları maçla çıkışa geçmek istediklerini belirterek, taraftarlarına çağrı yaptı. 
     Aynı gün futbol takımının Beşiktaş ile derbi maç yapacağını hatırlatan Genç, ''Bu maç öncesi taraftarımızı, hem bayan takımımıza, hem de erkek takımımıza, önemli lig mücadelesinde destek olmaları için salona bekliyoruz'' dedi. 
     Cezalı oyuncular nedeniyle sıkıntılı bir dönem geçirdiklerini kaydeden Genç, ''Zor günleri geride bıraktık. Takımımızın moral ve motivasyonu üst düzeyde. Taraftar desteği de bizim için çok önemli. Hafta sonu lig mücadelesinde taraftarımızın da yanımızda olması bize ayrı bir güç katacak. Taraftarlarımızı Ahmet Cömert Spor Salonu'na bekliyoruz'' şeklinde konuştu. 
     
</TEXT>
</DOC>
