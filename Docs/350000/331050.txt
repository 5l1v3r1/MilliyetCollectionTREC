<DOC>
<DOCNO> 331050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun38.html </URL>
<DATE> 2005/04/07/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Irak'ta Şii lider Caferi başbakan oldu... 
</HEADLINE>
<TEXT>

     Irak Başkanlık Konseyi, Şii politikacı İbrahim El Caferi'yi, yeni geçici başbakan olarak atadı. 
     Irak Ulusal Meclisi Başkanı Hacim El Hasani, geçici Devlet Başkanı Celal Talabani ve yardımcıları Adil Abdülmehdi ve Gazi El Yaver'den oluşan Başkanlık Konseyi'nin, Caferi'yi yeni geçici başbakan olarak atadığını açıkladı. 
     
     EL CAFERİ 

     Birleşik Şii İttifakı'nın başbakan adayı İbrahim El Caferi, büyük bölümü İran ve İngiltere'de olmak üzere sürgünde yaşadığı 20 yıldan fazla süre içinde Saddam Hüseyin karşıtı muhalefetin önde gelen isimlerinden biri oldu. 
     Kerbela'da doğan Caferi 58 , Musul Üniversitesi'nde tıp eğitimi aldı. 1979'da kaçtığı İran'da 1990'a kadar yaşadı ve Kum kentinde teoloji okurken, bir yandan da Irak rejimine sınırdan yapılan saldırıları organize etti. 
     Caferi, Dava Partisi'nin 1970 sonlarındaki kanlı ayaklanmasına karşı Saddam güçlerinin başlattığı sıkı operasyonlar sırasında da İran'a kaçtı. Ayaklanması 1982'de bastırılan parti, Saddam'a karşı mücadelesinde 77 bin üyesini kaybetti. 
     1980'lerin başında Dava Partisi Bağdat'ta çeşitli intihar saldırıları da düzenledi. Bu sıralarda Caferi'nin Irak rejiminin müttefiki Kuveyt Emiri'ne düzenlenen suikast girişiminin arkasında olduğu spekülasyonu yapıldı, ancak Caferi iddiaları reddetti. 
     Partinin, İran'la yakın ilişkileri savunan ve İran etkisine karşı çıkanlar olmak üzere ikiye bölünme süreci sırasında Caferi, İran'dan ayrılarak İngiltere'ye geçti. 
     ABD'nin 2003'teki işgalinden sonra Irak'a dönen Caferi, Dava Partisi'nin de içinde bulunduğu Birleşik Irak İttifakı'nın önemli üyelerinden biri oldu. 
     Caferi'nin, ülkenin en etkili Şii lideri Büyük Ayetullah El Sistani ile yakın ilişkileri olduğu biliniyor. El Caferi'nin eşi, El Sistani'nin yakın akrabası. 
     
</TEXT>
</DOC>
