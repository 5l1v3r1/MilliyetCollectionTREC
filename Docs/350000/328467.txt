<DOC>
<DOCNO> 328467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun40.html </URL>
<DATE> 2005/03/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
AB-Wolfowitz arasındaki kıran kırana pazarlık 'mutlu son'la bitti gibi 
</HEADLINE>
<TEXT>

     AB üyesi ülkelerin temsilcileriyle Dünya Bankası başkanlığına aday olan Amerikalı Paul Wolfowitz arasında, Brüksel'deki görüşmenin ardından ''uzlaşma havası'' yansıtıldı. 
     AB Dönem Başkanı Lüksemburg tarafından düzenlenen görüşmede AB Komisyonu'nu temsil eden genişlemeden sorumlu üye Olli Rehn, Wolfowitz'in küresel ticaret ve fakirliğe karşı mücadele gibi konulara yaklaşımını ''tatmin edici'' bulduğunu söyledi. 
     Rehn, Wolfowitz'in, ''Balkanlar ve Türkiye ile AB ilişkilerine destek'' konusundaki olumlu yaklaşımının ve bu alanda yükümlülük üstlenmesinin de memnuniyet verici olduğunu söyledi. 
     
     KIRAN KIRANA PAZARLIK 

     AB üyesi ülkeler, Brüksel'de, Dünya Bankası başkanlığına aday olan Amerikalı Paul Wolfowitz ile buluşarak bu kurumun yönetiminde Avrupalıların temsil oranı konusunda pazarlık yaptılar. 
     Washington'ın baskıları sonunda, geleneksel olarak bir Amerikalı tarafından yönetilen Dünya Bankası'nın başkanlığına Wolfowitz'in atanmasına razı olan AB ülkeleri, yönetimde ağırlık kazanmak için çaba harcıyor. 
     AB Dönem Başkanı Lüksemburg Başbakanı Jean-Claude Juncker, Wolfowitz görüşmesi öncesinde yaptığı açıklamada, ''Dünya Bankası Yönetim Kurulu'nda Avrupalıların daha iyi temsil edileceklerine dair güvence istediklerini'' söyledi. 
     Juncker, Wolfowitz'in, dünya liderleri tarafından 2000 yılında belirlenen ve 2015 yılına kadar küresel fakirliği yüzde 50 oranında azaltmayı, eğitim olanaklarını geliştirmeyi, AİDS ve tüberküloz gibi hastalıklara karşı mücadeleyi artırmayı hedefleyen programa sadık kalmasını istediklerini söyledi. 
     Paul Wolfowitz'e ''temkinli bir yaklaşım'' gösteren AB ülkeleri, Dünya Bankası Başkan Yardımcısı'nın Avrupa'dan seçilmesini istiyorlar. Fransa, alacaklı ülkeleri bir araya getiren Paris Kulübü'nün Başkanı Jean-Pierre Jouyet'yi ve Cumhurbaşkanı Jacques Chirac'ın maliye raportörü Jean-Pierre Landau'yu aday gösteriyor. 
     Brüksel'deki toplantıda, ABD'nin eski savunma bakanı yardımcısı Wolfowitz'in, izleyeceği politika hakkında bilgiler ve çeşitli güvenceler verdiği ifade ediliyor. 
     
</TEXT>
</DOC>
