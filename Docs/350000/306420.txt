<DOC>
<DOCNO> 306420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun47.html </URL>
<DATE> 2005/01/14/ </DATE>
<TIME> 21.31 </TIME>
<AUTHOR>  </AUTHOR>
<HEADLINE>
Iraklı kürtler Kerkük konusunda ısrarlı... 
</HEADLINE>
<TEXT>

     Irak Kürdistan Yurtseverler Birliği IKYB , Kürt siyasal grupların Kerkük kentinde seçime katılmak için öne sürdükleri şartların yerine getirildiğini ve 30 Ocak'taki oylamada yer alınacağını açıkladı. 
     Celal Talabani liderliğindeki IKYB'nin yetkililerinden Azad Cundani, yaptığı açıklamada, ''Kürt siyasi liderleri, Kerkük'te şartların yerine getirilmesi üzerine bugün, genel seçimlere tam olarak katılma kararı aldılar'' dedi. 
     Iraklı Kürtler, ''Saddam Hüseyin döneminde şehirden sürülen Kürtlerin dönerek burada oy kullanmalarının sağlanmasını'' talep ediyor, aksi halde Kerkük'te seçimi boykot edeceklerini söylüyorlardı. 
     Cundani, Irak seçim komisyonunun, 17-25 Ocak arasında Kürt adayların kayıtlarının yapılmasına izin verdiğini de belirtti. Daha önce ise merkez seçim komisyonunun 175 Kürt adayı şartlara uygun olmadıkları için kaydetmeyi reddettiği bildirilmişti. 
     
</TEXT>
</DOC>
