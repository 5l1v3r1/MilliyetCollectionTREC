<DOC>
<DOCNO> 317945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo02.html </URL>
<DATE> 2005/02/23/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Ergün "Cafer'in yaptığı açıklamalar kulübümüz açısından etik değil" 
</HEADLINE>
<TEXT>

     Vestel Manisaspor Kulübü Başkanı Cengiz Ergün, oyuncuları Cafer'in şike konusunda yaptığı açıklamaların kulüp açısından etik olmadığını bildirdi. 
     Cafer'in 3 yıl önce yaşanan olayları, Vestel Manisaspor forması altında açıklamasını ''talihsizlik'' olarak niteleyen Ergün, Futbol Federasyonu'nun yaptığı müracaat sonrasında, Cafer ve Yılmaz'ın bugün Ankara'da ifade verdiklerini kaydetti. 
     İfadelerin ardından Hukuk Kurulu'nun Futbol Federasyonu'na yazacağı karar doğrultusunda bu futbolcular hakkında karar alınacağını belirten Ergün, şunları söyledi 
     ''Biz şu an konuyu izliyor ve bekliyoruz. Kendi açımızdan durumu değerlendirirsek camiamız adına herhangi bir şey söz konusu olamaz. Geçmiş bir olaydır ve kulübümüze de mal edilemez. Cafer'in yaptığı açıklamalar kulübümüz açısından etik değil. Sonuçta Cafer'in yaptığı açıklamalar sadece kendisini ilgilendirir. Ama Vestel Manisaspor Yönetim Kurulu da bugün ya da yarın bu konuda gerekli toplantıyı yapıp, gerekli kararları alacaktır. Biz kendi işimize bakıyoruz.'' 
     
     TEKNİK DİREKTÖR ERİŞ 
     Öte yandan bir basın toplantısı düzenleyen Vestel Manisaspor Teknik Direktörü Levent Eriş, Cafer ve Yılmaz'ın görüşlerinin alınması için Ankara'da olduklarını, özellikle Cafer'in durumunun şu anda özel olduğunu söyledi. 
     Bu konuda bir açıklama yapmasının yanlış olacağını belirten Eriş, şöyle konuştu 
     ''Federasyonun bu konuda yaptırımı ne olur bilemiyorum. Açıklama yapmam yanlış olur, havanda su dövmüş oluruz. Bekleyip hep birlikte göreceğiz. Gereken neyse Vestel Manisaspor tarafından yapılacaktır. Kayıtsız kalmayacağız, ancak yargısız infaz da yapmak istemiyoruz. İnsanları asmadan önce dinlemek gerekir. Bize getirisi ve götürüsü ne olacak göreceğiz. Bu durum, takım oyuncularının konsantrasyonunun asla ve asla etkilemeyecektir. Önümüzdeki günlerde yönetim kurulu net kararını açıklayacaktır.'' Eriş, takımın 3 hafta üst üste deplasmanda oynayacağını ve bu karşılaşmalardan galibiyetle ayrılıp, alabilecekleri en fazla puanı almak istediklerini kaydetti. 
     Ligin bitmesine 14 haftanın kaldığını anımsatan Eriş, ''Yakaladığımız bir çıkış var. Bunu devam ettirmek istiyoruz'' dedi. 
     Takımda, kart cezalısı Yılmaz ve Özgür dışında herhangi cezalı ve sakat futbolcu bulunmuyor. 
     
</TEXT>
</DOC>
