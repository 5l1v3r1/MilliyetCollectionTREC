<DOC>
<DOCNO> 314721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo24.html </URL>
<DATE> 2005/02/12/ </DATE>
<TIME> 19.16 </TIME>
<AUTHOR>  </AUTHOR>
<HEADLINE>
Konyaspor maçının ardından... 
</HEADLINE>
<TEXT>

     Konyaspor Teknik Direktörü Saffet Susiç, hedeflerinin, ligde ilk 10 takım içine girmek olduğunu söyledi. 
     Saffet Susiç, maçın ardından düzenlediği basın toplantısında, bu karşılaşmanın, iyi oyunlarını sergiledikleri maçlardan biri olduğunu bildirdi. 
     Boş alan bulup rakibin üzerine gittiklerini anlatan Susiç, şunları söyledi 
     ''Baskılı oynadık, galibiyete ulaştık. Düşündüklerimizin çoğunu sahaya yansıttık. Orta alanda başarıyla çoğalarak ileriye iyi çıktık. Tüm oyuncularımızı, gösterdikleri yüksek performas nedeniyle tebrik ediyorum. Yukarı doğru tırmanışımız devam edecek. Ligdeki fikstür lehimize işliyor. Hedefimiz, ligde ilk 10 takım içine girmek. Bunun için de bugün burada ortaya koyduğumuz futbolu, önümüzdeki maçlarda da devam ettirmemiz gerekiyor.'' Samsunspor Teknik Direktörü Ertuğrul Sağlam ise geçen hafta Fenerbahçe ile berabere kalmalarının ardından Konyaspor maçının kendileri için büyük önem taşıdığını söyledi. 
     Konyaspor'un, başarılı oyunuyla galibiyeti hakettiğini vurgulayan Sağlam, ''Bırakın 3 puanı, 1 puanı bile hakedecek oyun oynamadık. Bu sonuçtan ders çıkararak sonraki maçlarda daha iyi futbol oynamak istiyoruz'' diye konuştu. 
     
</TEXT>
</DOC>
