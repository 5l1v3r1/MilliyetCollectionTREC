<DOC>
<DOCNO> 315792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy33.html </URL>
<DATE> 2005/02/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Yaşar Nuri Öztürk parti kurdu 
</HEADLINE>
<TEXT>

     İstanbul Bağımsız Milletvekili Yaşar Nuri Öztürk, ''Halkın Yükselişi Partisi''nin kuruluş dilekçesini, İçişleri Bakanlığı'na verdi. 
     Öztürk, dilekçeyi vermeden önce gazetecilere yaptığı açıklamada, 46 kişilik kurucular kurulu ile ''sıfır kilometre'' olduklarını söyledi. 
     Parti kurmasının gerekçesinin sorulması üzerine Öztürk, ''Memleket gerek duydu, ihtiyaç var'' dedi. 
     Kültür ve Turizm Bakanlığı görevinden ve AK Parti'den istifa eden Erkan Mumcu'nun, dün düzenlediği basın toplantısında, bu ihtiyacı dile getirdiğini, çok önemli şeyler söylediğini ifade eden Öztürk, ancak bu söylenilenlerin çarpıtıldığını, ''Mumcu ne yapacak, nereye gidecek '' şeklinde gündemin değiştirildiğini savundu. 
     Mumcu'nun Bakanlar Kurulu'nun bir üyesi olarak mutfaktan geldiğini ifade eden Öztürk, istifasının gerekçesinin altının çizilmesi gerektiğini söyledi. 
     Öztürk, demokrasinin ruhuna bakılması halinde, Halkın Yükselişi Partisi'nin ikinci parti olduğunu iddia ederek, ''Hepsi birbirinin yavruları olduğu için, bunları bir tane sayıyorum. Biz, yavrulama değil, orijinaliz. Maddi, manevi hiçbir şekilde mirasyedi değiliz'' diye konuştu. 
     
     ''SLOGAN VE İDEOLOJİ PARTİSİ DEĞİL'' 
     Partinin kuruluşundan önce gerçekleştirdiği yurt gezilerindeki izlenimlerini soran gazeteciye Öztürk, 20 yıldır Türkiye'yi karış karış gezdiğini, siyasete atıldıktan sonra, ''oraya-buraya gidenlerden olmadığını'' dile getirdi. 
     Siyasete giriş amacını ''vatandaşların sorunlarını dinlemek ve elini taşın altına sokmak'' olarak belirten Öztürk, ülkenin sorunlarına, ciddi ve eylemli planlarla çare aramak istediklerini söyledi. 
     Bir soru üzerine Öztürk, sağcı ve solcu değil, merkezde yer aldıklarını anlatarak, ''İnsancıyız, Türkiyeciyiz. Türkiye haritasındaki herkesi kucaklıyoruz. İdeolojiler dönemi, Berlin Duvarı'nın yıkılmasından sonra bitti. Anayasa'nın ikinci maddesinde yer alan sosyal demokrasiyi benimsiyoruz, ideoloji meselesi değil'' dedi. 
     Öztürk, slogan ve ideoloji partisi değil, program partisi olduklarını ifade etti. 
     Konuşmasının ardından, bir süre, partinin kuruluş evrakların gelmesini bekleyen Öztürk, daha sonra kuruluş dilekçelerini İçişleri Bakanlığı Genel Sekreteri Mustafa Toprak'a verdi. 
     Halkın Yükselişi Partisi'nin kuruluşuyla, Türkiye'de faaliyette bulunan parti sayısı 48'e yükseldi. 
     
</TEXT>
</DOC>
