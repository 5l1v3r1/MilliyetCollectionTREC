<DOC>
<DOCNO> 320692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko31.html </URL>
<DATE> 2005/03/04/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hisarcıklıoğlu Ülkemiz iş ortamında fair-play istiyoruz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, reel sektör olarak ülke iş ortamında ''fair-play'' istediklerini vurgularken, ''yani adil rekabet ortamını talep ediyoruz'' dedi. 
     Hisarcıklıoğlu, ''Rekabet Politikası ve Türkiye'de Yatırım Ortamının İyileştirilmesi, Sektörel, Kurumsal ve Hukuki Çerçeve'' konulu sempozyumda yaptığı konuşmada, rekabet kavramının sadece özel sektörü değil, kamu idaresini de kapsaması gerektiğini söyledi. 
     Ülkelerin rekabet politikalarını belirleyen temel unsurlardan birinin kamu idaresinin uygulamaları ve özellikle de devlet yardımlarının izlenmesi olduğunu kaydeden Hisarcıklıoğlu şöyle, devam etti 
     ''Bu sebeple devlet yardımlarının izlenmesi ve denetlenmesiyle ilgili yasanın, biran önce çıkarılmasında büyük fayda var. Bugün tüm dünyada bölgesel ve sektörel yardımlar verilmektedir. Ancak bu tür yardımların tespitinde kapsamlı ve ciddi kriterler uygulanmaktadır. 
     AB normları da, devlet yardımlarının denetlenmesinin bağımsız idari otoritelerce yapılmasını ortaya koymaktadır. Ancak bizde bürokrasi, eline geçmiş yetkinin 'y'sini bile bırakmak istemediğinden bu yasanın önüne duvar örmüş durumdadır. İşte bu noktada hükümetimizin siyasi iradesini ortaya koyması ve AB standardlarında bir devlet yardımları yasasını hızla çıkartmasını bekliyoruz. Biz reel sektör olarak ülkemiz iş ortamında Fairplay istiyoruz. Yani adil rekabet ortamını talep ediyoruz.'' 
     
     ''KAMU İDARESİ, BUNA EN BÜYÜK ENGEL'' 
     TOBB Başkanı Hisarcıklıoğlu, Türkiye'deki kamu idaresinin mevcut işleyiş tarzının, buna en büyük engellerden biri olduğuna işaret ederken, ''özel sektördeki iş ortamını düzenlemek isteyen kamu kesimi, niye aynı çabayı kendisi için göstermekten kaçınıyor bunu da anlayamıyoruz'' dedi. 
     Hükümetin geniş kapsamlı bir idari reform gerçekleştirme çalışmasını gerekli gördüklerini ifade eden Hisarcıklıoğlu, hükümetten istikrar ortamını devam ettirmesi, kurallar olması, kuralların herkese eşit uygulanması ve kuralların nasıl değişeceğinin de kurallara bağlı olmasını istediklerini söyledi. 
     Hükümetin AB sürecinde ortaya koyduğu performansı ekonomideki yapısal reformlar konusunda da göstermesini beklediklerini anlatan Hisarcıklıoğlu, şöyle devam etti 
     ''Son 3 yıldır sergilediğimiz özel sektör kaynaklı büyüme performansı, aslında Türk ekonomisinin toparlanma gücünün en temel göstergesidir. İlk kez bir istikrar programının kesintisiz sürmesinin ardındaki sır da özel sektörümüzün çağa ve küresel rekabete ayak uydurma amaçlı değişim isteğidir. 
     Şimdi hedefimiz, başladığımız işi tamamlamak ve Türkiye ekonomisini yapısal olarak, kurumsal olarak ve teknolojik olarak yenilemektir. Bu çerçevede yapısal reformlar aksaklığa uğratılmadan hızla tamamlanmalıdır.'' 
     
     TEŞVİKLER 
     Hisarcıklıoğlu bu arada, 2001 krizi sonrası uygulamaya konan programla, kamu kaynaklarından teşvik vermek yerine yatırım ortamını bir bütün olarak iyileştirilme kararı verildiğini hatırlattı. 
     Hisarcıklıoğlu, ''çünkü devlette deniz bitmişti, büyümenin de özel sektör eliyle olabilmesi, devletin yatırım ortamını kötüleştiren faktörleri bir bir ayıklaması gerekiyordu. Teşvikler çözüm olsaydı 2001 öncesinde olurdu. O yüzden gerçek çözüm, Türkiye'nin tümüyle yatırıma elverişli bir ortama dönüştürülmesinde yatıyor'' dedi. 
     
     TÜRKİYE'NİN YERİ, GELİŞMİŞ ÜLKELER LİGİ 
     Türkiye'nin yerinin, fakirler ve mutsuzlar ligi değil, dünyanın en güçlü 10 ülkesinin top koşturduğu ''gelişmiş ülkeler ligi'' olduğunu belirten Hisarcıklıoğlu, şunları kaydetti 
     ''Türkiye'de kurumlarımızı ve iş yapma süreçlerimizi çağdaş normlara getirebildiğimiz ölçüde, Türkiye için hedef olarak saptadığımız en büyük ilk on ekonomi içine girme amacımıza giden yolu da kısaltırız. 
     Türkiye'nin başarı hikayesi de, işte bu lige girdiğimiz anda taçlanacaktır. O gün geldiğinde Türk halkı bu başarı hikayesine imza atanları, kimseye nasip olmayacak bir görkemle ödüllendirecektir. Bu ödül bugün çekilecek her türlü sıkıntıya da değecektir.'' 
     
</TEXT>
</DOC>
