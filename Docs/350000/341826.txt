<DOC>
<DOCNO> 341826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun41.html </URL>
<DATE> 2005/05/12/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
"Nato Askeri Komitesi" toplantısı sona erdi... 
</HEADLINE>
<TEXT>

     İttifak üyesi ülkelerin genelkurmay başkanlarından oluşan ittifakın en yüksek askeri karar organı NATO Askeri Komitesi’nin ilkbahar dönemi olağan toplantıları sona erdi. 
     Türkiye’nin Genelkurmay Başkanı Orgeneral Hilmi Özkök tarafından temsil edildiği basına kapalı toplantıların bugünkü bölümünde, Irak, Afganistan, Balkanlar, Ortadoğu ve İttifak’ın askeri planlamaları gibi dosyalar ele alındı. 
     Askeri Komite Başkanı Alman General Harald Kujat, toplantıların sonunda yaptığı basın açıklamasında, NATO ile askeri işbirliği yapan Akdeniz ülkeleri Cezayir, Mısır, İsrail, Ürdün, Fas, Tunus ve Moritanya ile terörizme karşı mücadele kapsamında istihbarat alışverişinde bulunulacağını bildirdi. 
     General Kujat, bu ülkelerin Akdeniz’deki NATO operasyonuna katılıma davet edildiklerini, Mısır ve İsrail’in bu öneriyi kabul ettiklerini de duyurdu. 
     Akdeniz’de, 11 Eylül’den hemen sonra 6 Ekim 2001’de başlatılan NATO operasyonu Active Endeavour- Yoğun Gayret çerçevesinde, Akdeniz’deki deniz trafiği, gemiler ve kargolar, terörle mücadele kapsamında denetleniyor. Akdeniz’in tamamında devriye gezen İttifak’ın daimi deniz birimleri, şüpheli gemileri durdurarak aramalar yapıyorlar. 
     
</TEXT>
</DOC>
