<DOC>
<DOCNO> 347620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonyas09.html </URL>
<DATE> 2005/05/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bob Geldof, 'Live 8' konserinden sonra G-8 zirvesine yürüyebilir 
</HEADLINE>
<TEXT>

     İngiliz şarkıcı Bob Geldof'un, Afrika'daki açlık ve yoksullukla savaşmak için düzenleyeceği ''Live 8'' konserinden sonra, 1 milyon kişinin katılımıyla G-8 zirvesinin yapılacağı İskoçya'daki Gleneagles'e yürüyüş düzenlemeyi planladığı bildirildi. 
     İngiliz basınında yer alan haberlere göre, Geldof'un çağrısıyla konsere katılanlar tarafından yapılması planlanan yürüyüş, polisi ve güvenlik güçlerini alarma geçirecek ve G-8'e katılmaya gelen dünya liderlerinin güvenliklerinin sağlanması için büyük bir kontrol ağı oluşturulacak. 
     Bob Geldof'un düzenleyeceği konsere Rolling Stones, U2, Oasis, Madonna, Robbie Williams, Eminem ve Sting'in sahneye çıkması planlanıyor. 
     Pink Floyd ve Spice Girls'in konser için yeniden bir araya gelebileceği de öne sürüldü. 
     ''Live 8'' konseri 2 Temmuz Cumartesi günü Philadelphia Benjamin Franklin Parkway'de verilecek. Yardım konseri Londra'da da tekrarlanacak. Konserle ilgili ayrıntıların, gelecek salı günü Philadelphia ve Londra'da aynı anda düzenlenecek basın toplantılarıyla açıklanması bekleniyor. 
     ''Live 8'' isminin, İskoçya'da zengin ülkelerin liderlerini bir araya getirecek G-8 zirvesine gönderme yapmak amacıyla seçildiği bildirildi. 
     13 Temmuz 1985 tarihinde yapılan ilk ''Live Aid'' konserinde, Mick Jagger, Madonna ve Tina Turner başta olmak üzere pek çok şarkıcı yer almış ve Etiyopya için milyonlarca dolar para toplanmıştı. 
     
</TEXT>
</DOC>
