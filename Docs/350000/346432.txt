<DOC>
<DOCNO> 346432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo22.html </URL>
<DATE> 2005/05/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Mahmuti Finali hakeden ve daha fazla arzulayan taraf bizdik... 
</HEADLINE>
<TEXT>

     Türkiye Basketbol Ligi play-off yarı final 4. maçında Fenerbahçe’yi 70-63 yenerek, seride durumu 3-1’e getiren ve adını finale yazdıran Efes Pilsen, ortaya konulan mücadeleden memnun. 
     Efes Pilsen Antrenörü Oktay Mahmuti, Fenerbahçe karşısındaki zorlu seriyi kazanıp finale yükselmekten dolayı mutlu olduklarını belirterek, "Fenerbahçe, yarı final maçları boyunca bize karşı çok iyi mücadele etti. Karşılaşmanın başından sonuna kadar üstün oynayan taraf bizdik. Ama finali hakeden ve daha çok arzulayan taraf bizdik ve bunu da oyunumuzla gösterdik. Oyuncularımı, tüm maçlarda gösterdikleri performanslarından dolayı kutluyorum" diye konuştu. 
     Mahmuti, final serisinde karşı karşıya gelecekleri Beşiktaş’ın gücüne de değinerek, "Kimse kolay zannetmesin. Beşiktaş, bu sene gerçekten çok formda bir ekip. Bunu, yarı final karşılaşmalarında Ülkerspor’u geçerek bize gösterdi. Beşiktaş serilerinin bizim açımızdan zor olacağının farkındayız. Kimse kolay geçmesini beklemesin. Sonuçta Türkiye’nin finalini oynayacağız" dedi. 
     
</TEXT>
</DOC>
