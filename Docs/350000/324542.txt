<DOC>
<DOCNO> 324542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur38.html </URL>
<DATE> 2005/03/17/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ergezen Bir ilimizde 5.9-6.3'lük depremle binaların 72'si yıkılabilir 
</HEADLINE>
<TEXT>

     Bayındırlık ve İskan Bakanı Zeki Ergezen, kırsal kesimdeki bir ilde 5.9-6.3 şiddetinde olabilecek bir depremde binaların yüzde 72'sinin yıkılabileceğini belirlediklerini bildirerek, ''Panik olmasın diye ilin ismini açıklamıyorum'' dedi. 
     Ergezen, TBMM Bayındırlık, İmar, Ulaştırma ve Turizm Komisyonu'nda, depremzedelerin hasarlarının giderilmesine ilişkin tasarının görüşmeleri sırasında yaptığı konuşmada, Türkiye'nin büyük bölümünün birinci ve ikinci derece deprem kuşağı içinde olduğunu belirterek, bugüne kadar yaşanan depremler sonucunda 8 ayda ortalama bin kişinin yaşamını kaybettiğini söyledi. Binaların büyük bölümünün depreme dayanıklı olmadığını bildiren Ergezen, ''Kırsal kesimdeki bir ilimizde 5.9-6.3 şiddetinde olabilecek bir depremde binaların yüzde 72'nin yıkılabileceğini belirledik. Panik olmasın diye ilin ismini açıklamıyorum'' diye konuştu. 
     DASK'ın işlemediğini, son depremin yaşandığı Hakkari ilinde sadece 262 binanın sigortalı olduğunu belirlediklerini anlatan Ergezen, bununla ilgili yeni ve köklü bir düzenlemeye gereksinim olduğunu ifade etti. 
     Bakan Ergezen, deprem konutlarının kalitesiz olduğu yönündeki eleştirileri yanıtlarken, ''Deprem konutlarında en ufak bir şey yok, çizik bile yok. Deprem konutları değil, vatandaşların yaptığı konutlar yıkılıyor. Değil deprem, bunlar tank geçse yıkılır'' dedi. 
     Bingöl'de deprem konutlarında ortaya çıkan sorunların ''İşçilik hatasından'' kaynaklandığını bildiren Ergezen, ''Bingöl'de şanssızlık oldu. Çatılardan su sızdı, sıvalar da dökülme yaşandı. Erzurum'da da Bingöl'de de binalarda bir şey yok. Bunlarda iddialıyız'' diye konuştu. 
     ''Devlet 3 sene önceki devlet değil'' diyen Ergezen, çok güzel binalar yaptıklarını, yapı denetimi yapanları da denetlediklerini söyledi. 
     Ergezen, DASK ve İstanbul'da alınacak önlemleri de içerecek şekilde kapsamlı yasal düzenlemeler yapılmasının zorunlu olduğunu sözlerine ekledi. 

     
</TEXT>
</DOC>
