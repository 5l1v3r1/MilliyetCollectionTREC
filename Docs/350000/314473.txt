<DOC>
<DOCNO> 314473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonsiy21.html </URL>
<DATE> 2005/02/11/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Üniversitelerarası Kurul da öğrenci affına karşı çıktı 
</HEADLINE>
<TEXT>

     Üniversitelerarası Kurul, kamuoyunda ''öğrenci affı'' diye bilinen kanunların üniversitelere büyük yük getirdiğini ve ''vicdanlardaki eşitlik ilkesini ciddi olarak zedelediğini'' bildirdi. 
     Üniversitelerarası Kurul toplantısı, Mimar Sinan Güzel Sanatlar Üniversitesi Rektörü ve Kurul Başkanı Prof. Dr. İsmet Vildan Alptekin başkanlığında, YÖK'te toplandı. 
     Yaklaşık 2 saat süren toplantının ardından Prof. Dr. Alptekin, toplantıda ele alınan konulara ilişkin bilgi vererek, kurulun kamuoyuna duyurulmasını kararlaştırdığı açıklamayı okudu. 
     Alptekin, üniversitelerden ilişiği kesilen öğrencilere yeniden öğrenim hakkı verilmesine ilişkin kanun tasarısının gündeme geldiğine işaret ederek, bu konunun toplantıda ele alındığını ve bir duyuru hazırlandığını belirtti. Alptekin, daha sonra yazılı açıklamayı okudu. Açıklamada, şöyle denildi 
     ''Yükseköğretim kurumlarımızın son 25 yılda Türk gençliğine yararlı olmak amacıyla tüm kuralları yerine getirerek ve anayasal eşitliği gözeterek, titizlikle uyguladıkları eğitim-öğretim çabaları bu yasa tasarısıyla yok sayılmaktadır. Bugüne kadar kamuoyunda 'öğrenci affı' diye bilinen bu nitelikteki kanunların gençlerimize yarar getirmediği, üniversitelerde yürütülmekte olan eğitime büyük bir yük getirdiği ve vicdanlardaki eşitlik ilkesini ciddi olarak zedelediği görülmüştür. 
     Türk yükseköğretim sistemi, bugünkü durumuyla geçmiş 25 yılda yükseköğretim kurumlarıyla ilişkisi kesilmiş, milyonlarca öğrenciyi yeniden üniversitelere alma imkanına kesin olarak sahip değildir. Böyle bir girişimin bir taraftan büyük güçlüklerle sürdürülen eğitimi işlemez hale getireceği, bir taraftan da başarılı öğrenciyi cezalandırma sonucu doğurabilecek bu kanunun konusu açısından da hukuka ve kamu yararına aykırı olması nedeniyle geçerli şekilde savunulması mümkün olmayan bir tasarruf olduğu kamuoyuna duyurulur.'' Prof. Dr. Alptekin, ''türban'' konusunun da gündeme geldiğini belirterek, bununla ilgili YÖK Başkanı Prof. Dr. Erdoğan Teziç'in bu sabah yapılan Rektörler Komitesi toplantısında gereken açıklamayı yaptığını belirtti. Alptekin, ''Türban bizim gündemimizde değildir'' diye konuştu. 
     
     YÖK ÜYELİK SEÇİMİ 
     Alptekin, toplantıda, görev süresi 2 Şubat 2005'te sona eren YÖK üyesi Prof. Dr. Alparslan Işıklı'nın yerine seçim yapıldığını kaydetti. Seçimde Prof. Dr. Işıklı'nın 47, Prof. Dr. İsa Eşme'nin 82, Prof. Dr. İbrahim Kaplan'ın 5 oy aldığını bildiren Prof. Dr. Alptekin, en çok oyu alan Eşme'nin isminin YÖK üyeliğine atanması için Cumhurbaşkanı Ahmet Necdet Sezer'e bildirildiğini belirtti. 
     Alptekin, açıklamanın ardından gazetecilerin, ''Üniversitelerin itirazına rağmen öğrenci affı çıkarsa, tepkiniz ne olacak '' sorusuna, ''Bu görüşlerimizi ilgili makamlar dikkate alacaktır diye düşünüyoruz'' karşılığını verdi. 
     Bir gazetecinin, ''Bu konuda ortak bir öneri hazırlanması söz konusu olur mu '' sorusu üzerine de, Alptekin, böyle bir şeyin söz konusu olmadığını söyledi. 
     
     ''BATI'DA DA EĞİLİM ÇIKMAYA BAŞLADI'' 
     Bu arada, YÖK Başkanı Prof. Dr. Teziç, gazetecilerin, ''türban'' konusundaki sorularını yanıtladı. ''Üniversitelerde türban yasağı Avrupa ülkelerinde var mı '' sorusuna Teziç, türbanla ilgili konuda ulusal mahkemelerin verdiği kararların yanı sıra Avrupa İnsan Hakları Mahkemesi'nin de kararı bulunduğunu anımsattı. Teziç, ''Oradan da bu konuda çok açık bir sonuç ortaya çıktı. O nedenle bizim bunu ele alıp, değerlendirmemiz söz konusu olamaz. Her ülkenin kendi özellikleri var. Batı ülkelerinde de dini simgelerin hiçbir kamusal alanda kullanılmaması konusunda ortak bir eğilim çıkmaya başladı'' dedi. 
     
</TEXT>
</DOC>
