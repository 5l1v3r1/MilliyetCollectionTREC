<DOC>
<DOCNO> 334244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy12.html </URL>
<DATE> 2005/04/17/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Demirel'le Ecevit'in arasına ''Derin devlet'' girdi... 
</HEADLINE>
<TEXT>

     Cumhurbaşkanı ve başbakan olarak görev yaptıkları dönemde sergiledikleri uyumla dikkat çeken Süleyman Demirel'le Bülent Ecevit'in arasına "derin devlet" girdi. 
     9'uncu Cumhurbaşkanı Süleyman Demirel, CNN Türk'de yayınlanan "Ankara Kulisi" programında gündeme ilişkin soruları yanıtladı. Demirel, programda "derin devlet" kavramına ilişkin açıklamalarda bulundu. Demirel, "Nedir derin devlet" sorusuna "Devletin kendisi. Devletin askeridir derin devlet" karşılığını verdi. Demirel, şöyle devam etti "Cumhuriyeti kuran askerler, devletin yıkılıverme endişesinden daima korku duymuşlardır... Derin devlete ülkenin muhtaç olması, ülkenin yönetilememesinden ileri gelmektedir...Derin devlet, yani devleti onların kanaatine göre yıkılma sınırına getirmediğiniz takdirde derin devlet harekat halinde değildir... Onlar ayrı bir devlet değildir. Söylediğim gibi devlete el koydukları zaman derin devlet olurlar." 
     
     ECEVİT'E YANIT 

     Eski Başbakan Bülent Ecevit'in kendisinin derin devlet konusundaki açıklamalarının ardından "Başbakanlık, Cumhurbaşkanlığı yaptı, neden bu konunun üzerine gitmedi " dediğinin belirtilmesi üzerine Demirel, şunları dile getirdi 
     "Başbakan olmak yetiyor mu Kendisi de oldu başbakan. 
     Sayın Ecevit işin daha farkında değil, ne olmuş ne bitmiş Türkiye'de. Kusura bakmasın... Türkiye'de yüzde 22 oydan yüzde 1.5'e inen tek başbakandır." 
     
     YUNANİSTAN'IN ENOSİS'DEN VAZGEÇMESİ MÜMKÜN DEĞİL 

     Demirel, Kıbrıs konusunda "Türkiye, Kıbrıs'ın milli dava olmasından vazgeçmeye kalkarsa köprülerin altından çok su akar" uyarısında bulundu. 
     KKTC Cumhurbaşkanı Rauf Denktaş'ın "Kıbrıs'ın Girit olmasından korkuyorum" sözleri hatırlatılarak, "Siz de korkuyor musunuz" diye sorulması üzerine Demirel, şu karşılığı verdi. 
     "Kıbrıs'ın Girit olmasından hep endişe duydum. Koca Akdeniz'de bir tek ada kalmıştır. Helenizm'in hedefi Kıbrıs. 
     Niye Yunanlılar, Rumlar Ada'nın bölünmesini kabul etmiyor. 
     Eninde sonunda Ada tek başına kalacak ve neticede Enosis olacaktır. Herkes bunu bir kenara yazsın. Yunanistan'ın Enosis tezinden vazgeçmesi mümkün değildir. Daha Yunanistan yokken, Kıbrıs'ın Enosis'e hedef olduğu ilan edilmiştir." Kıbrıs sorununun çözümünün Türkiye'nin AB üyeliğini hızlandıracağı tezine katılmadığını ifade eden Demirel, Kıbrıs sorunuyla AB'nin birleştirilmesinin yanlış olduğunu ifade etti. Demirel, "Verip kurtulduğunuz zaman ne olacaktır 1974'de gitmiş olmanızın hiçbir anlamı kalmayacaktır. Türkiye'nin birtakım prestij meseleleri doğacaktır" dedi. 
     
     DENKTAŞ'IN İKİNCİSİ YOK 

     Demirel, Denktaş'ı överek şöyle dedi 
     "Denktaş sadece görevi bırakmıyor. Kurduğu, 22 sene idare ettiği devleti bırakıyor. İkincisi yoktur Denktaş'ın. 
     O bir kahramandır. Bundan sonra ne yapacaktır. Otomobil kullanmasını bilmeyenin şoförün yanına oturmaması lazımdır. 
     Oturursa, şoför firene bastıkca firene, gaza bastıkca o da basar. Bundan sonra tabiki sabırlı olacaktır biraz. İnsan böylesine meydana getirdiği bir varlığın herhangi bir şekilde zarar görmesine razı olmayacaktır. Bu da gayet doğaldır." 
     
     "BAYRAK OLAYI ÇİRKİN" 

     Demirel, Yunan Kara Harb Okulu'nda Türk bayrağının yakılması olayını "çirkin" olarak niteledi. Demirel, "Gene Türkiye ve Yunanistan dostluk hedefini kaybetmemelidirler" dedi. 

ANKA 
     
</TEXT>
</DOC>
