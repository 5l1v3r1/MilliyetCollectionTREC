<DOC>
<DOCNO> 342540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy15.html </URL>
<DATE> 2005/05/14/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gül Reformlarda geri dönüş asla mümkün değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, son 3 yıldır yapılan reformların Türkiye’yi gerek içerde, gerekse dışarıda daha güçlü bir konuma getirdiğini belirterek, "Türkiye’de geri dönüş asla mümkün değildir" dedi. 
     Türk Liberal Topluluğu tarafından düzenlenen "Demokrasiye Geçişin 55. Yılı Münasebetiyle Özgürlük ve Demokrasi Sempozyumu"nda konuşma 
     yapan Gül, "Türk demokrasisinin ivme kazandığı tarihin, ilk kez serbest, adil ve çok partili şekilde düzenlenen 14 Mayıs 1950 seçimleri olduğunu" kaydetti. Gül, "bu seçimlerin büyük bir dönüşümün ilk adımı, Türk demokrasisinin önemli dönemeçlerinden biri olduğunu" da ifade etti. Bakan Gül, "1950 seçimlerinin Türk halkının demokrasi bilinci ve sorumluluğunu daha da geliştirdiğini" söyleyerek, "bu seçimlerde Türk insanının sağduyusunun açıkça görüldüğünü" kaydetti. "Türk halkının seçme ve seçilme hakkını her zaman en iyi şekilde değerlendirdiğini" belirten Gül, "Türk halkının bu sağduyusunun yapılan bütün seçimlerde ortaya çıkmakta olduğunu" bildirdi. Gül, "Seçilenler zaman zaman bu mesajı almakta veya onun gereklerini yerine getirmekte yetersiz kalsa da bugün geriye baktığımızda her seçimde sağduyunun hakim olduğu ortaya çıkmaktadır" dedi. "Türkiye’nin demokrasi yolunda zaman zaman bazı kazalar, ara dönemler olsa da geleceğe güvenle bakılabilecek bir tablo bulunduğunu" söyleyen Gül, "bugün de bütün sorunların aşıldığı iddia edilemeyeceği gibi, Türkiye’nin geleceğe şüpheyle bakmaması gerektiğini" bildirdi. Bakan Gül, "Türkiye’nin içinde bulunduğu zor coğrafya ve geçmişteki Soğuk Savaş koşullarına rağmen bölgesinde müstesna bir konumda bulunduğuna" işaret etti. 
     
     "GERİ DÖNÜŞ MÜMKÜN DEĞİLDİR" 
     Dışişleri Bakanı Gül, son 3 yıldır yapılan reformların Türkiye’yi gerek içeride, gerekse dışarıda daha güçlü konuma getirdiğini belirterek, şunları söyledi 
     "Türkiye’de geri dönüş asla mümkün değildir. Türkiye’de bundan sonra olağanüstü dönemler olmayacak. Türkiye, öngörülebilir bir ülke olacak. Bunlar da aslında Türkiye’nin en büyük zenginliği olacak." Gül, "Türkiye’de yapılan ve yapılacak reformların tabii kaynak bulmaktan çok daha önemli olduğunu" söyleyerek şunları kaydetti 
     "Türkiye, bunları yapmakta gecikmiştir ve bunun faturasını da ödemiştir. Ama geçen zamanlar geçmiştir, kayıpların bilinci içindeyiz. 
     Türkiye yeteri kadar olgunlaşmıştır. O açıdan zaman zaman karşılaştığımız yapay tartışmalar artık yansıma bulmamakta, Türkiye’yi alabora etmemektedir. Türkiye, içeriden ve dışarıdan gelecek bu şoklara karşı kendini geçen zaman içinde daha da sağlamlaştırmıştır." Bakan Gül, "Türkiye’nin evinin içini kendisinin düzene koyduğunu" söyleyerek, "bunun komşu ve kardeş ülkelere de örnek olmaya başladığını" bildirdi. Gül, "bu ülkelerin yetkilileriyle görüşmelerinde tavsiyesinin de bu doğrultuda olduğunu" kaydetti. 
     
     GÜL’DEN CHP YORUMU "HALA UYUYORLAR" 
     Gül, sempozyum çerçevesinde düzenlenen 1950 dönemine ait gazete kupürleri ve karikatürlerinden oluşan sergiyi de gezdi. Bu serginin Türkiye’nin nereden nereye geldiğinin bir göstergesi olduğunu belirten Gül, 1950 seçimlerinde Demokrat Parti karşısında yenilgiye uğrayan CHP’yi, "yatakta uyuyan ve bir türlü uyandırılamayan adam" şeklinde hicveden karikatüre ilişkin şu değerlendirmede bulundu 
     "Hala uyuyor bu arkadaşlar, hala uyuyorlar. Onun için iktidar olamıyorlar. Kendi içlerindeki uyanıkları da gönderiyorlar." CHP’nin gönderdiği kişilere örnek olarak Kemal Derviş’i mi kastettiğinin sorulması üzerine Gül, "Her neyse, kim olursa, sadece bir kişiye bağlamak istemiyorum" diye konuştu. 
     
</TEXT>
</DOC>
