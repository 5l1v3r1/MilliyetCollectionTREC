<DOC>
<DOCNO> 302566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun19.html </URL>
<DATE> 2005/12/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
'Sarhoş Noel Baba'lar terör estirdi 
</HEADLINE>
<TEXT>

     Yeni Zelanda'nın en büyük kenti Auckland'da, Noel baba kıyafetli ve çoğu sarhoş 40 kişilik grup terör estirdi. 
     Polis, kendilerine ''Santarşi'' adını veren ve Noel'in ticarileştirilmesini protesto eden grubun, dükkanları soyduğunu, güvenlik güçlerine saldırdıklarını, bir üst geçitten bira kutuları atıp, otoyola işediklerini belirtti. 
     Anarşist grubun daha sonra, kent merkezindeki parka giderek burada, çöp kutularını devirdiklerini, geçen araçlara şişe attıklarını ve binalara grafiti yaptıklarını belirten polis, içlerinden birinin limanda bir geminin palamarına tırmandığını, bu sırada diğerlerinin arkadaşlarının tutuklanacağını anlayınca güvenlik güçlerine saldırdıklarını kaydetti. 
     Diğer ''Noel babaların'' da mağazalara girerek, bira ve meşrubatları gasp ettikleri belirtildi. 
     Bir mağaza sahibi, başına gelenleri, ''Mutlu Noeller deyip içeri daldılar, sonra ne var ne yok toplamaya başladılar'' diye açıkladı. 
     Polis, anarşist ''Noel babalardan'' sadece 3'ünü tutuklayabildi. 
     Santarşi adlı grubun sözcüsü Alex Dyer, Santarşi'nin, Noel'in ticarileştirilmesini protesto eden dünya çapında bir hareket olduğunu söyledi. 
     
</TEXT>
</DOC>
