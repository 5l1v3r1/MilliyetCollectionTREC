<DOC>
<DOCNO> 333599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun03.html </URL>
<DATE> 2005/04/15/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Paris'te otel yangını 20 ölü, 50 yaralı 
</HEADLINE>
<TEXT>

     Paris'te bu sabah bir otelde meydana gelen yangında ölü sayısı 10'u çocuk 20'ye, yaralı sayısı ise 50'ye yükseldi. 
     İtfaiye görevlileri, çoğu Afrikalı olmak üzere yabancılarla sığınmacıların kaldığı otelde meydana gelen yangında 50 kişinin yaralandığını, yaralılardan 11'inin durumunun ağır olduğunu söyledi. 
     Yetkililer ölenler arasında Fransız, Senegal, Portekiz, Fildişi Sahili, ABD, Ukrayna ve Tunus vatandaşlarının bulunduğunu açıkladı. 
     İtfaiye ekipleri, otelin üst katlarının yangında çok fazla zarar gördüğü için ölü ya da yaralı sayısının artabileceğinden endişe edildiğini belirttiler. 
     Opera yakınlarındaki dar bir sokakta bulunan otelde, çoğu Afrikalı göçmen, 76 kişinin kaldığı kaydedildi. 
     Bu arada itfaiye ekipleri, alevlere teslim olan otelin sadece bir çıkışı bulunduğunu ve otel müşterileri kaçmaya çalışmak yerine odalarında kalsaydı, ölü ve yaralı sayısının daha az olacağını belirtti. 
     Yangının, Paris'te son 20 yılda meydana gelen en büyük yangınlardan biri olduğu belirtiliyor. 
     Yangın, 6 katlı Paris Opera Oteli'nin birinci katındaki kahvaltı salonunda TSİ 03.00 civarında başladı ve paniğe yol açtı. 
     Yangının, yaklaşık 250 itfaiyecinin çabasıyla kontrol altına alındığı, enkazdan ceset çıkarma işleminin sürdürüldüğü belirtiliyor. 
     Fransa İçişleri Bakanı Fransa İçişleri Bakanı Dominique de Villepin de bölgeyi ziyaret ederek yetkililerden konuyla ilgili bilgi aldı. 
     Yaklaşık 250 itfaiyeci ve 50 itfaiye aracının görev aldığı yangın bir saat içinde kontrol altına alınmasına rağmen, otelden uzun süre dumanlar yükseldi. 
     Paris-Opera oteli, Paris'in merkezinde, birçok turistin uğradığı Lafayette galerisi ve Printemps alışveriş merkezi civarında bulunuyor. 

     
</TEXT>
</DOC>
