<DOC>
<DOCNO> 319328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo29.html </URL>
<DATE> 2005/02/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ali Sami Yen Stadı'nda turnike sayısı 7'ye çıkarıldı... 
</HEADLINE>
<TEXT>

     Ali Sami Yen Stadı'nda eski açık tribünü yeniden inşası çalışmaları nedeniyle, misafir seyirci bölümünün kapalı tribün sağ alt kısmına alınması sonrası yaşanan sıkıntıları gidermek için Ali Sami Yen Stadı'nda düzenlemeye gidildi. 
     Sarı-kırmızılı kulübün resmi internet sitesinde yapılan açıklamada, eski açık tribününün yeniden inşaa edilmek üzere yıkılması neticesinde, bu tribünde misafir takım seyircisine ayrılan 800 kişilik yerin zorunlu olarak iptal edildiği belirtilerek, kapalı tribün alt bölüm itfaiye girişi bölümünün misafir seyirciye ayrılmak zorunda kalındığı, girişlerde sıkıntı yaşanan kapalı tribündeki 5 adet turnikeye ilave olarak 2 turnike daha ilave edildiği belirtildi. 
     Açıklamada, şu görüşlere yer verildi 
     ''UEFA ve Türkiye Futbol Federasyonu'nun talimatları gereği, stat kapasitesinin yüzde 5'i oranında bir yerin misafir takıma ayrılması gereğinden hareketle, yapılan çalışmalar neticesi stadın fiziki konumu da göz önüne alınarak, yeni açık tribünün fiziki emniyet tedbirleri almaya müsait olmaması nedeniyle seyirci emniyetinin temin edilemeyeceği anlaşıldığından, kapalı tribün alt bölüm, itfaiye girişi belirtilen oran göz önünde tutularak misafir takıma ayrılmıştır. Herhangi bir kombine satışı olmayan bu bölüme alınacak misafir takım seyircileri, itfaiye girişi tarafındaki turnikelerden stada alınacaklardır. Ayrıca bu bölümün üst tarafı, misafir seyircinin emniyeti açısından kapatılmaktadır. Bu uygulama ilk kez Sakaryaspor maçına rastlamış olduğundan ve yeterli duyuru yapılmadığından kapalı tribün Galatasaray seyircisi stada girişte bizim de arzu etmediğimiz zorlukları yaşamıştır. Bu tespit üzerine Büyükdere Caddesi tarafından halihazırda kullanılmakta olan 5 adet kapalı tribün giriş turnikesine ilave olarak girişte yaşanan problemleri ortadan kaldırmak için 2 adet turnike daha ilave edilmiş olup Kapalı Tribün giriş turnike sayısı toplam 7'ye çıkarılmıştır.'' 
     
     AVRUPALI 50 TARAFTAR DERBİ MAÇA GELECEK 
     Galatasaray'ın Avrupa Taraftar Kartı ''Eurocard'' programı çerçevesinde kurayla belirlenen 50 taraftarlar Beşiktaş derbisini izlemek için İstanbul'a gelecek. 
     Sarı-kırmızılı kulübün ulaşım sponsporu Onur Air'in katkılarıyla gerçekleştirilen organizasyonla, Gaziantepspor ve Sakaryaspor karşılaşmalarında olduğu gibi Almanya'dan 50 taraftar derbi maç için İstanbul'a gelerek Florya Metin Oktay Tesisleri'nde futbolcularla yemek yiyip, Mecidiyeköy Galatasaray Spor Kulübü Binası'nda yönetim kurulu üyeleriyle bir araya gelecek ve Galatasaray-Beşiktaş karşılaşmasını da kendilerine ayrılan yerde izleyecekler. 
     
</TEXT>
</DOC>
