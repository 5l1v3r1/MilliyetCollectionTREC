<DOC>
<DOCNO> 320421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo37.html </URL>
<DATE> 2005/03/03/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
"Atatürk'ün söylem ve davranışları Beşiktaşlı olduğunun kanıtıdır" 
</HEADLINE>
<TEXT>

     Gazeteci-yazar Necati Karakaya, ''Atatürk'ün söylem ve davranışları Beşiktaşlı olduğunun kanıtıdır'' dedi. 
     Necati Karakaya, Kadir Has Üniversitesi'nde düzenlenen ''Atatürk ve Beşiktaş Kulübü'' konulu konferansta, ''Atatürk Beşiktaşlı'' isimli yeni kitabının tanıtımını yaparak, Atatürk'ün Beşiktaşlı olduğunu iddia etti. 
     Karakaya, kitabında Atatürk'ün hayatını bilinmeyen yönleriyle ele aldığını belirterek, ''Özellikle Atatürk'ün hangi spor kulübünü tuttuğu sürekli tartışılmaktadır ve birçok kaynakta bu konuda kesinliği olmayan bilgiler yer almaktadır. Yaptığım incelemeler sonucunda Atatürk'ün gerek siyasi, gerekse gündelik hayatında yaptığı söylem ve davranışlar onun Beşiktaşlı olduğunun kanıtıdır'' dedi. 
     Atatürk'ün Beşiktaşlı olduğunun gösteren en önemli belgelerden birinin 1911 Balkan Savaşı'nda silah arkadaşı Yüzbaşı Necati Bey'in izlenim ve o tarihte bıraktığı belgeler olduğunu belirten Karakaya, Necati Bey'in bıraktığı belgelerde şu ifadelerin yer aldığını söyledi 
     ''Kurucularının subay ve arkadaşları oldukları, eskrim, kılıç, gülle atma, süngü oyunları için Atatürk, Beşiktaş Kulübü'nü tutuyordu.'' Karakaya, Atatürk'ün Beşiktaş Kulübü yetkililerine gönderdiği mesajda da kulübün çalışmalarını uzun zamandır izlediğini söylediğini belirterek, ''Bugün Atatürk'ün Fenerbahçeli olduğu da iddia ediliyor. Ama Atatürk, Beşiktaş Kulübü'ne çektiği mesajda kulübün çalışmalarını uzun zamandır izlediğini belirtirken, Fenerbahçe Kulübü'nün defterine sadece her tarafa yayılan şöhretinizi duydum diye yazmıştır'' diye konuştu. 
     
</TEXT>
</DOC>
