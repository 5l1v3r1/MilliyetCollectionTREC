<DOC>
<DOCNO> 301538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun30.html </URL>
<DATE> 2004/12/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Deprem ve tsunamide ölenlerin üçte biri çocuk 
</HEADLINE>
<TEXT>

     Birleşmiş Milletler BM yetkilileri, Güney Asya'daki deprem ve sonrasındaki tsunami faciasında ölenlerin üçte birini çocukların oluşturduğunu belirttiler. 
     BM yetkilileri, bu oranın yarıya çıkmasından endişe edildiğini kaydettiler. 
     BM Çocuklara Yardım Fonu UNICEF sözcüsü Alfred Ironside, felakete uğrayan bölgelerdeki toplumların, ölen çocuklarla öksüz ve yetim kalan çocukların acısını çekeceklerini belirterek, ''En büyük endişemiz tsunamiyi yaşayan ve şimdi hayatta olan çocuklar. Bunlar hastalıklara, gıda ve temiz su eksikliğine karşı en zayıf grup'' dedi. 
     Asya nüfusunun yarısını oluşturan çocukların büyük bölümünün, balıkçılık ve kıyı bölgelerdeki bağlantılı sektörlerde yoksul ailelerine yardım ettiklerini belirten BM yetkilileri, bu nedenle çocukların büyük bölümünün dev dalgaların kurbanı olmuş olabileceklerini kaydediyorlar. 
     BM yetkilileri, ayrıca doğal felaketin pazar günü meydana gelmesi nedeniyle aileleriyle sahilde piknik yapan veya bebek arabalarında uyumakta olan birçok çocuğun etkilenmiş olabileceğini ifade ediyorlar. 
     
</TEXT>
</DOC>
