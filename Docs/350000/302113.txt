<DOC>
<DOCNO> 302113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun19.html </URL>
<DATE> 2004/12/30/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Rum Kesimi'nden Ada'da çözüm sinyali 
</HEADLINE>
<TEXT>

     Kıbrıs Rum Yönetimi Dışişleri Bakanı Yorgo Yakovu, Kıbrıs sorununa çözüm bulma gayretlerine önümüzdeki şubat ayında hız verilmesini beklediğini söyledi. 
     Atina haber ajansı ANA’ya konuşan Yakovu, Rum tarafının müzakere masasına oturması için ön görüşmeler yapılmasını şart koştu. 
     Yakovu, Annan Planı'nın beşinci ve son versiyonunu müzakere etmeyeceklerini söyledi. 
     Rum Bakan'a göre, müzakerelerin nasıl yapılacağının belirlenmesi amacıyla temaslar KKTC’de 20 şubatta yapılacak parlamento seçimlerinden hemen sonra başlayacak. 
     Önümüzdeki nisan ayında yine KKTC’deki Cumhurbaşkanlığı seçimi için bir ara verilmesinin ardından da temaslar yoğunlaşacak. 
     
     Annan raporuna Rusya engeli 
     Bu arada, Birleşmiş Milletler Genel Sekreteri Kofi Annan'ın KKTC konusunda sunduğu raporun BM Güvenlik Konseyi'nde karar’ olarak kabul edilmesine Rusya'nın yine karşı çıktığı ileri sürüldü. 
     ANA’nın haberine göre, Washington'un ikna çabalarına rağmen Rusya öneriyi yine reddetti. 
     Veto yetkisi bulunan Rusya, Çin ve Fransa'nın da desteğiyle, çözümsüzlükten Rum tarafını sorumlu tutan Annan raporunun BM Güvenlik Konseyi tarafından onaylanıp karar haline getirilmesini engellemişti. 
     
</TEXT>
</DOC>
