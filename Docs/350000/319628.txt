<DOC>
<DOCNO> 319628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy08.html </URL>
<DATE> 2005/03/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Derviş ''Ecevit, ABD'ye sabat saat 08.00'de telefon etti'' 
</HEADLINE>
<TEXT>

     GSÜ-HA İstanbul 

Galatasaray Üniversitesi İktisat Kulübü'nün düzenlediği İktisat Günleri'nde konuşan CHP milletvekili Kemal Derviş, 2001 ekonomik krizinde alınan yapısal önlemler ve sonuçları hakkında öğrencilere bilgi verirken Türkiye'ye nasıl geldiği ile ilgili anısını da paylaştı ve Ecevit'in bir sabah saat 08'te ABD'deki evlerine bizzat telefon ettiğini anlattı. 
     Başbakan Bülent Ecevit tarafından 2001 krizinin yaşandığı günlerde Türkiye'ye davet edilen ve 3 Mart 2001'de Ekonomiden Sorumlu Devlet Bakanlığı'na getirilen günümüz CHP milletvekili Kemal Derviş, Türkiye'ye hazırlıksız geldiğini anlatırken şu öyküyü paylaştı 
     
     Eşim inanmadı 

     "ABD'de bir sabah saat 08'de mutfakta oturuyoruz. Telefon çaldı, eşim açtı.. Bir kaç kelime konuştu, bana döndü ve dedi ki Hangi arkadaşın arıyorsa şaka yapıyor galiba, Türkiye'nin başbakanı olduğunu söylüyor." Derviş, Türkiye'ye geldikten sonra kriz günlerinde iki seçenekle karşı karşıya olduklarını belirterek, birinci tercihin sadece krizi geçiştirmek için gerekli parasal önlemleri almak, ikinci seçeneğin ise bu önlemlerle birlikte bir yandan da uzun vadeli çözümler getiren yapısal önlemleri almak olduğunu anlattı. 
     İkinci seçeneği tercih ettiğini belirten Derviş, gerekli yapısal reformların zaten Türk büroksasisi tarafından hazırlanmış olduğunu, ancak bunların bir türlü hayata geçirilemediğini, ekonomik krizin etkisi ile bu kararların ve yasaların çıkarılabildiğini belirtti. Derviş, "Eğer o günlerde Merkez Bankası'nın bağımsızlığını sağlayan yasa çıkarılmamış olsaydı bugün enflasyon yüzde 30'ların altına inemezdi" dedi. 
     Borçlanma Kanunu ile devlet borçlanmalarına sınır getirildiğini hatırlatan Kemal Derviş, bir de uyarıda bulundu 'Maalesef geçen yıl çıkarılan Torba Kanunu, borçlanmayı sınırlayan kanunun bir miktar delinmesine yol açtı ve hata yapıldı.." Derviş, yapısal reformların devam ettirilmesi gerektiğini, Türkiye'nin sadece istikrarı yakalamasının yetmediğini, eğer önümüzdeki 10 yıl için, her yıl yüzde 7 gibi bir büyüme hedefi konulmaz ve bu hedefe ulaşılamazsa, öğrencilerin mezun olunca iş bulma ve iyi gelirler elde etme konusunda ümitlerinin fazla olamayacağını belirtti. 

     
</TEXT>
</DOC>
