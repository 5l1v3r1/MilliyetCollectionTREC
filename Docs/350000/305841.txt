<DOC>
<DOCNO> 305841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo21.html </URL>
<DATE> 2005/01/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Nobre Emre'ye kızgın değilim, saha içinde olan orada kalır... 
</HEADLINE>
<TEXT>

     Fenerbahçe'nin Brezilyalı futbolcusu Marcio Nobre, sarı-lacivertli yöneticilerin kendisinden memnun olması durumunda Fenerbahçe'de kalmak istediğini söyledi. 
     Marcio Nobre, kamp yaptıkları Arcadia Oteli'nde düzenlediği basın toplantısında, gazetecilerin sezon sonunda sözleşmesinin biteceğini hatırlatmaları ve Avrupa'dan herhangi bir kulüpten öneri gelmesi durumunda tavrının ne olacağını sormaları üzerine, ''Benim ilk düşüncem burada şampiyon olmak. Türkiye'yi ve Fenerbahçe'yi çok seviyorum. İnsanlar bana iyi davranıyor. Önce şampiyon olalım, sonra bunları düşünürüz. Yöneticiler de benden memnunsa burada kalmak isterim'' diye konuştu. 
     Brezilyalı futbolcu, gazetecilerin Türkiye'de Fenerbahçe'den başka bir takımdan öneri alması durumunda bu konuda nasıl hareket edeceğini sormaları üzerine de, ''Türkiye'de, Fenerbahçe'den başka bir takıma gitmem. Ben Fenerbahçeli'yim, taraftarlarımı seviyorum ve saygı duyuyorum. Fenerbahçe'den büyüğünü bulacağımı da inanmıyorum'' dedi. 

     
</TEXT>
</DOC>
