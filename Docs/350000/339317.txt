<DOC>
<DOCNO> 339317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur20.html </URL>
<DATE> 2005/05/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Lise önlerinde uyuşturucu satan 9 kişilik çete yakalandı 
</HEADLINE>
<TEXT>

     Çankaya’da bazı liselerin önlerinde öğrencilere uyuşturucu madde satan 9 kişilik çete ortaya çıkarıldı. 
     Ankara Kaçakçılık ve Organize Suçlar Şube Müdürlüğü Narkotik Büro Amirliği ekipleri bir istihbaratı değerlendirerek, Serkan E. adlı kişiyi gözaltına aldı. Bu kişinin il dışından getirdiği uyuşturucu maddeyi okul önlerinde öğrencilere para karşılığı sattığı tespit edildi. Serkan E’nin sorgulaması sonucu Murat A, Vedat Y, Zafer M, Murat K, Erdoğan Ç, Volkan U, Emre U. ve Levent T. gözaltına alındı. 
     Bu kişilerle birlikte 980 adet uyuşturucu hap, 14 gram hintkeneviri, 2 adet tabanca, 1 adet kuru sıkı tabanca, 214 adet tabanca fişeği, 404 adet kuru sıkı tabanca fişeği, 1 adet tabanca susturucusu, 1 kelepçe, 1 dürbün ele geçirildi. Bu kişilerin uyuşturucu dağıtımında kullandığı iki otomobile de el konuldu. 
     Gözaltına alınan kişilerin Çankaya’da bazı liselerin önünde ve çevrede bulunan kafelerde öğrencilere uyuşturucu hap ve esrar sattıkları tespit edildi. 
     Söz konusu kişiler hakkında "Teşekkül oluşturmak suretiyle uyuşturucu ticareti yapmak, temin etmek, nakletmek" fiillerinden işlem yapıldığı kaydedildi. 
     Gözaltına alınan kişilerle bağlantısı olan Mustafa P, Erhan Y, Seyit G, Fikriye A, Levent Y, Yunus D. ve Zeynep D. adlı kişiler hakkında da "uyuşturucu madde kullandıkları" gerekçesiyle yasal işlem yapıldığı kaydedildi. 
     
</TEXT>
</DOC>
