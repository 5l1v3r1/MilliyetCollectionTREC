<DOC>
<DOCNO> 347356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/spo00.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor yan gelip yatmamalı 
</HEADLINE>
<TEXT>


Şampiyonlar Ligi, önemli bir sıçrama ve gelir kapısı. Ama bununla kalınmamalı. Bir daha ender bulunabilecek bu kadro ciddi takviyelerle vitrine daha şık sunulmalı 

EDİZ SIRAPINAR 


Trabzonspor son iki sezondur ciddi bir toparlanma süreci yaşıyor. Duraklama dönemini nihayet bitirdi, ibreyi yükselişe çevirdi. 
Akıllı transfer politikası, mali konularda alınan isabetli kararlar ve istikrar yıllardır uyuyan devi nihayet yatağından kaldırdı. 
Yönetimin sık teknik adam değişiklikleri havayı hiçbir zaman bozmadı, her gelen aldığının üzerine bir o kadar kattı. Sonuçta yıllardır arzulanan, zirveye renk katan, futboluyla taraflı tarafsız herkes tarafından alkışlanan Karadeniz fırtınası yine ortalığı kasıp kavurmaya başladı. Evet Şampiyonlar Ligi, Trabzonspor için önemli bir sıçrama, önemli bir gelir kapısıdır. Ancak bununla kalınmamalıdır. Yan gelip yatılmamalıdır. "Kadromuz yeterli, bir iki takviye ile yola devam edelim" gibi bir sığ düşünce ile 40 yılda bir bulunacak bu ekip harcanmamalıdır. Kısa sürede Trabzonspor'un vizyonunu değiştiren Teknik Direktör Şenol Güneş'e geniş imkanlar sunulmalıdır. 
Trabzon halkı şampiyonluğa açtır. Gelecek yıl bir ikincilik daha kesinlikle onları mutlu kılmayacaktır. Artık büyük düşünme zamanıdır. Yönetim ayağına gelen fırsatı kaçırmamalıdır. 
Bir paragraf da küme düşenler ve son anda gülenler için... 
Sakaryaspor birkaç kez yaşadığı gelme - gitme dramını yeniden tekrarladı. İnanıyoruz ki, bu dramdan yararlı sonuçlar çıkaracak. Alacağı önlemlerle, yapacağı yatırımlarla geleceğe daha umutlu bakacak. İstanbulspor futbolumuzun Süper Lig'deki tadı olarak hep anılacak. Sebatspor ise hatalarından ders alacak, daha güçlü bir alt yapı ile ümit ederiz ki yine sahneye çıkacak. 
Diyarbakırspor ise çekirge misali. Yine kıl payı ligde tutunmayı başardı. Sezonun ilk deplasman galibiyetini son haftaya saklarken Samsunspor tribünlerinin kendi futbolcusuna gösterdiği sert tepki bir bakıma, 34 hafta sahada emek verenlere, onuruyla mücadele edenlere bir saygıydı. Mesaj çok açıktı. 

Haftanın takımı 

TRABZONSPOR 
Sezonun büyük bir bölümünde oynadığı futbolla tüm futbolseverlerin beğenisini kazanan Bordo - Mavililer, finali de muhteşem bir skorla yaptı. İstanbulspor önünde Olimpiyat Stadı'nı dolduran taraftarlarına kusursuz bir doksan dakika izlettirdi, fazlasıyla hak ettiği Şampiyonlar Ligi biletini cebine indirdi. 

Haftanın hocası 

Şenol Güneş 
Trabzonspor'u kritik bir dönemde teslim aldı. Kısa sürede tecrübesini, çağdaş oyun anlayışını takıma yansıttı. Yarışı hiçbir zaman bırakmadı, sonuçta amacına ulaştı. Şans rüzgarı biraz arkasında olsa belki de şampiyonluk apoletini omuzlarına takacaktı. Özetle Şenol hoca, İstanbul engelini de büyük bir ciddiyetle aşarak alkışları topladı. 

Haftanın hakemi 

Bülent Demirlek MALATYA - SAKARYA 
Belki de sezonun en kritik maçlarından birinde görev aldı. Küme düşen son takımın belirleyicisi olan doksan dakikayı büyük bir başarıyla tamamladı. Çıkardığı kartlar, çaldığı düdükler tartışma yaratmadı. Yardımcılarıyla iyi anlaştı. Oyunun kontrolünü hiç elinden kaçırmadı. 

Haftanın portresi 

Yattara TRABZON 
Gineli, inişli çıkışlı çizgisine rağmen sezona damgasını vuran isim oldu. Çalımları, driplingleri ve fırsatçılığıyla tek başına bir maçın kaderini nasıl değiştirebileceğini İstanbulspor önünde bir kez daha ortaya koydu. Attığı gol ve yaptığı iki asistle hem kendi coştu, hem de tribünleri coşturdu. 

Haftanın karması 

Orkun A.Gücü 
Hakan Kutlu A.Gücü 
Baki G.Birliği 
Ali Turan Kayseri 
Ribery G.Saray 
Szymkowiak Trabzon 
Murat Erdoğan Malatya 
Veysel Beşiktaş 
Hasan Kabze G.Saray 
Zafer Biryol Konya 
Yattara Trabzon 

Gol krallığı Futbolcu Takım Maç Gol Fatih Tekke Trabzonspor 34 31 Alex de Souza Fenerbahçe 31 23 Zafer Biryol Konyaspor 31 18 Marcio Nobre Fenerbahçe 33 18 Hakan Şükür Galatasaray 33 18 Silvinho Jaba Ankaraspor 32 17 

Gol pası Futbolcu Takım Maç Gol Pası Alex de Souza Fenerbahçe 31 15 İbrahim Yattara Trabzonspor 28 14 Fatih Tekke Trabzonspor 34 13 Timuçin Beyazıt Denizlispor 29 10 Necati Ateş Galatasaray 33 9 

Altın eldiven Futbolcu Takım Maç Gol Rüştü Reçber Fenerbahçe 29 17 Michael Petkovic Trabzonspor 26 23 Aly Mondragon Galatasaray 34 25 İke Shorunmu Samsunspor 22 30 Zdravko Zdravkov Ç.Rizespor 31 32 Souleymanou H. Denizlispor 31 36 

Kart cezalıları 

KIRMIZI 
Fatih Ceylan Sakaryaspor 



</TEXT>
</DOC>
