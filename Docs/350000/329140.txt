<DOC>
<DOCNO> 329140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/siyaset/axsiy01.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa için sürpriz oldu 
</HEADLINE>
<TEXT>


AB Komisyonu Ankara'nın önceden bilgi vermediğini açıklarken, AB'ye bilgi verileceğini belirten Bakan Gül, şöyle dedi Yavaşlama değil, daha kuvvetlenerek ilerleme söz konusu 

GÜVEN ÖZALP Brüksel 


Yeni TCK'nin yürürlüğe giriş tarihinin 1 Haziran'a ertelenmesi, Avrupa Birliği AB için de sürpriz oldu. AB Komisyonu, Ankara'nın önceden bilgi vermediğini belirtirken, Dışişleri Bakanı Abdullah Gül, "Herhangi bir şekilde sözlerimizden geri dönüş veya mutabakatlarımızın gerisine düşme söz konusu değil. Bu, AB sürecinde bizi daha kuvvetli kılacak. Bir yavaşlama değil, tersine daha da kuvvetlenerek ilerleme söz konusu" dedi. 
Erteleme kararı, dün AB Komisyonu Türkiye Temsilciliği ve AB Dönem Başkanı Lüksemburg'un Ankara'daki diplomatik ilişkilerini yürüten Hollanda Büyükelçiliği yetkililerine iletildi. Türkiye'nin yasada özellikle organize suç örgütleriyle ve kaçakçılıkla mücadele alanında boşluklar olduğu için yasada düzeltmeler yapacağını belirten Dışişleri yetkilileri, erteleme kararının sivil toplum örgütleri ve basının yasayla ilgili beklentilerinin karşılanması için de fırsat oluşturduğunu Avrupalı diplomatlara iletti. 
AB Komisyonu'nun genişlemeden sorumlu üyesi Olli Rehn'in sözcüsü Krisztina Nagy ise, gelişmeleri yakından izlediğini vurgularken, 26 Nisan'daki AB - Türkiye Ortaklık Konseyi toplantısında 'ertelemenin' gündeme gelmesine kesin gözüyle bakılıyor. AB yetkilileri, yasanın şu andaki boşluklarla çıkacağına, düzeltilerek çıkarılmasının daha iyi olacağını, ancak yeni yasanın yürürlüğe girmesinin Türkiye'nin tam üyelik müzakerelerine başlayacağı 3 Ekim'i geçmemesi gerektiğini anımsattı. Avrupalı diplomatlar, başta basın olmak üzere yasayla ilgili beklentilerinin karşılanması için erteleme kararının fırsat olarak kullanılmasının olumlu olacağı mesajını da iletti. 


</TEXT>
</DOC>
