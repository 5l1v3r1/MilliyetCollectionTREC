<DOC>
<DOCNO> 338434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy07.html </URL>
<DATE> 2005/04/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gül "Reformlar yavaşlamadı" 
</HEADLINE>
<TEXT>

     
     cnnturk.com.tr 
     
Dışişleri Bakanı Abdullah Gül, Avrupa Birliği'nin, Fransa'daki Anayasa referandumu tartışmaları sebebiyle Türkiye'den düşük profil hareket etmesini istediğini, bunun da ''reformlar yavaşladı'' şeklinde algılandığını söyledi. 
     Dışişleri Bakanı Abdullah Gül, CNN TÜRK'te yayınlanan Eğrisi Doğrusu programında Taha Akyol'un sorularını cevapladı. 
     Dışişleri Bakanı Gül, Fransa'daki AB Anayasası tartışmalarında Türkiye'nin istismar edildiğini, bu nedenle de AB'den "fazla ön plana çıkmayın" tavsiyesi geldiğini açıkladı. 
     Gül, "Türkiye istismar konusu oluyor. AB bizden 'low profile' olmamızı istedi. Komisyon da aynı görüşte. Görünenin aksine reformlar kesinlikle yavaşlamadı. Türkiye için zaten Avrupa Birliği'ni ikinci, üçüncü plana atmak gibi birşey söz konusu değil" diye konuştu. 
     AB ile hiçbir konuda problem olmadığının altını çizen Dışişleri Bakanı, "Fransa'da bunalım var. AB'nin bu isteği açıklamalara da yansıyor. Ama Türkiye ile Avrupa Birliği arasında herşey düzgün işliyor" dedi. 
     
     Ermeni iddiaları 
     Gül'ün üzerinde durduğu bir başka konu da Ermeni iddiaları oldu. "Önümüzde kritik 10 yıl var" diyen Gül, Ermeni iddialarının 100'üncü yılı için şimdiden hazırlık yapılması gerektiğini söyledi. 
     Dışişleri Bakanı, "bu acılar elbetteki saygıyla anılır. Ama bunlar yapılırken de, Osmanlı aleyhine düşmanlık tavırlarını Türkiye'nin kabul etmesi mümkün değildir" diye konuştu. 
     Ermeni iddiaları konusunda tarafların arşivlerini açmasının gerektiğine dikkat çeken Gül, "bizim arşivlerimiz isteyene açıktır. Onlardan da aynı şeyi bekliyoruz" dedi. 
     Öte yandan Türkiye'nin ortak komisyon kurulmasını öneren mektuba Ermenistan Devlet Bakanı Robert Koçaryan'ın verdiği cevap Ankara'da değerlendiriliyor. 
     Mektuba şimdilik 'hayır' demeyi düşünmeyen Ankara, oluşturulması planlanan komisyonun nasıl bir komisyon olabileceğini tartışıyor. 
     Tartışılan konular arasında Türkiye ile Ermenistan'ın yakın bir tarihte biraraya gelmesi ve ortak komisyon için karşılıklı öneriler getirilmesi de var. 
     
</TEXT>
</DOC>
