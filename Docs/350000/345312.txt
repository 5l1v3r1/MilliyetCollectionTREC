<DOC>
<DOCNO> 345312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun38.html </URL>
<DATE> 2005/05/24/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Zerkavi'nin yakalandığı yönündeki haberlere, ABD bilgimiz yok dedi... 
</HEADLINE>
<TEXT>

     Irak’taki Amerikan ordusu ve Washington, Ürdünlü terörist Ebu Musab El Zerkavi’nin yaralandığı haberleriyle ilgili olarak, bu konuda bilgileri olmadığını açıkladı. 
     Irak’taki Amerikalı askeri sözcü Yarbay Steve Boylan, " Zerkavi’nin yaralanıp yaralanmadığı ya da sağlık durumunun ne olduğu konusunda bilgimiz yok" dedi. 
     Boylan, Zerkavi’nin öldürülünceye ya da yakalanıncaya kadar bir numaralı hedefleri olduğunu ve yakalama çabalarının sürdüğünü ifade etti. Yarbay Boylan, geçmişte de bu tip haberler çıktığını, bu haberleri doğrulamanın neredeyse imkansız olduğunu söyledi. 
     ABD Dışişleri Bakanlığı da benzer görüşleri tekrarlayarak, "bu tip haberlerin gerçek olup olmadığı konusunda bir fikirleri olmadığını" duyurdu. 
     Bu arada, Reuters ajansı, henüz doğrulanmayan bir habere göre, Zerkavi’nin Suriye sınırı yakınındaki Kayim kasabasında yaralandığını aktardı. 
     Zerkavi’nin lideri olduğu Irak El Kaide Cihad örgütünün bir internet sitesinde yayımlanan açıklamasında, Zerkavi’nin yaralandığı belirtilerek, yandaşlarından onun için dua etmesi istenmişti. 
     Açıklamada, Zerkavi’nin ne zaman ya da nerede yaralandığı konusunda bilgi verilmemişti. 
     El Kaide’nin lideri Usame Bin Ladin’in, Zerkavi’yi aralık ayında Irak’taki El Kaide örgütünün başına getirdiği öne sürülmüştü. ABD, Zerkavi’nin başına 25 milyon dolar ödül koymuştu. 
     
</TEXT>
</DOC>
