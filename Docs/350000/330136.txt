<DOC>
<DOCNO> 330136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy09.html </URL>
<DATE> 2005/04/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
CHP'li Anadol Başbakan Mumcu'nun sorularına yanıt vermelidir 
</HEADLINE>
<TEXT>

     CHP Grup Başkanvekili Kemal Anadol, Sivas Cumhuriyet Üniversitesi ve Marmara Üniversitesi'nin, Başbakanlık Müsteşarı Ömer Dinçer'in intihal suçu işlediğini aldıkları kararlarla kesinleştirdiğini ifade ederek, ''Suçu kesinleşen Başbakanlık Müsteşarı için Başbakan'ın tavrının ne olacağını merakla bekliyoruz'' dedi. 
     Anadol, Grup Başkanvekili Haluk Koç ile birlikte düzenlediği basın toplantısında, her iki üniversitenin aldığı kararla intihal suçunun açığa çıktığını ve bu suça karşı öne sürülen ''zaman aşımı'' savunmasının suçu ortadan kaldırmayacağını söyledi. Zaman aşımının sadece cezayı ortadan kaldıracağını belirten Anadol, ''Sayın Başbakan şimdi ne yapacak merakla bekliyoruz. Polemiklerle ve üstü örtülerek geçiştirilecek bir konu olmaktan çıkmıştır artık bu iş'' diye konuştu. 
     AK Parti'nin muhafazakar bir parti olduğunu her fırsatta dile getirdiğini söyleyen Anadol, ''Ahlaki değerleri muhafaza edemeyen bir anlayış mı muhafazakar parti olacak '' diye sordu. Başbakanlık Müsteşarı Dinçer'in ''yaptıklarının oturduğu makama yakışmadığını ve geçmişte laik Cumhuriyete yönelik değerlendirmelerine dürüstçe şimdi de sahip çıktığını'' öne süren Anadol, ''Bizim Dinçer'in kişiliği ile ilgili bir sorunumuz yok. Demokratik, laik Cumhuriyete yönelik düşünceleri ve bu düşüncelerle o makamda oturmasına karşıyız biz ve bu mücadelemiz de sürecek''diye konuştu. 
     Kemal Anadol, ANAP Genel Başkanlığı'na seçilen Mumcu'yu kutlayan ve başarılar dileyerek, Mumcu'nun kongre konuşmasında dile getirdiği, ''AK Parti'ye geçen CHP milletvekillerine ne verdiniz '' sorusuna Başbakan Erdoğan'ın yanıt vermesini istedi. Soruyu Başbakan adına yanıtlayan AK Parti Genel Başkan Yardımcısı Dengir Mir Mehmet Fırat'ın, ''Kendisi AK Parti'ye gelirken ne aldıysa onu verdik'' açıklamasına da Erkan Mumcu'nun yanıt vermesi gerektiğini belirten Anadol, bu tür suçlamalarla Türk demokrasisinin tehdit edildiğini söyledi. 
     CHP Genel Başkanı Deniz Baykal'ın, CHP'den AK Parti'ye geçen milletvekilleriyle ilgili ''Bu transferler şaibelidir'' değerlendirmesinde bulunduğunu hatırlatan Anadol, ''Şimdi bu konuyu Erkan Mumcu soruyor. Ancak o da sayın Başbakanı beklemesin ve bildiklerini açıklasın'' dedi. 
     
     SUÇ DUYURUSU 
     Bir gazetecinin sorusu üzerine, Başbakanlık Müsteşarı Dinçer ile ilgili olarak her türlü hukuk yoluna başvuracaklarını belirten Anadol, ''Bu soru üzerine Ömer Dinçer hakkında suç duyurusunda bulunuyorum. Başbakan, Müsteşarının masum olduğuna inanıyorsa dava açılmasına izin verir. Savcıları göreve çağırıyorum ve sayın Başbakan'ın ne yapacağını merakla bekliyorum'' diye konuştu. TBMM Başkanı Bülent Arınç'ın bir gazetede yer alan türbanla ilgili açıklamalarının hatırlatılması üzerinde Anadol, ''Kaynar su ve kurbağa meselesi... Kurbağayı kaynar suya atarlar ve yavaş yavaş ısıtırlar. Yavaş ısındığı için kurbağa refleks veremez ve bir süre sonra ölür. Laik Türkiye Cumhuriyeti'ni de aynı şekilde ölecek sanıyorlarsa bu yanlış bir hesaptır. İki ileri bir geri adımla ve çürüterek bu işleri çözemezler'' dedi. 
     
</TEXT>
</DOC>
