<DOC>
<DOCNO> 320110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur32.html </URL>
<DATE> 2005/03/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Avusturyalı gazetecinin İstanbul'da tutuklanmasına tepki artıyor 
</HEADLINE>
<TEXT>

     ANKARA ANKA 

Avusturya, Türkiye'de tutuklanan gazeteci Sandra Bakutz'u konuşuyor. 
     Avusturyalı Gazeteci Sandra Bakutz, eski Ankara 2 No'lu DGM'nin 2001 yılında verdiği gıyabi tutuklama kararı nedeniyle, İstanbul'da tutuklanarak Gebze Cezaevi'ne kondu. 
     Gazeteci Bakutz'u Avusturya'nın Ankara Büyükelçisi ile Başkonsolosu ziyaret etti. Bakutz'un DHKP C örgüt üyeliğinden tutuklanmasının "keyfi" olduğunu savunan Sınır Tanımayan Gazeteciler Örgütü, Barkutz'un bir an önce serbest bırakılması için Adalet Bakanı Cemil Çiçek'e, Almanya'daki Yeşiller Partisi de Türk Büyükelçiliği'ne bir mektup gönderdi. 
     
     İLGİNÇ SUÇLAMA 

     Tecride Karşı Uluslararası Platform delegasyonunun desteğiyle 1 Nisan Operasyonu Davası'nı izlemek için İstanbul'a gelen Bakutz, Viyana Uçağından iner inmez Atatürk Havalimanı'nda gözaltına alındı. Daha sonra mahkemeye çıkarılan Bakutz, 2001 yılının eylül ayında eski Ankara 2 No'lu DGM tarafından verilen gıyabi tutuklama kararı gerekçe gösterilerek, tutuklandı. 
     Bakutz, dönemin Dışişleri Bakanı İsmail Cem'in Brüksel'de bulunduğu sırada Cem'i protesto etmek isteyen DHKP'C'li bir gruba kapıyı açmak ve böylece kamu düzeninin bozmakla suçlanıyor. 
     Avusturya basını da konuyu yakından izledi. Gazetelerde, Bakutz'un Avusturyalı Avukatı Gabriele Vana'nın "AB'ye gitmeye çalışan Türkiye yetkilileri, insan haklarının tartışma yaratan bir yönüyle ilgili araştırma yapmak isteyen gazeteciyi engellemek için bu bahaneyi ileri sürüyorlar" şeklindeki demecine yer veriliyor. 
     
     BÜYÜKELÇİLER CEZAEVİNDE 

     Ankara'da bulunan Avusturya Elçiliği yetkilisi Marius Calligaris, Dışişleri Bakanlığı nezdinde girişimlerde bulundu. 
     Ancak bir sonuç alamadı. 
     Avusturya'nın Ankara Büyükelçisi ile Başkonsolosu da Gebze Cezaevi'ne gitti. Sadece Başkonsolosun Bakutz'la görüşmesine izin verildi. 
     
     RSF'DEN MEKTUP 

     Sınır Tanımayan Gazeteciler Örgütü RSF de Bakutz için Adalet Bakanı Cemil Çiçek'e mektup yazdı. 
     RSF, Türkiye'yi, "keyfi tutuklama yasağı"nı ve "adil ve şeffaf yargılama hakkı"nı düzenleyen Evrensel İnsan Hakları Deklarasyonu'nun 9 ve 10'uncu maddeleriyle fikir özgürlüğünü düzenleyen 19'uncu maddesini ihlal etmekle suçladı. RSF, Bakutz'un tutuklanmasını "gereksiz, keyfi ve kuşkulu" bulduğunu açıklayarak Adalet Bakanı'ndan buna en kısa sürede son verilmesini istedi. 
     
     YEŞİLLERDEN DE MEKTUP 

     Öte yandan Alman Yeşiller Partisi de Almanya'daki Türk Büyükelçiliği'ne bir mektup göndererek olaya ilişkin tepkisini dile getirdi. Yeşiller tarafından yazılan mektupta, "Eğer sayın Sandra Bakutz'a karşı bir dava açılacak ise bu davanın hukuk devleti standartlarına uygun ve adil bir mahkeme davası olmasını talep ediyoruz" denildi. 

     
</TEXT>
</DOC>
