<DOC>
<DOCNO> 335300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur51.html </URL>
<DATE> 2005/04/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
23 Nisan'da yağmur yağacak, hafta sonu hava 10 derece soğuyor 
</HEADLINE>
<TEXT>

     Ulusal Egemenlik ve Çocuk Bayramı'nın kutlanacağı 23 Nisan Cumartesi günü, yurt genelinde sağanak ve gök gürültülü sağanak yağış bekleniyor. İki günlük güneşli havanın ardından cuma günü batı bölgelerde görülecek sağanak yağışlar, 23 Nisan Cumartesi günü tüm yurdu etkileyecek. İstanbul, Ankara, Antalya, Adana, Samsun cuma ve cumartesi günleri sağanak yağış altında. İzmir cuma günü, Erzurum ise cumartesi günü yağış alacak. 
     Meteoroloji Genel Müdürlüğü'nün ''meteorolojik uyarısı''na göre, bugün ve yarın akşama kadar yurdun kuzeydoğu kesimleri parçalı bulutlu, öteki yerler az bulutlu ve açık geçecek. Hava sıcaklığı tüm yurtta artacak. 
     Ancak yarın geceden itibaren yurdun batı kesimleri yağışlı bir havanın etkisine girecek. Hava sıcaklığı Cuma günü yağışla birlikte batı bölgelerden başlayarak 8-10 derece azalacak. 
     Perşembe gecesi Marmara'nın batısı ve kıyı Ege'de başlayacak sağanak ve gök gürültülü sağanak şeklindeki yağışlar, Cuma günü Marmara, Ege, Akdeniz, İç Anadolu, batı ve orta Karadeniz ile Doğu ve Güneydoğu Anadolu bölgelerinin batısında devam edecek. 
     Yağışların, Cuma günü, Marmara'nın güney ve doğusu, iç Ege, göller yöresi, İç Anadolu'nun batısı ile batı Karadeniz'in iç kesimlerinde etkili olacağı tahmin ediliyor. 
     
      23 Nisan Cumartesi günü ise sabahın ilk saatlerinde Marmara'nın doğusu, İç Ege, Batı Akdeniz, batı Karadeniz ile İç Anadolu'nun batısında, öğle saatlerinden itibaren orta ve doğu Karadeniz, İç Anadolu'nun doğusu, doğu Akdeniz, doğu Anadolu'nun kuzey ve batısı ile Güney Doğu Anadolu'nun batı kesimlerinde sağanak ve gök gürültülü sağanak yağış bekleniyor. 
     Ani sıcaklık değişimleri ile etkili sağanak ve gök gürültülü sağanak yağışların oluşturacağı olumsuz şartlara karşı, vatandaşların ve ilgililerin tedbirli olmaları istendi. 
     
</TEXT>
</DOC>
