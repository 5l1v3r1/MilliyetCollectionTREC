<DOC>
<DOCNO> 302286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur29.html </URL>
<DATE> 2004/12/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Otomobiline bindikleri yaşlı adamı öldürdüler .. 
</HEADLINE>
<TEXT>

     Antalya'ya gezmek amacıyla gelen 63 yaşındaki bir kişi, aracına binen 2 genç tarafından bıçaklanarak öldürüldü. Gasp ettikleri otomobille gezerken yakalanan zanlıların ifadeleri ve yer göstermeleri sonucu, öldürülen kişinin cesedi, Kemer karayolundaki bir köprünün kenarında kaya parçalarıyla üstü örtülmüş olarak bulundu. 
     Alınan bilgiye göre, Önleyici Hizmetler Şube Müdürlüğü'nün kent içinde yaptığı denetim sırasında, S.D. 18 ve U.E. 17 adlı gençlerin bulunduğu 34 FR 2918 plakalı lüks otomobilde, kan izleri görüldü. 
     Şüphe üzerine gözaltına alınan 2 gencin, polis merkezinde yapılan sorguda, otomobilin sahibi Oğuz Mursaloğlu'nu 63 , öldürdüklerini itiraf ettikleri bildirildi. 
     
     ÇOK SAYIDA BIÇAK YARASI 
     Ceplerinde, yaşlı adama ait olduğu sanılan bir miktar para da bulunan zanlıların, Oğuz Mursaloğlu'nu, otomobiline bindikten sonra gittikleri Alanya yolunda bıçaklayarak öldürdüklerini, Kemer İlçesi'ne doğru geri döndüklerini ve Acısu Köprüsü'nün kenarında cesedin üzerini kaya parçalarıyla kapatarak gömdüklerini söyledikleri bildirildi. 
     Asayiş Şube Müdürlüğü ve Cinayet Büro Amirliği ekipleri, ifadeleri üzerine, sabah saatlerinde S.D. ve U.E. ile Acısı Köprüsü'ne geldi. Polis aracından indirilen zanlılar, cesedin yerini gösterdiler. Oğuz Mursaloğlu'nun, köprünün ayaklarının yanındaki ormanlık alanda, üzerinin çok sayıda kaya parçasıyla gömüldüğü görüldü. 
     Cumhuriyet Savcısı'nın incelemesinin ardından ceset, üzerindeki kaya parçalarının polis ve jandarma görevlileri tarafından kaldırılmasıyla yerinden çıkarıldı. 
     Oğuz Mursaloğlu'nun göğüs ve sırt bölgesinde çok sayıda bıçak yarası bulunduğu belirlenirken, yüzünde de kan ve darbe izlerine rastlandı. 
     Zanlıların, ifadelerinde, Oğuz Mursaloğlu'nu, kendilerine cinsel tacizde bulunduğu için öldürdüklerini iddia ettikleri öğrenildi. 
     Polis yetkilileri, Mursaloğlu'nun, memleketi Hatay Reyhanlı'dan gezmek amacıyla Antalya'ya geldiğini ve Reyhanlı'daki ailesinin de Mursaloğlu'nun Antalya'da olduğunu bilmediğini söylediler. Sabıkaları bulunmayan cinayet zanlısı 2 genç, Alanya karayolundaki cinayet yerini polise gösterdikten sonra ifadelerinin alınması için Cinayet Büro Amirliği'nde sorguya alındı. 
     Cinayetin gasp amacıyla işlendiğinin sanıldığını bildiren yetkililer, soruşturmanın devam ettiğini kaydettiler. 
     
</TEXT>
</DOC>
