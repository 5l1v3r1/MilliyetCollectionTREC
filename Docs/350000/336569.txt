<DOC>
<DOCNO> 336569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/spor/ydilmen.html </URL>
<DATE> 2005/04/25/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Rüştü 
</HEADLINE>
<TEXT>



Fenerbahçe, Rüştü döneminde iki kez şampiyonluk gördü. Bu yıl bir yenisi daha gelmek üzere. Çok kişinin tepki gösterdiği Rüştü, dün Ankaraspor örneğindeki gibi defalarca kritik maçlarda, berabere giden oyunlarda mucizevi kurtarışlar yapmış, Fenerbahçe bu maçlardan aldığı üçer puanlarla şampiyon olmuştu. Hafızamızı zorlarsak, Trabzon'daki final maçında tek başına galibiyeti getirmişti. 
Bir hafta içinde iki tane tempolu maç yapan Fenerbahçe takımı, buna gündüz oynama dezavantajını da koyarsak doğal olarak kötü bir futbol sergiledi ama Rüştü müthiş toplar çıkardı. Yetmedi, son kupa yarı finalinde olduğu gibi yine degaj asistle gole katkı sağladı. 
Maçın ilk tehlikeli pozisyonuna giren Tuncay'ın vuruşu direkten döndü. Daha sonra Ümit Karan ve Jaba'nın altı pasa yakın yerlerden vuruşlarını Rüştü olağanüstü kurtardı. Ankaralı oyuncuların ceza sahası dışından vurduğu 4-5 şutu engelleyerek de maçın kaderini çizen adam oldu. Tabii ki Alex'in attığı golde birinci sınıftı. Anelka'nın aşırtmasında rakibine aynı ayağıyla çalım atıp yine aynı ayağıyla vuruşu çok klastı. Fenerbahçe, kritik haftalara girildiği için son 20 dakika kontratak şansı bulmasına rağmen hem stresten, hem de yorgunluktan bu bölümü ayağa pas yaparak geçirdi. Muhtemelen Diyarbakır maçı tarafsız sahada olacağından Fenerbahçe'ye, topu topu deplasman sayılmayacak Ankaragücü ve Konya maçları kaldı. Beşiktaş maçında giden avantajını geri aldı. Uzun süredir oynamayan Mahmut fazla riske girmedi, yine de fizik olarak sırıtmadı. Bu da Fenerbahçe takımının iyi çalıştığını gösteriyor. 



</TEXT>
</DOC>
