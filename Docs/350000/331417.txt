<DOC>
<DOCNO> 331417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko13.html </URL>
<DATE> 2005/04/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
En yüksek cari açık Türkiye'de 
</HEADLINE>
<TEXT>

     Türkiye 1 gelişmekte olan ülkeler arasında geçen yıl en yüksek cari işlemler açığını veren ülke oldu. 
     Gelişmekte olan ülkelere geçen yıl giden ve cari işlemler açığının sürdürülebilirliğini kolaylaştıran en önemli kalem olan doğrudan yabancı sermaye yatırımlarından alabildiği pay ise yüzde 1.4'te kaldı. 
     Dünya Bankası'nın verilerine göre Türkiye gelişmekte olan ülkeler arasında 15.4 milyar dolarla geçen yılın en yüksek cari açığını veren ülke oldu. Türkiye'nin bu büyüklükte bir cari işlemler açığıyla sadece gelişmekte olan ülkeler arasında ilk sırada yer almakla kaymayıp dünyadaki tüm ülkeler arasında yapılan sıralamada da üst sıralarda yer aldığı belirtiliyor. 
     2004 yılında gelişmekte olan ülkelerin toplam cari 
     işlemleri 150 milyar dolarlık fazlayla sonuçlandı. Dünya Bankası'nın bu kapsamda değerlendirdiği Rusya 55.4 milyar dolar, Çin 47.3 milyar dolar, Venezuella 12.5 milyar dolar, Brezilya da 11.1 milyar dolarla en yüksek cari işlemler fazlasını veren gelişmekte olan ülkeleri oluşturdular. Cari işlemler açığı büyüklüğünde ise Türkiye'yi, Meksika 8.3 milyar dolarla, Çek Cumhuriyeti 6 milyar dolarla, Güney Afrika 5.6 milyar dolarla, Polonya 4.4 milyar dolarla izledi. Hindistan ise 1.1 milyar dolarlık cari işlemler açığı verdi. 2004 yılında Avrupa Birliği 50 milyar dolar, Japonya 164 milyar dolar cari işlemler fazlası verirken, ABD'nin tüm zamanların rekorunu kıran 691 milyar dolarlık cari işlemler açığı nedeniyle gelişmiş ülkelerin toplam cari işlemleri toplam 391 milyar dolarlık açıkla sonuçlandı. 
     
     DOĞRUDAN YABANCI SERMAYE 
     Dünya Bankası'nın açıkladığı Global Kalkınma Finansman Raporu'na göre gelişmekte olan ülkelere giden net doğrudan yabancı sermaye yatırımları 2004 yılında bir önceki yıla göre yüzde 9 oranında artarak 165.5 milyar dolara ulaştı. 
     Türkiye, bu sermayeden ancak yüzde 1.4 oranında pay alabildi. 
     Rapora göre Türkiye 2004 yılında 2.4 milyar dolarlık net doğrudan yabancı sermaye yatırımı çekti. Bir önceki yıla göre Türkiye'ye gelen net doğrudan yabancı sermaye yatırımları yüzde 50 oranında artmasına karşın gelişmekte olan ülkelere akan net doğrudan yabancı sermaye içindeki payı, yüzde 1.05'ten yüzde 1.4'e çıkabildi. 
     En fazla yabancı sermaye çeken gelişmekte olan ülke, daha önceki yıllarda olduğu gibi 2004 yılında da Çin oldu. 
     Çin, 56 milyar dolar net doğrudan yabancı sermaye yatırımı çekerken, Türkiye 26 gelişmekte olan ülke içinde 12'nci sırada yer alabildi. 
     
</TEXT>
</DOC>
