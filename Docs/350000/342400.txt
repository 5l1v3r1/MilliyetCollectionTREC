<DOC>
<DOCNO> 342400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/siyaset/siy01.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeniden yargılama'dan kaçış zor 
</HEADLINE>
<TEXT>


Kararın siyasi olacağını belirten bir Avrupa Konseyi yetkilisi şunları söyledi Avukatlarıyla görüşmesi ve savunmaya hazırlık konusunda ihlal var. Yeniden yargılama dışında başka bir formül gözükmüyor 

GÜVEN ÖZALP Brüksel 


AİHM'nin, 'Öcalan kararı'nın ardından gözler, bu kararın uygulanmasını denetlemekle yetkili Avrupa Konseyi Bakanlar Komitesi'ne çevrildi. 
Türkiye dosyasına 'h kim', AİHM'de de görev yapmış, hukukçu kimliğine sahip üst düzey bir Avrupa Konseyi yetkilisi, adil yargılamayı garanti altına alan 6. maddenin birden fazla unsurunun ihlal edilmesinin "yeniden yargı dışındaki alternatifleri neredeyse ortadan kaldırdığını" söyledi. 
Konunun sadece DGM'nin bağımsızlığı ve tarafsızlığı olsaydı, Türkiye'nin pazarlık edip yeniden yargılamanın önünü kesebileceğini söyleyen Avrupa Konseyi yetkilisi, "Avukatlarıyla görüşmesi ve savunmaya hazırlık gibi 2 ciddi konuda ihlal var. Bu durumda yeniden yargılama dışında karar alınması çok zor" dedi. 
Abdullah Öcalan'ın terörist örgüt lideri olması nedeniyle adil yargılanma hakkında istisnaya gidilmeyeceğini de ifade eden aynı yetkili, şunları söyledi "AİHM, yeniden yargılamayı empoze etmiyor. Komite'nin alacağı karar tam anlamıyla siyasi bir karar olacak. Türkiye'nin Komite'yle yürüteceği pazarlık, kararın şekillenmesinde önemli rol oynayacak." 

Süreç uzun olacak 

İlk toplantısını haziranda yapacak Komite'nin Öcalan'la ilgili ilk değerlendirmesi eylülü bulacak. İlk değerlendirmenin ardından 6 ay içinde konu yeniden gündeme gelecek. Komite, daha sonra kararın nasıl uygulanacağına açıklık getirecek. Türkiye kararı uygulamazsa, Komite ara kararlarla uygulama isteyecek. Sürecin çok zaman alacağı belirtiliyor. 


</TEXT>
</DOC>
