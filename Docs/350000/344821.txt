<DOC>
<DOCNO> 344821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonsiy01.html </URL>
<DATE> 2005/05/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Eğitimcilerden 12 trilyon isteyen vekile sert tepki... 
</HEADLINE>
<TEXT>

     AKP Kahramanmaraş Milletvekili Mehmet Yılmazcan’ın, avukatlık yaptığı yıllarda üstlendiği bir İLKSAN davasında hak edişinin eksik verildiği iddiasıyla açtığı ve 12 trilyon lirayı bulan ücret talebine eğitimciler "gözünü toprak doyursun" derken, konuyu Meclis gündemine de taşıyacaklarını ifade ettiler. 
     İLKSAN’da fahiş ücret talebiyle gündeme gelen AKP Karhamanmaraş Milletvekili Mehmet Yılmazcan’a, eğitim sendikalarının yöneticileri sert tepki gösterdi. Konuya ilişkin ANKA’ya açıklama yapan Türk Eğitim-Sen Genel Başkanı Şuayip Özcan, İLKSAN’ın Pendik’teki arazisine ilişkin davayı, avukatlık yaptığı dönemde üstlenen milletvekili Yılmazcan’ın, yargıda sorunun çözülmesi üzerine belirli bir oranda ücret almasına karşın avukatlık ücretinin yetersiz verildiği yönünde iddiasıyla başlanan yeni davada trilyonlar talep etmesini "haksızlık" diye niteledi. 
     
     DAVAYA ETKİDE BULUNAN YASAL DÜZENLEME 
     Yılmazcan’ın, davasına da etkide bulunacak bir yasal düzenleme için milletvekili arkadaşlarıyla birlikte yasa teklifi vererek yasal düzenleme yapılmasını sağladığını öne süren Özcan, "Milletvekili Yılmazcan’ın tavrını etik bulmuyoruz. Geçimini sağlamakta zorlanan yüz binlerce öğretmenin alın terinin yattığı İLKSAN’dan trilyonlarca lira ücret talebi doğru değildir. Bizi idare etmeleri için yüce Meclis’e gönderdiğimiz vekilin kendi çıkarları doğrultusunda binlerce eğitim çalışanının ’ah’ını alması ne kadar doğrudur " dedi. 
     
     "GÖZÜNÜ TOPRAK DOYURSUN" 
     Bağımsız Eğitimciler Sendikası BE-SEN Genel Başkanı Gürkan Avcı da İLKSAN’ın "yemlik" olmadığını belirterek, öğretmenlerin maaşlarından yapılan yüzde 2’lik zorunlu kesintiyle kurulan sandıktan milletvekilli sıfatını taşıyanların bile çıkar sağlama amacında olduğunu söyledi. 
     12 trilyona yakın ücret talep eden AKP Milletvekili Mehmet 
     Yılmazcan’a "gözünü toprak doyursun" diyen Avcı, "Hükümet adeta İLKSAN’daki geleneksel hortumlama ve yolsuzluk girdabına ’devam’ demektedir" dedi. 
     Eşi bir zamanlar İLKSAN üyesi olan Cumhurbaşkanı Ahmet Necdet Sezer’i ve Başbakan Recep Tayyip Erdoğan’ı, Milli Eğitim Bakanı Hüseyin Çelik’i, "kamu hukukunu korumakla" görevli cumhuriyet başsavcılarının göreve çağıran Avcı, şöyle dedi 
     "Gelişmeler, meseleye tekrar meclisin el koymasını gerektirecek ciddiyettedir. Önümüzdeki günler içerisinde arkadaşlarımız bu konudaki hazırlıklarını tamamlayacaklar ve ortaya çıkan yeni durumla ilgili olarak İLKSAN meselesini Meclis gündemine getireceğiz. İşte orada hükümetin İLKSAN konusundaki yaklaşımı, dürüstlük sınavı olacaktır." 
     
</TEXT>
</DOC>
