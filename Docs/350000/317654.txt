<DOC>
<DOCNO> 317654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur38.html </URL>
<DATE> 2005/02/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Tanker sürücüsü kendini feda etti .. 
</HEADLINE>
<TEXT>

     Gaziantep'in Nurdağı İlçesi'nde, freni patlayınca kontrolden çıkan tankerin sürücüsü, aracını uçuruma sürükleyince yanarak hayatını kaybetti. Tankerde bulunan ve atladığı için kurtulan kişi, sürücünün karşıdan gelen başka araçlara çarpmamak için atlamak yerine tankeri uçuruma sürükleyerek kendini feda ettiğini söyledi. 
     Edinilen bilgiye göre, Nurdağı-Osmaniye karayolunun 6. kilometresinde, Tahsin Altun'un kullandığı 73 FD 965 plakalı benzin yüklü tanker Rüzgarlı Virajı'nda uçuruma yuvarlandı. Yaklaşık 70 metrelik uçuruma yuvarlandığı sırada yanmaya başlayan tankerin sürücüsü Tahsin Altun 38 , yanarak öldü. 
     Kazadan hafif yaralı olarak kurtulan Bilal Işık 23 , Nurdağı Sağlık Ocağı'nda yapılan ilk müdahalenin ardından Gaziantep Devlet Hastanesi'ne kaldırıldı. 
     Işık, Nurdağı Sağlık Ocağı'ndan Gaziantep Devlet Hastanesi'ne sevk edildiği sırada yaptığı açıklamada, tankerin freninin patlaması nedeniyle kontrolden çıktığını söyledi. Sürücü Tahsin Altun ile arkadaş olduklarını ve Mersin'den yükledikleri benzini Şırnak'a götürdüklerini ifade eden Işık, şunları anlattı 
     ''Tahsin bana aracın freninin patladığını söyleyip tankerden atlamamı istedi. Beraber atlamayı teklif ettiğimde ben atlayamam tanker karşıdan gelen diğer araçlarla çarpışır, bir felaket olur. Hem belki tankeri kurtarabilirim dedi. Tahsin'in bu ifadesi üzerine ben tankerden atladım. Tanker bir süre sağ şeritten çıkmadan ilerledikten sonra uçuruma yuvarlandı ve bu sırada yanmaya başladı. 
     Kazayı görenler beni Nurdağı'na getirdi. Burada Tahsin'in öldüğünü öğrendim. Benimle birlikte atlasaydı Tahsin de kurtulabilirdi. Tahsin daha büyük bir kazayı önlemek için kendini feda etti. Tahsin'in öldüğünü öğrenince kurtulduğuma sevinemedim.'' Bu arada, halen Gaziantep Devlet Hastanesi'nde tedavisine devam edilen Bilal Işık'ın sağlık durumunun iyi olduğu öğrenildi. 
     
</TEXT>
</DOC>
