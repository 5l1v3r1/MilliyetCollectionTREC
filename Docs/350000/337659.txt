<DOC>
<DOCNO> 337659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/yazar/altan.html </URL>
<DATE> 2005/04/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Havuz dibinde çiftleşen küçük su kaplumbağaları... 
</HEADLINE>
<TEXT>


Bir yanda yüz yıldır süre duran ölmeli öldürmeli vurmalı kırmalı işkenceli Susurluklu yerinde infazlı rap rap yürümeli yağmalı bombalı darbeli sehpalı yolsuzluklu mafyalı bol demeçli nutuklu ulusal politikalarımızın kanlı aşure kazanındaki fokurtular... 
Bir yanda da, Avukat Ahmet Bey'in uzun direkler üstünde düzenlediği leylek yuvalarıyla çevrelenmiş, kırsal görünümlü lokantasının gölümsü kocaman havuzunun kuytu bir köşesinde, birbirinin üstüne çıkmış çiftleşen küçük su kaplumbağaları... 
Aşkın tadı sürecindeki kaplumbağaların umurunda bile değil vatana, millete, devlete, bayrağa karşı gerekli duyarlılığı göstermezlerse, "sözde kaplumbağa" sayılacakları... 

Biliyorsunuz, birçok şeyin "sahtesi" gibi, birçok şeyin de "sözdesi" çıktı bizde... 
Geçen akşam Rüstem Batum'un SKY Türk'teki programında, "ordu-siyaset" ilişkilerini tartışmak için davet edilmiş olan eski Kültür Bakanı Fikri Sağlar, bizde asıl, demokrasinin "sözde" olduğunu söylüyordu... 
Daha neler neler söylemiyordu ki Sağlar 
- Başbakanlığa bağlı olan Meteoroloji Genel Müdürlüğü ile, Başbakanlığa bağlı olan Genelkurmay arasında hukuksal açıdan bir eşitlik bulunması gerekir. İkide birde Genelkurmay temsilcilerinin iç ve dış politikayla ilgili ayrıntılı demeçler vermeleri, "Egemenlik kayıtsız şartsız ulusundur" ilkesiyle bağdaşmaz... 
Galiba Fikri Sağlar da, göze aldı "sözde vatandaş" olmayı... 

Ahmet Bey'in Leyley Lokantası'nda uzun pembe bacakları, uzun pembe gagası, ucu siyah kanatları ve çekik siyah sürmeli gözleriyle masalar arasında dolaşan ve bazen gagasını uzatıp masadan kibarca bir sigara böreği alan ünlü bir leylek dolaşır, adı "Garip"... 
Su kaplumbağaları havuzda çiftleşirken, Garip de ortalıkta dolaşıyordu. 
Garip, minicikken yüksekteki yuvasından atılmış, yahut düşmüş olduğu için hayatında hiç uçmamıştı. Hayatında hiç mi hiç uçamadan büyümüş bir lokanta leyleğini sevmez misiniz 
Şimdi Garip'e, hayatında hiç uçmadan büyümüş 5 leylek arkadaş daha gelmiş bir tanesi de siyah bir leylek ayrıca onun bir kanadı da yok gibiymiş... 

Büyük yaygın havuzun kıyılarında, çeşit çeşit ördekler, kazlar, siyah bir leylek... Bir de, bir ayağını iyice kaldırıp saklayarak, tek ayak üstünde, gagasını göğsüne tümden yapıştırmış, kımıldamadan duran bir leylek... Hepsi disiplinsiz bir dağınıklıkta sıralanıp gitmişler... 

Havuza ekmek kırıntıları attık... 
Allah Allah... Yüzleri kızıl maskeli simsiyah amerikan ördekleri sürü sepet yüzerek geldiler önce... Sonra yine tüm yüzü maskelenmiş gibi kırmızı olan, beyaz bir ördek, bir de siyah puanları olan beyaz başka bir ördek... 
Ahmet Bey nasıl buluyor bilemem, ördeklerin bu kadar değişik türlerini. Büyüklerimiz, "sözde vatandaş" ayrımından sonra, bir de "sözde ördek" ayrımı yapmak zorunda kalmasalar bari... 

Hazine'den geçinmelilerin önde gelenleriyle, sık sık nutuk söylemeye meraklı politikacılar durmadan vatandan, milletten söz etmek ve onu buna gözdağı vermek yerine kaç para kazandıklarını, nerelerde oturduklarını, nerelerde kimlerin kendilerine selama durduğunu, nerelerde kaça yemek yediklerini ayrıntılarıyla anlatsalar... 
Böylece vatanı, devleti neden bu kadar çok sevdikleri de çıkar ortaya madenlerde grizuların patlamasına, derelerle gölleri zehirli bir bataklığa çeviren atıklarla vahşi çöplüklere ve milyarlarca dolarlık gizli soygunlara neden bu kadar boş verdikleri de... 

Rüstem Batum'un programı bir "medeni cesaret" füzelenmesiydi sanki... 
Programa davet edilmiş olan emekli askeri H kim Albay Ümit Kardaş, ordunun aldığı silahların neden denetim dışı kaldığı üstünde duruyordu. 
Fikri Sağlar da, "Savunma bütçesi"nin hiçbir zaman tartışılmadan alkışlarla kabul edildiğini ve "devlet sırrı" gerekçesi arkasında, birtakım yamuklukların mahkemeye düştüğünü açıklıyordu. 
Yeni Şafak'ın Ankara temsilcisi Mustafa'yı da, militerlerin basın toplantısına almıyorlarmış. 

Programda militerlerin, AB üyeliğini ister gibi görünüp de, aslında galiba istemedikleri türünden kuşkular da dile getirildi... 
Bizim "sözde demokrasi"de, kolay kolay rastlanmayacak bir "özdeydi" Rüstem Batum'un programı... 

Su kaplumbağaları çiftleşmelerini sürdüredursunlar havuzun dibinde, ömründe hiç uçmamış olan ve ortalıkta dik ve ağır adımlarla centilmence dolaşan Garip'e bakarak, fırından hemen çıkmış sıcak pide lokmalarıyla tereyağlı tulum peyniri yemenin lezzeti, her türlü tatavayı unutturuyordu insana... 

Eğlenceli bir yer Türkiye, ama bir hayli de sakıncalı... 



</TEXT>
</DOC>
