<DOC>
<DOCNO> 348811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/spo01.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mansız geliyor 
</HEADLINE>
<TEXT>


Rıza Çalımbay, bonservisi elinde bulunan İlhan Mansız'ın transfer listesinde yer aldığını belirterek, "Dönebilir" dedi. Beşiktaş Yönetimi ise golcüden sağlık raporu isteyecek, maç başına anlaşma yapacak 

SÜLEYMAN HATISARU 


İstek Vakfı ve İhlas Koleji öğrencileri tarafından en başarılı teknik direktör seçilen Beşiktaş çalıştırıcısı Rıza Çalımbay, İhlas Koleji'nde ilginç açıklamalar yaptı. 
Bir öğrencinin, "İlhan Mansız ile ilgileniyor musunuz " sorusunu yanıtlayan Çalımbay, "İlhan, Beşiktaş'a hizmet vermiş bir futbolcu. Şu anda bonservisi de elinde. Transfer listemizde de yer alıyor. Dönebilir" dedi. 
En iyi transferi yapmak için uğraş verdiklerini söyleyen Rıza hoca, gerekirse Fenerbahçe ve Galatasaray'dan da oyuncu alabileceğini vurguladı. 
"Geçen seneki transferi ben yapmadım" diyen Beşiktaş Teknik Direktörü, bu kadroyla ikinci devrede istedikleri hedefe ulaştıklarını ifade etti. 
Bu arada 5 kez Beşiktaş'a dönmek için başvuruda bulunan, her seferinde de reddedilen İlhan Mansız'ın yeniden gelmek için yönetimin kapısını çaldığı öğrenildi. Sakatlığı nedeniyle geçen sezon Hertha Berlin'de forma giyemeyen golcüden sağlık raporu isteneceği, ayrıca oynadığı maç başına para alacağı kaydedildi. 

5 milyon dolar geldi 

Beşiktaş Yönetimi'nin beklediği 5 milyon dolarlık kredi nihayet Siyah - Beyazlılar'ın eline ulaştı. Bunun 1.5 milyon doları, daha önce alınan krediye karşılık Koçbank'a ödenirken, 300 bin doları da Koray'ın bonservis bedeli nedeniyle Ç.Rizespor'a gönderildi. 

Rüyası gerçek oldu 

SÜLEYMAN HATISARU 

Kartal'ın anlaştığı Ankaragücü'nden Adem Dursun dün İstanbul'a geldi, Siyah - Beyazlılar ile görüştü. Çocukluğundan beri Beşiktaş formasını giymeyi hayal ettiğini belirten genç futbolcu, büyük bir camiaya geldiği için heyecanlı olduğunu söyledi. Sol kanatta Çağdaş ve İbrahim Üzülmez ile tatlı bir rekabete gireceğine dikkat çeken Adem, "Formayı hak eden giyecektir. Rıza hoca bana güvendiğini söyledi. O güveniyorsa sorun olmaz" yorumunu yaptı. Başarılı futbolcu, dün Swiss Otel'de Çalımbay ve Futbol Şube Sorumlusu Kıvanç Oktay ile görüşmesinin ardından sözleşmeyi imzaladı. Yönetim, Ankaragücü ile son görüşmeleri yapacak. 

'Hoş geldin Ali Tandoğan' 

Ümraniye'de arkadaşlarına yetişebilmek için tek başına antrenman yapan İbrahim Üzülmez, yeni transfer Ali Tandoğan ile hiçbir sorununun bulunmadığını belirtti. Gençlerbirliği ile oynanan maçta Ali'nin kafasıyla çenesi kırılan İbrahim, bu olayın geride kaldığını ifade ederek, "Zaten maçtan sonra defalarca beni arayıp özür diledi. Benim açımdan olay bitmiştir. Ben Ali Tandoğan ile sırt sırta Beşiktaş'ın başarısı için seve seve mücadele ederim. Ali de kendisi hakkındaki tepkileri Beşiktaş formasıyla ortadan kaldıracaktır" diye konuştu. 

Okan Yılmaz'da para krizi 

Beşiktaş'ta oynamak için Siyah - Beyazlılar'a başvuran Bursaspor'un golcüsü Okan Yılmaz'da pürüz çıktı. Kartal'da oynamak isteyen tecrübeli futbolcu, daha sonra kendisine çeşitli takımlardan teklif geldiğini belirterek ücretine zam istedi. Beşiktaş Yönetimi bu konuda Okan'a taviz vermezken, diğer adaylara yöneldi. Golcüye pazartesi gününe kadar süre tanındı. 

Kayserispor ile flört 

OKTAY ENSARİ DHA 

Transferin hızlı takımlarından Beşiktaş, Kayserisporlu Mehmet Topuz'un bonservis sorununu çözmek için Sarı - Kırmızılı yönetime başvurdu. Teknik Direktör Rıza Çalımbay'ın isteği doğrultusunda harekete geçen Beşiktaşlı idareciler, bu futbolcu için Kayserispor'un kapısını çaldı. 
Kartal, Mehmet Topuz'a karşılık, Sinan Kaloğlu, Çağdaş ve Berkant'tan ikisini verebileceğini ifade etti. Ancak takasa soğuk bakan Kayserisporlu yöneticilerin bonservis bedeli olarak 1.5 milyon Euro istediği vurgulandı. 
Bu sezon 34 maçın tamamında görev yapan başarı futbolcu, bunun 27'sinde de ilk 11'de forma giydi. Sarı - Kırmızılı oyuncu, bu müsabakalarda üç gol atma başarısını da gösterdi. 


</TEXT>
</DOC>
