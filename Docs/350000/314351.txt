<DOC>
<DOCNO> 314351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/yazar/oztrak.html </URL>
<DATE> 2005/02/11/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Saydamlığa sahip çıkmanın önemi 
</HEADLINE>
<TEXT>


DİE, yeni yöntemle hazırlanan ve geçtiğimiz hafta sadece bu yılın ocak ayına ait değerleri açıklanan 2003 yılı bazlı fiyat endekslerinin 2003 ve 2004 yılına ait verilerini bugün açıklıyor. Böylece çok büyük bir hatadan dönülüyor. Yeni fiyat endekslerinin geçtiğimiz hafta yayımlandığında uluslararası kabul görmüş veri yayımlama normlarına uygun olmayan durumu giderilmiş oluyor. Bu gelişmede yerinde tepki gösteren kamuoyunun önemli bir payı vardır. Tabii burada fiyatlar yayımlandıktan hemen sonra başlattığı kampanyayı gerilemeden yürütmekte kararlı olduğunu gösteren Milliyet'in de payı büyüktür. 
Bu gelişme iki bakımdan çok önemlidir. 
Birincisi, Türk insanının haklarını etkili bir biçimde kullanabildiğinde ne olacağını göstermiştir. Bence bu bilgi edinme hakkının kullanımının en etkili örneklerinden biri olmuştur. İlgili kamu kurumu, başlangıçta bu endekslerin geriye doğru değerlerini, elinde olduğu halde, yayımlama konusunda çok da anlaşılabilir olmayan bir direnç göstermiştir. Daha sonrasında ise yeni endeks değerleriyle birlikte eski endekse göre hesaplanan verileri yayımlama yoluna giderek mevcut eksikliği telafi etmeye çalışmıştır. Bunun eski yıllara ait yeni endeks değerlerini açıklamaktan çok daha sakıncalı olacağını gördükten sonra, doğru olanı yapmak zorunda kalmıştır. Bu, kamuoyunun demokratik denetleme hakkına sahip çıkmasının başarısıdır. Bu önemli örneğin bundan sonra kamuoyunun bilgi alma ve denetleme hakkını daha etkin kullanması için öncü olması gerekir. Unutmayalım, dünyamızda başarılı olan yönetimler kamuoyu tarafından denetlenmeyenler değildir. Görmezden gelmek, sineye çekmek, aman işler kötüye gider diye eleştirmemek yönetimlere yapılabilecek en büyük kötülüktür. 2000-2001 krizi kamuoyu eleştiri hakkını kullandığı için çıkmamıştır. Aksine o gün de eksikleri ve yanlışları görmeme konusunda inat eden ve bugün olduğu gibi her olumsuzluğa iyimser gerekçeler üreten geniş bir kesim vardı. Aynı kesimler bu defa da endekslerin yayımlanmasındaki eksikliğe tepki göstermeden, hemen mevcut verilerle yorum yapma çabası içine girdi. 
Bu gelişmenin ikinci önemli katkısı ise Türk ekonomisini önemli bir maliyetten kurtarmak olmuştur. Yeni endekslere göre hesaplanan fiyat artışlarını geçmiş değerleri olmadan yayımlamakla DİE ekonomik birimleri elmalarla armutları karşılaştırmak durumunda bırakmıştır. Bu durumun yarattığı belirsizliğe verilebilecek en somut örnek, TCMB tarafından bu hafta yayımlanan ve faiz indiriminin gerekçelerini de açıklayan Ocak Ayı Enflasyonu ve Görünüm adlı raporun 20. paragrafıdır. Bu paragrafta ocak ayı enflasyon rakamlarının içerdiği bilginin yorumlanmasındaki güçlüğe değinilmektedir. 
Bu belirsizlik, tüm borç veren kesimler için geçerlidir. Sonuçta belirsizlik borç veren açısından risktir. Bunun faturası ise faizlerdeki risk priminin artmasıdır. Faturası da bu borcu ödeyecek olanlara çıkacaktır. Son dönemde devletin yanında vatandaşların da artan ölçüde borçlandığı dikkate alındığında bu faturayı vatandaş ödeyecektir. 
Mümkün olduğu ölçüde az bilgi vermenin siyasetin icraatını kolaylaştırdığına inanan önemli bir kesim vardır. İş hayatında da kendilerinden bilgi isteyen bankalara kızan iş adamları mevcuttur. Oysa küreselleşmeyle birlikte ekonomik dengelerin oluşmasında beklentiler büyük önem kazanmıştır. Beklentiler ne kadar doğru bilgiye dayanarak oluşursa, ani dalgalanmalara maruz kalma riski de o kadar düşmektedir. Doğru, kapsamlı ve uluslararası kabul görmüş normlara uygun olarak yayımlanan istatistik verileri bu yönüyle ekonomilerdeki kırılganlıkları azaltıcı bir rol de oynamaktadır. Her iki açıdan da DİE'nin bu gün yayımladığı veriler önemli bir maliyeti azaltacaktır. 
13 Şubat 2002 tarihinde Bakanlar Kurulu tarafından kabul edilen saydamlık ve iyi yönetişim eylem planında öngörülen bilgi edinme kanun teklifinin yasalaşması konusunun IMF niyet mektuplarına taşınmasını o gün yadırgayanlar vardı. Bugün bu yasanın iyi yönetişim ve güçlü ekonomi bakımından taşıdığı önem daha açık ortaya çıkmıştır. 



</TEXT>
</DOC>
