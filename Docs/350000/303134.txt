<DOC>
<DOCNO> 303134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur02.html </URL>
<DATE> 2005/01/03/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Afşinli YTL milyoneri henüz ortaya çıkmadı 
</HEADLINE>
<TEXT>

     Sıtkı GÖNEN - H.Hüseayin TEMEL DHA 

      MİLLİ Piyango'nun yılbaşı özel çekilişinde 15 trilyon liralık 15 milyon YTL büyük ikramiyenin isabet ettiği 3786127 numaralı çeyrek biletlerden birinin satıldığı Kahramanmaraş'ın Afşin İlçesi'nde talihli dün de ortaya çıkmadı. Polisler, can güvenliğini sağlamak için milyoneri ararken, ikramiyeyi bir rakamla kaçıran 19 yaşındaki Oğuz Gökhan Tunç, "Zengin olma fırsatını kılpayı kaçırdığım için üzgünüm'' dedi. 
     Yeni yılda YTL'ye geçilmesiyle birlikte aynı zamanda Milli Piyango'nun milyoner yaptığı ilk talihlilerin biri de Kahramanmaraş'ın Afşin İlçesi'ndeki bayiden büyük ikramiye çıkan bileti satın alan kişi oldu. Çeyrek biletiyle 3 trilyon 750 milyar lira 3 milyon 750 bin YTL ikramiye kazanan talihli, henüz ortaya çıkmadığı gibi, kimliği ile ilgili herhangi bir ipucuna da rastlanmadı. 
     Afşin Emniyet Müdürü Mehmet Demir, Milli Piyango talihlisini, can güvenliğini sağlamak için belirlemeye çalıştıklarını söyledi. Bazı kişilerle görüştüklerini belirten Demir, bu ihbarların asılsız olduğunu ve henüz talihliye ulaşamadıklarını belirtti. İlçede dedikodular yayıldığını belirten Mehmet Demir, "Talihliyi, can güvenliğini sağlamak ve önlem almak için arıyoruz. Ama şu ana kadar bir şey bulamadık'' dedi. 
     Afşinli 19 yaşındaki Oğuz Gökhan Tunç ise büyük ikramiyeyi bir rakamla kaybettiğini söyleyerek, "Zengin olma fırsatını kılpayı kaçırdığım için üzgünüm. Benim biletim 3786177, yani bir rakamla büyük ikramiyeyi kaybettim. Burada çok fazla söylentiler başladı. Mararuz Köyü'nde Ömer Karadut isimli bir vatandaşa ikramiyenin çıktığı söylendi. O da bir rakamla kaybettiğini söyledi. Herkes birbirine Talihli benim akrabam, talihli benim komşum' deyip duruyor. Zenginin parası züğürdün çenesini yorarmış'' diye konuştu. 
     
</TEXT>
</DOC>
