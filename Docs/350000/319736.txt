<DOC>
<DOCNO> 319736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur29.html </URL>
<DATE> 2005/03/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Toroğlu ve Çakar, TBMM Araştırma Komisyonu'nda konuştu 
</HEADLINE>
<TEXT>

     Türk sporunda şiddet, şike, rüşvet ve haksız rekabet iddialarının araştırılarak, alınması gereken önlemlerin belirlenmesi amacıyla kurulan TBMM Araştırma Komisyonu, eski hakemlerden Erman Toroğlu ile Ahmet Çakar'ı dinledi. 
     AK Parti Ankara Milletvekili Haluk İpek başkanlığındaki TBMM Araştırma Komisyonu'nun ilk olarak görüşlerine başvurduğu Erman Toroğlu, toplantı sonrası basın mensuplarına yaptığı açıklamada, ''Şike ve teşvik primi iddialarıyla ilgili olarak musluklarla uğraşmak yerine, vanaları kesmek gerektiğine inanıyorum. Komisyonda, futboldaki şiddet, şike ve teşvik priminin kaynakları hakkında görüşlerimi bildirdim ve çözüm konusunda önerilerimi ilettim'' dedi. 
     Devletin üzerinde hiçbir güç olamayacağını ve isterse herşeyi yapabileceğini vurgulayan Toroğlu, ''Bugünkü toplantıda, devletin futboldaki sorunları çözmeyi istediğini gördüm. Ancak maalesef bir noktaya gelince tıkanıyoruz. Mesela Ahmet Çakar'ı vuran şahsı henüz bulamadık'' diye konuştu. 
     Toroğlu, şöyle devam etti 
     ''Şike ve teşvik olayı sigara dumanı gibidir. Bilirsiniz ama yakalayamazsınız. Bu işleri yapanlar, sonuçta kendilerini nasıl kurtaracaklarını da düşünmüşlerdir. Kendilerini akıllı, karşılarındakini aptal görürler. Bu nedenle sonuca ulaşmak için bazen kitabı tersten okumak, cin olmak gerekir.'' Toroğlu, bir basın mensubunun, ''şike ve teşvik primine adı karışan insanlara ne gibi cezalar verilmeli '' şeklindeki sorusuna ise ''asmak lazım'' diye yanıt vererek espri yaptı. 
     
     ''ÜLKE İLERLEMEDEN, FUTBOL TEMİZLENMEZ'' 

     TBMM Araştırma Komisyonu toplantısına girmeden önce basın mensuplarına açıklamada bulunan eski hakem ve futbol yorumcusu Ahmet Çakar ise Türkiye'nin üçüncü dünya ülkesi olma durumundan kurtulmadan, futbolundaki kirlenmenin de temizlenemeyeceğini söyledi. 
     Teşvik priminin kelime anlamı olarak şikeden farklı olduğunu, fakat yine de spor ahlakına uymadığını vurgulayan Ahmet Çakar, ''Ben hiç şahit olmadım. Zaten teşvik primi olayına hakemler uzaktır. Ben komisyonda, hakem camiası konusunda bildiklerimi anlatacağım'' dedi. 
     Futbolda şike ve teşvik priminin, hukuki olarak kanıtlanması zor bir olay olduğunu ifade eden Çakar, ''Örneğin son olarak Cafer Aydın'ın açıklamaları sonrası yaşanan tartışmalar, bu futbolcunun geri adım atması nedeniyle kapandı. Fakat Cafer neden yalan söylesin, sonra neden geri adım atsın Bunu bilemiyoruz'' diye konuştu. 
     Bir ülkenin her alanda ileri gitmeden futboldaki kirlenmenin önüne geçemeyeceğini vurgulayan Çakar, ''Dünyada her alanda gelişmiş ülkeler İskandinav ülkeleridir. Ancak, son Avrupa Şampiyonası'nda, iki İskandinav ülkesi olan İsveç ile Danimarka arasındaki maçta dahi şaibeler ortaya çıktı'' ifadesini kullandı. 
     Ahmet Çakar, TBMM Araştırma Komisyonu'ndaki konuşmaların, sorunları çözebileceğine inanmadığını sözlerine ekledi. 
     TBMM Araştırma Komisyonu bugün ayrıca eski hakemler Serdar Çakman, Ali Aydın ve Sadık İlhan'ı dinleyecek. 

     
</TEXT>
</DOC>
