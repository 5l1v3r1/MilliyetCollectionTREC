<DOC>
<DOCNO> 344676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonyas06.html </URL>
<DATE> 2005/05/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tom Cruise deli divane aşıkmış 
</HEADLINE>
<TEXT>

     Ünlü aktör Tom Cruise, 26 yaşındaki aktris Katie Holmes ile çok özel bir aşk yaşadığını ve hayranlarının tepkisinden çekinmediğini açıkladı. 
     Internetteki "imdb" sitesindeki habere göre, 42 yaşındaki Cruise ile 26 yaşındaki Holmes ilişkisinde herşey günlük güneşlik gibi görünüyor. 
     Tom Cruise, Holmes’un kendisi için çok "özel bir kadın" olduğunu dile getirerek, bu ilişkinin "War of the Worlds" ve "Batman Begins" adlı filmlerin promosyonu için ortaya atıldığı yönündeki iddiaları da önemsemediğini söyledi. Cruise, "Eğer böyle birşey yaşıyorsam ’ben bu kadını seviyorum’ derim. İnsanlar da ne istiyorsa onu yapar. Ben hayatımı bu kadınla paylaşmak istiyorum, benim için çok özel ve ona çok saygı duyuyorum" dedi. 
     Bunu saklamak düşüncesinde de olmadığını belirten Cruise, "Benim saklayacak birşeyim yok. O bambaşka biri" sözleriyle aşkını bir kez daha dile getirdi. 
     Cruise, geçtiğimiz hafta sonunda Holmes’un ailesiyle tanışmak üzere genç oyuncunun memleketi olan Ohio’ya gitmişti. 
     Ünlü aktör Tom Cruise, 1987 yılında oyuncu Mimi Rogers ile evlenmiş ve 1990’da boşanmıştı. Aynı yıl Nicole Kidman ile hayatını birleştiren Cruise, 11 yıllık evliliğin ardından güzel yıldızla da yollarını ayırmıştı. Kidman ile Cruise’un, Isabella 13 ve Connor 10 adlı iki evlatlık çocukları bulunuyor. Cruise, son olarak geçen sene Ocak ayında İspanyol oyuncu Penelope Cruz ile 3 yıllık beraberliğini noktalamıştı. 
     "Dawson’s Creek" adlı gençlik dizisiyle küçük yaşlarda üne kavuşan Katie Holmes, genç kuşağın sevilen aktrisleri arasında yer alıyor. 
     
</TEXT>
</DOC>
