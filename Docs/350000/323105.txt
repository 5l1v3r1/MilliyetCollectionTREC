<DOC>
<DOCNO> 323105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/spor/ysenay.html </URL>
<DATE> 2005/03/12/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Teşvik ve şike üstüne 
</HEADLINE>
<TEXT>



Şike, teşvik primi, kötü tezahürat gibi konularda "tutarlı - tutarsız" yazı ve söz kalabalığı artık "kabak tadı" vermeye başladı dostlar... 
Son çeyrek yüzyılın bütün siyaset devrelerinde olup biten yolsuzluk olayları odalar dolusu belgeler halinde devlet arşivlerinde yatıyor... Böylesine kirli bir siyaset arenasına şurasından veya burasından sporumuzun da bulaşması biraz doğal değil midir .. Süreyya Ayhan'ın doping öyküsü uygun bir senaryo haline getirilip, filmi dahi çekilebilir hale geldi neredeyse... Olimpiyatlardaki halter skandalları h l belleklerimizdeki sıkıntı ve üzüntülerin önlerinde koşmakta... TV kanalları "kaynana - gelin" zırvalıklarını Türk insanına afyon gibi zararlarla yutturmaya devam ediyor reyting uğruna... Bu ülkede son "rakı skandalı" dahi sayısız ölümlerden sonra ortaya çıkabildiyse eğer, o zaman bu çürümeye yüz tutmuş "bürokratlar ordusuna" bakarak bu kadrolar "ne işe yararlar" diye sormaz mısınız kendinize ve çevrenizdekilere... 

Kepaze pazarlıklar 
Bütün bunlardan sonra spor sayfaları ve TV kanallarından akan şike ve teşvik primi haberlerine bakarak, sorup duralım kendi kendimize "Türkiye'de şike ve teşvik primi adı altında para el değiştiriyor mu" diyerek... Alası var tabii... Hem de ilk dedikoduları rahmetli Orhan Şeref Apak yıllarından yola çıkmış olarak... Sen futbola patron seçerken, delege olarak kulüp yöneticilerini salona oy atmaya çağıracaksın... MHK başkanı ve kurulları oluşurken yine şike dünyası içinde allanıp, pullanmış zevat'ı .. seçiçi olarak kullanacaksın... Sonra da bu işlerin "doğru çark içinde dönmesini" saf saf bekleyeceksin... Bütün seçenlerin listelere kendi adamlarını sokmak için otel lobileri ve özel odalarında "kepaze pazarlıklar" yaptığı seçimlerden Türk futboluna büyük yararlar sağlayacak doğru yönetici kadroların ortaya çıkması beklenebilir mi canım... Bakalım bu özerk yasa daha hangi değişikliklere uğrayacak ve bizleri nereye kadar taşıyacak .. Benim iyiliklere doğru yol alabileceğimize olan inancım öylesine cılız ki 


</TEXT>
</DOC>
