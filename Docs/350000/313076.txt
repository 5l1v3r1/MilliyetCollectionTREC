<DOC>
<DOCNO> 313076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun15.html </URL>
<DATE> 2005/02/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bir sır aydınlanıyor mu 'Siyanür kapsülünü ben götürdüm' 
</HEADLINE>
<TEXT>

     Amerikalı emekli bir asker, İkinci Dünya Savaşı sırasında Alman Hava Kuvvetleri'nin Luftwaffe komutanlığını yapan ve Propaganda Bakanı Göbbels ile birlikte Hitler'in en güvendiği isim olan Hermann Göring'e Nürnberg mahkemeleri sırasında siyanür kapsülünü kendisinin verdiğini ileri sürdü. 
     Los Angeles Times gazetesinin haberine göre, bugün 78 yaşında olan emekli asker Herbert Lee Stivers, İkinci Dünya Savaşı'ndan sonra Nürnberg'de kurulan mahkemenin salonlarında ve mahkeme dışında, Nazi savaş suçlularını izlemekle görevli olduğunu anlattı. 
     O zamanlar 19 yaşında olan Stivers, yolda yanına yanaşan bir Alman genç kızla tanıştığını, bu kızla ilk konuşmalarında, mahkumlardan birinin el yazmasını muhafaza etmesini istediğini, bir sonraki görüşmede genç kızın ''bir dostu'' tanıştırdığını ve bu kişinin de kendisini Göring'e bir kalem içine gizlenmiş notlar gönderme konusunda ikna ettiğini belirtti. 
     Bu dostun, en sonunda kalemin içine ilaç olduğunu söylediği bir kapsül yerleştirdiğini ifade eden emekli asker, bunun Göring'e iyi gelmesi halinde başka ilaçlar da göndereceğini söylediğini, ancak kapsülün yerine ulaşmasından sonra genç kızı ve diğer kişiyi bir daha görmediğini kaydetti. 
     Emekli asker, ''Sanıyorum o kız beni kullandı'' dedi. 
     Göring'in intiharından sonra kendisini çok kötü hissettiğini ve Göring'in söylediği gibi kapsülü vücudunda saklamış olabileceğine inanmadığını da belirtti. 
     Göring, idam edilmesine saatler kala, 15 Ekim 1946'da arkasında ''mahkemenin devam ettiği 11 ay boyunca bir siyanür kapsülünü yanında taşıdığına'' dair bir not bırakarak intihar etmişti. 
     Olayın ardından Amerikalılar tarafından başlatılan soruşturmada Göring'in bu notu ikna edici bulunmuştu. 
     Stivers ise hakkında soruşturma açılır endişesiyle 60 yıl boyunca sessizliğini koruduğunu ve sonunda kızı tarafından bunları kamuoyuyla paylaşmaya ikna edildiğini kaydetti. Bu arada, Nazi Almanya'sının önemli isimlerinden olan ve bu kadar iyi korunan birinin nasıl olup da kendisi hakkında verilen kararın infazından kurtulabildiğini anlamak için sayfalar dolusu kitaplar yazıldı. 
     
     GÖRİNG KİMDİR 
     İkinci Dünya Savaşı sırasında Alman Hava Kuvvetleri'nin komutanlığını yapan Göring, başından beri Hitler'i desteklemiş ve Nazizim'in iktidara gelmesinde çok büyük bir rol oynamıştı. 
     Ne var ki, Göring kendisini dev aynasında gören bir liderdi. Askeri alanda çok büyük deneyim sahibi olmamasına karşın, şöhretine ve iktidardaki gücüne çok güveniyordu. 
     Almanya'nın savaşı kesinlikle kazanacağını inanmıştı ve bu uğurda her şeyi göze alabileceğini her fırsatta dile getiriyordu. 
     Ancak yaptığı büyük hatalar, verdiği sözleri yerine getirememesine ve ününün lekelenmesine neden oluyordu. 
     Komutan Göring, 1940 yılında Hitler'le yaptığı konuşmasında, Luftwaffe'nin, Dunkirk'te pusu kuran İngiliz birliklerini bitireceğini ileri sürüyordu. Ancak evdeki hesap çarşıya uymayacaktı. Bunun üzerine İngiltere'ye saldırabilmek için, İngiliz Hava Kuvvetleri'nin RAF yok edilmesi gerektiğini belirtti. 
     İleri sürdüğü bu fikir Almanların gücünü oldukça aşıyordu, ancak Göring İngilizlerin kaybedeceğinden çok emindi. 
     Eylül 1940'ta İngiliz savaş uçakları çok iyi durumda değildi. Bunu fırsat bilen Göring, Londra'ya saldırı emrini verdi. Ancak Alman Hava Kuvvetleri bunu gerçekleştiremezdi, çünkü Londra, Alman savaş uçakları Me-109'ların menzili dışındaydı. Böylece uçak desteğinden yoksun Alman bombacıları RAF tarafından avlandılar ve İngilizler savaşı kazandı. 
     Göring sonuna kadar gitmeye kararlıydı. Luftwaffe, bu kez Müttefikler'in Fransa ve Hollanda'daki hava sahalarına saldırdı. 1 Ocak 1945'te yapılan saldırı zaferin habercisi olabilirdi. Ancak Alman uçaksavarlarına hava harekatı bildirilmemişti ve operasyondan dönen uçakların 184'ü kendi uçaksavarlarınca düşürüldü. 
     Hermann Göring, askeri açıdan büyük hatalar yapmasına karşın, dava arkadaşı Hitler tarafından hep korundu, öyle ki, aşırı düşkün olduğu tabloları çalmasına bile göz yumuldu. 
     
</TEXT>
</DOC>
