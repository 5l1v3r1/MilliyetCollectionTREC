<DOC>
<DOCNO> 305189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo39.html </URL>
<DATE> 2005/01/10/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Lorant, Türk kulüplerinden teklif bekliyor... 
</HEADLINE>
<TEXT>

     Fenerbahçe'de de bir dönem çalıştırıcılık yapan Alman teknik direktör Werner Lorant, Türk kulüplerinden gelebilecek tekliflere açık olduğunu söyledi. 
     Antalya Aksu'daki Topkapı Palace Oteli'nde tatilini geçiren Alman teknik adam, Türkiye'yi çok sevdiğini ve Fenerbahçe'yi çalıştırdığı dönemde çok güzel günler geçirdiğini belirterek, ''Türk kulüplerinden teklif alırsam bunu değerlendiririm. Yeniden Türkiye'de çalışmaktan mutluluk duyarım'' dedi. 
     Türk Milli Takımı'nı 2006'da Almanya'da yapılacak Dünya Kupası'nda görmeyi arzuladığını ifade eden Lorant, şunları söyledi 
     ''Türkiye, dünya üçüncülüğünü kazandıktan sonra beklenti düzeyi de yükseldi. Bu nedenle Şenol Güneş'ten sonra Milli Takım'ın başına gelen Ersun Yanal'ın işi gerçekten zor. Şu an görevde kim olsa işi zor olurdu. Çünkü artık Türk halkı daha büyük başarılar bekliyor.'' Yanal'ın Hakan Şükür'ü Milli Takım'a almaması konusunda yapılan spekülasyonlara anlam veremediğini de kaydeden Lorant, bir takımda teknik konulara sadece teknik direktörün karar verebileceğini, Yanal'ın da hangi futbolcuları çağıracağını belirlemekte özgür olduğunu sözlerine ekledi. 
     
</TEXT>
</DOC>
