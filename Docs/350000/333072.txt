<DOC>
<DOCNO> 333072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur30.html </URL>
<DATE> 2005/04/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Trabzon Valisi Vatandaşların sağduyusu ile kamu düzeni normale döndü 
</HEADLINE>
<TEXT>

     Trabzon Valisi Hüseyin Yavuzdemir, vatandaşların da sağduyulu davranışı ile Trabzon'da kamu düzeninin tekrar normal haline döndüğünü söyledi. 
     Yavuzdemir, Trabzon'daki 13 sivil toplum kuruluşunun ziyareti sırasında, şehirdeki sivil toplum kuruluşlarının, ortak olarak yaptıkları açıklamayla Trabzon'da huzur ve barışı istediklerini gösterdiklerini belirtiler. 
     Devlet olarak vatandaşların huzur ve güvenliğini sağlamak konusunda üzerlerine düşen görevi yerine getirdiklerini vurgulayan Yavuzdemir, ''Vatandaşlarımızın da sağduyulu davranışı ile Trabzon'da kamu düzeni tekrar normal haline döndü. Vatandaşlarımızın tahriklere kapılmaması, sağduyulu davranmaları gerekmektedir. Vatandaşlarımızdan özellikle bunları talep ediyorum'' dedi. 
     Vali Yavuzdemir, kamu düzenini bozacak kişilere kesinlikle fırsat vermeyeceklerini, halkın refah, huzur ve mutluluğunun kendileri için çok önemli olduğunu kaydetti. 
     Sivil toplum kuruluşları adına konuşan Türk Ocakları Trabzon Şubesi Başkanı Miktat Kerimarslan ise Trabzon'da meydana gelen olayların bitecek gibi görünmediğini söyledi. 
     Olayların dış güçlerce planlanan ve Trabzon üzerinden bütün Türkiye'nin bütünlüğüne kastedilen bir olaylar zincirinin ilk halkası olduğunu iddia eden Kerimarslan, ''Bu bizim yorumumuzdur. Bu olayları çıkartanlar, Trabzon'da ısrar etmelerinden bir sonuç alamayacaklarını anlayınca olayı başka illere sıçrattılar'' dedi. 
     Bazı yabancıların Trabzon'da gezerek vatandaşlara ilginç sorular sorduklarını savunan Kerimarslan, şunları söyledi 
     ''Trabzon'da olayların başlamasına neden olan bildiri F tipi cezaevleriyle ilgiliyse bu bildirinin Trabzon'da dağıtılması ilginçtir. Trabzon'da bugüne kadar yüzlerce basın bildirisi dağıtıldı. Kimse birşey söylemedi. Bu bakımdan Trabzon demokratik bir şehirdir. Ayrıca halkımız da oynanmak istenen oyunların şuurundadır. Olayların terör örgütü PKK'nın lideri Abdullah Öcalan'ın yeniden yargılanmasının gündemde olduğu bugünlerde olması da ilginç bir durumdur. Bu da olayların dış yönü olduğunu göstermektedir.'' Kerimarslan, Trabzon'da olay çıkartmak isteyen kişilerin bundan sonra Trabzon'a sokulmamasını istediklerini de kaydetti. 
     
</TEXT>
</DOC>
