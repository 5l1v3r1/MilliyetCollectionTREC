<DOC>
<DOCNO> 301938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo19.html </URL>
<DATE> 2004/12/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Türkiye Kupası statüsü değişiyor... 
</HEADLINE>
<TEXT>

     Futbol Federasyonu Başkanvekili Şekip Mosturoğlu, Türkiye Kupası'nı gelecek sezon Avrupa Şampiyonlar Ligi formatında bir organizasyon yapmak için çalışmalarının sürdüğünü söyledi. 
     Türkiye Kupası 3. kademe kura çekimi öncesi yaptığı konuşmada, kamuoyunda Türkiye Kupası'nın önemi konusunda tartışmalar yaşandığını kaydeden Mosturoğlu, ''UEFA Kupası'na katılacak takımın Türkiye Kupası Şampiyonu olacak olması bu kupanın önemini bana göre sürdürmektedir'' dedi. 
     Mosturoğlu, kupanın statüsünün değişimi üzerinde, gelecek sezon uygulamaya konulacak şekilde çalışmalarının sürdüğünü kaydederek, ''Türkiye Kupası aynı zamanda logosu, merkezi reklam ve yayın satış sistemiyle Şampiyonlar Ligi formatında bir kupa olacaktır. Kulüplerimizin bu kupadan maddi kazançlar elde etmesi öngörülmektedir. Ama bu çalışmalar henüz tamamlanmadı.'' 
     
     KUPA MAÇLARI 
     Tek maçlı eleminasyon şeklinde yapılacak Türkiye Kupası 3. kademesinde maçlar, normal süresi berabere biterse, 15'er dakikalık iki devre halinde uzayacak. 
     Uzatma süresinde de eşitlik bozulmazsa, kazanan takım seri penaltı atışları sonucunda belirlenecek. 
     Maçlardan elde edilecek brüt hasılattan gider ve hisseler kesildikten sonra kalan net hasılatın yüzde 60'ı galip takıma, yüzde 40'ı yenilen takıma ödenecek. 
     
</TEXT>
</DOC>
