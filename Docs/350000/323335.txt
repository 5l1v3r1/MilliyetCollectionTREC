<DOC>
<DOCNO> 323335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/spor/aspo.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç Baba Hasan 0-3 
</HEADLINE>
<TEXT>


Sarı-Kırmızılılar, İstanbulspor önünde baskılı futbolunun karşılığını farklı galibiyetle aldı. Hasan Kabze üç gol atarak, geceye damgasını vurdu 


90 dakika 

HALİL ÖZER 

Galatasaray 7. dakikada öyle bir gol attı ki, İstanbulsporlu futbolcular sabahtan akşama kadar bir daha izlese, her seferinde kafalarını duvara vururlar. Ayhan ortaladı. Derin bir orta. Ardından Cem Can araya girdi. Kaleci Mehmet çıktı. Çıktı, ama bırak demeyi unuttu. Cem dokundu. Top aşırtma bir şekilde kaleye doğru gitti. Hasan Kabze tabanı ile vurdu ve durumu 1-0 yaptı. 
Olimpiyat Stadı'nda maç böyle başladı. Şampiyonlar Ligi finalinin test maçıydı. Galatasaray zorunlu olarak hiç sevmediği stada geldi. Geldi ama, rahat kazandı. 7. dakikadan sonra işi bitirdi. Rahat oynadı. Demek ki, stat uğursuzluğu palavraymış. Sorun takımmış. İyi oynarsan, iyi takım olursan uzayda bile yenersin. Bu kadar basit. 
8. dakikada Musasa, Song'un hatasından yararlandı. Yordonav ortaladı. Arka planda Gökmen vurdu. Mondi önledi. Bu sadece küçük bir rahatsızlıktı Galatasaray için. İstanbulspor sonra hiç gelmedi, gelemedi. 22. dakikada Ribery, Cihan'a çıkardı. Cihan'ın şutu kalecide kaldı. 26.dakikada Ribery yine pas verdi. Ama kötüydü. Saffet ıska geçince iyi pas oldu. Hakan karşı karşıya golü atamadı. Aslında Ribery'nin dünkü şansızlığı önünde Abdullah'ın oynamasıydı. Yaşlı tilki, çok uyanıktı. Yakın oynadı. Ribery zor boşluk buldu. Ama oralarda Ribery'i hiç aratmayacak olan Ayhan vardı. İlk yarının uzatma dakikalarında solda Ayhan rakibini adeta bayılttı. Nefis orta yaptı. Bu kez de defansı bayılttı. Kabze bir kez daha dokundu 2-0 

Test oldu 
İkinci yarıda değişen bir şey olmadı. İstanbulspor yüzde beş daha hareketliydi. Ancak oyun kontrolü Galatasaray'daydı. 63. dakikada bu kez Ribery, Abdullah'ı uyuttu. Ortaladı. Hakan vuramadı. Arka direkte Hasan Kabze tavana yapıştırdı 3-0 
Dakikalar ilerledikçe "iyi ki final 25 Mayıs'ta" diye dua ettik. Ayaz ve soğuk bastıkça, bastı. Biz de dondukça, donduk. 70. dakikada Hagi, Hasan Kabze'yi oyundan alıp, Arif'i soktu. Tabii biraz ıslık çınladı. 
Yine dakikalar ilerledi. Oyun ortada geçti. İstanbulspor test maçında, test takımı oldu. Herşeyi ile teslim olmuş bir takım hüviyetinde mücadele etti. Bu mücadeleyle ligde kim düşecek diye tartışmaya hiç gerek yok. Çünkü bu futbola bu ligde geçit yok. Galatasaray'da yoluna rahat devam etti. Yine pazarı beklemeye başladı. 

'Daha yolun başındayım' 

İSTANBULSPOR maçında attığı üç golle galibiyetin başmimarı olan Hasan Kabze, kendisine tanınan şansı en iyi şekilde kullandığını söyledi. Genç golcü, "Galatasaray'ın attığı her adımda ben de var olmak istiyorum. Goller atmam güzel ama kazanmak daha önemliydi. Daha yolun başındayım. İlk golümü Arif ağabey, ikinci golümü Ayhan ağabey ile kutladım. Benim için özel bir geceydi" dedi. 

Maçın hakemi 
Dereli rahattı 
SELÇUK Dereli açısından rahat bir maçtı. Yardımcılarıyla uyum içinde görev yaptı. Yerinde faul düdükleriyle oyunun sertleşmesini engelledi ve kontrolü sürekli elinde tuttu. 90 dakika sonunda kafalarda soru işareti yaratabilecek ya da tartışmaya açık bir hatası yoktu. 

Maçtan notlar 
Aytekin korkuttu 
İSTANBULSPOR'UN başarılı oyuncularından Aytekin, maçtan bir gece önce kampta rahatsızlandı. Saat 03.00'da doktora götürülen yıldız futbolcunun kalbinde ritim bozukluğu tespit edildi. Aytekin'e istirahat verildi. 

'Alo... Ben Erol' 
SARI - Siyahlı takımın teknik patronu Erol Tok, cezası nedeniyle Galatasaray maçını tribünden izlemek zorunda kaldı. Tok, cep telefonunda kulübeyi arayıp, takımla ilgili talimatlarını bildirdi. 

PAF'lar farklı kazandı 
PAF Ligi'nde şampiyonluk hesapları yapan Galatasaray, İstanbulspor engelini 4 - 0'lık skorla geçti. Sarı - Kırmızılı takımı galibiyete Cihan 2 , Cafercan ve Zafer'in penaltıdan attığı goller taşıdı. 



</TEXT>
</DOC>
