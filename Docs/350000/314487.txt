<DOC>
<DOCNO> 314487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonspo11.html </URL>
<DATE> 2005/02/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hidayet 24 sayı attı, takımın en skorer ikinci ismi oldu... 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 3 maçla devam edildi. 
     Doğu Konferansı Güneydoğu Grubu'nun iddialı takımlarından Orlando Magic, sahasında Atlanta Hawks'ı 101-96 yenmeyi başardı. 
     Üstüste 3 maçtır yenilen Magic'te Hidayet Türkoğlu, yedekler arasında başladığı maçta 29 dakika forma giyerek başarılı bir performans ortaya koydu. 
     Hidayet, 24 sayı, 4 ribaunt ve 1 asistle takımının en skorer ikinci oyuncusu oldu. 
     Karşılaşmada 2 sayılık atışlarda 14'te 7, 3 sayılık atışlarda 5'te 2 ve serbest atışlarda 4'te 4 isabet bulan Hidayet, takımının galibiyetine katkı sağladı. 
     28 sayı, 7 ribaunt ve 9 asistle takımının en skorer oyuncusu olan Steve Francis'in yanısıra rakip potaya 16 sayı bırakan Grant Hill, etkili oyunlarıyla takımlarına galibiyeti getirdiler. 
     Ligde çıktığı son 5 maçından 4'ünü yitiren Atlanta Hawks'ta Antonie Walker, 25 sayı ve 8 ribauntluk performans sergiledi. İsabetli şutlarıyla 25 sayı bulan Tony Delk ve 19 sayı ve 10 ribauntla maçı tamamlayan Josh Childress, yenilgiyi engelleyemedi. 
     
     PISTONS, LAKERS'I GEÇEN YILIN FİNALİNDEN SONRA YİNE YENDİ 

     Doğu Konferansı Merkez Grubu lideri ve geçen yılın şampiyonu Detroit Pistons, sahasında geçen yıl final serisinde üstünlük sağladığı Los Angeles Lakers'ı 103-81'lik skorla geçmeyi başardı. 
     Geçen yılın final karşılaşmalarının ardından ilk kez karşı karşıya gelen 2 takımın mücadelesinde Detroit Pistons, oyuncularının etkili performanslarıyla maçta galip gelmesini bildi. 
     Pistons'ta Tayshaun Prince 25 sayı, Rasheed Wallace ise 23 sayı ve 15 ribauntla ''double-double'' yaparak maçı tamamladı. 
     Los Angeles Lakers'ta ise Kobe Bryant'ın yokluğunda Lamar Odom, 17 sayı ve 9 ribauntla oynadı, ancak takım arkadaşları yeterli mücadele göstermeyince o da etkisiz kaldı. 
     
     SUPERSONICS, KINGS KARŞISINDA 115-107 GALİP 

     Bu sezon ligin en iddialı takımlarından Seattle Supersonics, sahasında ligin bir diğer güçlü takımı Sacramento Kings karşısında 115-107 galip geldi. 
     İbrahim Kutluay'ın eski takımı Supersonics, üstüste 4. maçını da kazanırken, Ray Allen da 34 sayıyla maçın en skorer oyuncusu oldu. 23 sayıyla maçı tamamlayan Rashard Lewis, galibiyete büyük katkı yaptı. 
     Kings'te ise 28 sayılık oyun çıkaran Sırp forvet Predrag Stojakoviç ile birlikte 23 sayılık performans sergileyen Cuttino Mobley'in çabaları yenilgiyi engelleyemedi. 
     
</TEXT>
</DOC>
