<DOC>
<DOCNO> 337645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/spo30.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



TIRMANMA 

Hendek heyecanı 
Türkiye Tırmanma Şampiyonası'nın ikinci ayağı Hendek Tırmanma Yarışı, Kocaeli Otomobil Sporları Kulübü KOSDER ile Hendek Belediyesi'nin ortak organizasyonuyla hafta sonunda yapılacak. İlk kez geçen yıl düzenlenen ve oldukça başarılı geçen Hendek Tırmanma Yarışı'na 3 ayrı kategoride 20'ye yakın yarışmacı katılacak. 

RALLİ 

Richard Burns'e operasyon 
2001 Dünya Ralli Şampiyonu Richard Burns, beyin ameliyatı oldu. Eski Peugeot ve Subaru pilotu, 2003 İngiltere Rallisi öncesi rahatsızlanmış ve beyin tümörü teşhisi konulmuştu. İngiliz pilot, beyin tümörü teşhisi konulmasının ardından kemoterapi ve radyoterapi'ye başlamıştı. Geçen yaz hastaneden taburcu olan Richard Burns'ün beynindeki sorun yeniden başladı ve doktorları şampiyon pilotu ameliyata aldılar. 

PİST 

Seat Cup'ta yeni yarış 
Doğuş Motorsport tarafından organize edilen Seat Cup'ın ikinci yarışı hafta sonunda İzmir Pınarbaşı Pisti'nde yapılacak. Tek marka kupalarına farklı bir heyecan ve soluk getiren organizasyonda 250 beygirlik 4 silindirli ve 6 ileri manuel vites kutusuna sahip Leon Cupra R otomobiller zirve için kapışacak. İlk yarışı geçen yılın şampiyonu Mert Aytuğ kazanmıştı. 

OTODRAG 

Körfez'de şölen 
İstanbul Motorsporları Kulübü tarafından düzenlenen İstanbul Otodrag Şampiyonası'nın ilk ayağı pazar günü İzmit Körfez Pisti'nde start alacak. 2005 sezonu başında yapılan kural değişikliğiyle 6 yerine 10 sınıfta yapılacak olan şampiyonada dizel motorlu otomobiller de yarışabilecek. Sporun ve teknolojinin hızla buluştuğu yarış saat 12.00'de başlayacak. 

PANEL 

Collina geliyor 
Dünya'nın en iyi hakemleri arasında yer alan İtalyan Pierluigi Collina, KalDer'in organize ettiği "Etik Rekabet ve Başarı" konulu Sporda Kalite Sempozyumu'nun konuğu olarak Türkiye'ye gelecek. İtalyan hakem, 12 Mayıs'ta başlayacak olan panelin ilk gününde açılış konuşmasını yapacak. Konuklar arasında Aziz Yıldırım ve Özhan Canaydın'ın yer alacağı bildirildi. 

SÜPER LİG 

Programda değişiklik 
Süper Lig'de daha önce 1 Mayıs Pazar günü oynanacağı açıklanan A.Sebatspor - Gençlerbirliği karşılaşmasının gün ve saati değiştirildi. Trabzon Emniyet Müdürlüğü'nün, 1 Mayıs Mitingi nedeniyle yeterli güvenlik önlemleri alabilmek için federasyona başvurduğu açıklandı. Karşılaşma 30 Nisan Cumartesi günü saat 16.00'da oynanacak. 

G.BİRLİĞİ 

Ümit Bozkurt sakatlandı 
Gençlerbirliği'nin kaptanı Ümit Bozkurt'un dirseğinde kırık tespit edildi. Kayseri maçında rakibi ile girdiği mücadelede, kolunun üstüne düşen yıldız futbolcunun dirseği alçıya alındı. Kulüp doktoru Savaş Kudaş, Sebat maçında forma giyemeyecek olan Ümit Bozkurt'u bir hafta sonraki lig maçına yetiştirmek istediklerini açıkladı. 

FEDERASYON 

Ertürk'e tepki 
Tasarruf Mevduatı Sigorta Fonu TMSF Başkanı Ahmet Ertürk'ün futbol ile ilgili "Herkes pisliğin üzerinde oturuyor" şeklindeki sözleri federasyonda da yankı buldu. Futbol Federasyonu, "Sayın Ertürk'ün, özellikle Futbol Federasyonu'nu zam altında bırakan ve hatta lekeleyen ifadelerine katılmak mümkün değildir" açıklamasını yaptı. 


</TEXT>
</DOC>
