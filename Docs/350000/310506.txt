<DOC>
<DOCNO> 310506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sondun24.html </URL>
<DATE> 2005/01/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Bush Irak seçimleri teröristlerin şiddetine son vermeyecek... 
</HEADLINE>
<TEXT>

     ABD Başkanı George Bush, Irak seçimlerinin teröristlerin şiddetine son vermeyeceğini, ancak seçimin barış, istikrar, refah ve adaletin başlangıcı olacağını söyledi. 
     Bush, Irak seçimlerine büyük yer ayırdığı haftalık radyo konuşmasında, ''Yarınki seçimler demokrasiye ivme katacak'' dedi. 
     Teröristlerin şiddetinin seçimlerle sona ermeyeceğini belirten Bush, ''Teröristler ve Saddam Hüseyin'in zorbalığından yarar sağlayanlar, serbest seçimlerin, Irak konusundaki vizyonlarının ne kadar boş olduğunu açığa çıkaracağını biliyorlar'' diye konuştu. 
     ABD'nin Irak'taki misyonunun devam edeceğini belirten Bush, ''Askeri güçlerimiz, diplomatlarımız ve sivil personelimiz Irak'ın yeni seçilmiş hükümetine güvenliği tesis etmesinde yardımcı olacak'' dedi. 
     Bush, seçimin yalnızca Iraklılar için değil Amerikalılar için de önemli olduğunu belirterek, umut ve özgürlük yayıldıkça teröre ve nefrete olan ilginin azalacağını kaydetti. 
     Geçen bir yıl içinde dünyanın Afganistan, Malezya, Endonezya, Gürcistan, Ukrayna ve Filistin'de başarılı seçimlere tanık olduğunu ifade eden Bush, Irak'ın demokrasinin yayılmasına yardımcı olan ülkelerden sonuncusu olduğunu söyledi. 
     
</TEXT>
</DOC>
