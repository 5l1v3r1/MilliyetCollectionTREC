<DOC>
<DOCNO> 332135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun29.html </URL>
<DATE> 2005/04/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Telegraph Saddam Hüseyin idamdan kurtulabilir 
</HEADLINE>
<TEXT>

     LONDRA DHA 

IRAK Devlet Başkanı Celal Talabani'nin "Saddam'ın idamına karşıyım" açıklamasının ardından, yeni Irak hükümetinin de şiddet olaylarını kontrol alabilmek için direnişçilere Saddam'ın asılmaması güvencesi verebileceği öne sürüldü. 
     İngiliz Daily Telegraph gazetesine göre Irak'taki direnişçi Sünni milliyetçiler ve eski Baas Partisi üyeleri hükümetle başlattıkları pazarlıkta Saddam'ın ölüm cezasının kaldırılmasını talep ediyor. Haberini ismi açıklanmayan üst düzey bir hükümet yetkilisine dayandıran gazeteye göre müzakerelerde, eski Irak ordusu subaylarının İslami bir örgüt imajı verdiği Ceyş-i Muhammed ve Saddam'ın Fedaileri grubunun üst düzey üyeleri bulunuyor. 
     Adı gizli tutulan yetkili gazeteye yaptığı açıklamada, "Direnişçilerin koşulsuz bir şekilde çarpışmalara son vereceğini düşünmüyoruz. Saddam'ı ömrünün sonuna kadar hapiste tutmak bizim için ağır bir bedel değil, ancak onların gururunu korumasını sağlar" diye konuştu. 
     Varılacak bir anlaşmanın şiddeti önlemeye yönelik büyük bir adım olabileceğini kaydeden Daily Telegraph, ancak Saddam'ın ölüm cezasının kaldırılmasının ülkede birçok kişide öfke yaratacağına da dikkat çekti. 

     
</TEXT>
</DOC>
