<DOC>
<DOCNO> 312596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/spor/ydilmen.html </URL>
<DATE> 2005/02/05/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Disiplin farkı 
</HEADLINE>
<TEXT>



Öncelikle Ali Sami Yen Stadı'nın görevlilerini kutlamak lazım. Birkaç gündür sağnak yağış devam ediyor, maç günü kara dönüşüyor ama saha son derece oynamaya elverişli. Taraftarın maça ilgi göstermemesi ise normal. Anormal bir soğuk, maçın cuma oynanması ve en önemlisi Fransız oyuncunun olmaması buna en büyük etkendi. 
Galatasaray takımı şu anki mevcut kadrosundaki ideal onbiri ile çıktı. Zor gözüken maçı da kolay kazandı. İlk yarıda Galatasaray son derece disiplinli, istekli ve ciddi oynadı. Gaziantep takımı ise maçın birinci dakikasından son dakikasına kadar son derece disiplinsiz ve kopuktu. Ve beni de bir hayli yanılttı. 

Kısa kaldılar 
Gaziantep ligde çıkış yapabilecek kadroya sahip bir takım. Ancak kalabalık orta saha ile oynayan rakibi karşısında sadece Erhan Namlı ve Sedat'ı orta sahada tuttu. Top rakipteyken hiç olmayan El Taib, Jaziri ve Lazarov ile hücumu düşündü. Kenar adamları da özellikle İlhan, sürekli hücuma ağırlık verip defansif görevlerini ihmal ediyordu. Bir handikap da Galatasaray'a göre kısa kalmalarıydı. Bu görüntülere baktığımız zaman maçta atılan goller de, pozisyonlar da oyun düzenlerinin karşılığıydı. 
İkinci yarı Galatasaray da Antep'e uydu. Hani çocukken "6'da devre 12'de biter derdik ya... Aynı mahalle maçı gibi oldu. Skor 10-4'e gelebilirdi. Gaziantep'in iki topu direkten döndü. Galatasaraylı futbolcular da son paslarda hatalar yaptılar, farkın büyümesini engellediler. Maça çıkarken kredisiz olduğunu bilen Galatasaray yine kazanarak serisine devam etti. 
Hakem Vedat Yüksel'in iki yıldır sürdürdüğü çıkışı birkaç faul atlaması dışında devam ettirdiğini gördük. En azından yürekli olduğuna inanıyorum. Gördüğünü çalan bir izlenim veriyor. Avantajları da iyi oynattı. 



</TEXT>
</DOC>
