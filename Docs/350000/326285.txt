<DOC>
<DOCNO> 326285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko49.html </URL>
<DATE> 2005/03/23/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
"BDDK ve TMSF 10-20 yıl önce kurulsaydı finansal kriz yaşanmazdı" 
</HEADLINE>
<TEXT>

     Kamu Bankaları Ortak Yönetim Kurulu Başkan Vekili Prof. Dr. İlhan Uludağ, BDDK ve TMSF'nin kurulmasında geç kalındığını söyledi. 
     İstanbul Üniversitesi İktisat Kulübü tarafından düzenlenen ''Ekonomi Zirvesi 2005''in 2. gününde bir konuşma yapan Prof. Dr. Uludağ, BDDK ve TMSF'nin doğmasının ardından Kasım ve Şubat krizlerinin yaşandığını, çok sayıda bankanın TMSF ve BDDK'nın kucağına geldiğini ifade etti. 
     Prof. Dr. Uludağ, ''BDDK ve TMSF 10-20 sene önce kurulsaydı Türkiye böyle derin bir finansal kriz yaşamazdı. Kasım ve Şubat krizlerinde, hasta reel sektör ile hasta bankacılık sektörü yan yana gelince felaket olmuştur'' diye konuştu. 
     Dr. Uludağ, Türkiye'nin bu krizlerden dersini aldığını da vurguladı. 
     Türk bankacılık sektöründe 2001 yılından sonraki gelişmelere de değinen Prof. Dr. Uludağ, ''2000 yılında Türk bankacılık sektöründe sermaye yeterlilik ortalama rasyosu yüzde 9.3 iken, 2003 sonu itibari ile yüzde 30.9 oldu. Bu iyi bir gelişme. Ama henüz yeterli değil'' dedi. 
     Geri dönmeyen kredilerin oranında azalma bulunduğunu, İstanbul yaklaşımının bunda belli ölçüde etkili olduğunu belirten Prof. Dr. Uludağ, ''Bankacılık sistemimizde kamu kağıtlarının ağırlığı devam ediyor. Bunun da bir şekilde azaltılması gerekiyor'' dedi. 
     
</TEXT>
</DOC>
