<DOC>
<DOCNO> 332111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun05.html </URL>
<DATE> 2005/04/11/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Milano Kardinali en kuvvetli Papa adayı 
</HEADLINE>
<TEXT>

     İtalya'nın Milano kenti Kardinali Dionigi Tettamanzi, Papa II. John Paul'ün yerine geçecek yeni Papa adayları arasında ilk sıralarda yer alıyor. 
     Ülkesi dışında fazla tanınmamasına karşın Milano kentinde çok popüler olan 71 yaşındaki Tettamanzi'nin hem muhafazakarlara, hem de ilericilere yakın, en önemlisi Papa II. John Paul'ün favorisi olduğu belirtiliyor. 
     Tettamanzi'nin 2003 yılında Milano'daki Monza Formula 1 yarış pistini ziyaret ederek, yarışçılar, mekanik görevliler ve yarışseverlerle sohbet etmesi, hatta İtalyan pilot Ivan Capelli'nin kırmızı Mercedes yarış arabasının bir süre direksiyonuna geçmesi, halk arasında da sevildiğinin göstergesi olarak kabul ediliyor. 
     Beş yaşında rahip olmaya karar veren Tettamanzi'nin 11 yaşında bu rüyasını gerçekleştirmek için ilk adımı atarak kiliseye kabul edildiği belirtiliyor. 
     Kardinal Tettamanzi'nin de Papa II. John Paul gibi kilise doktrini konusunda muhafazakar, eşcinselliğe, kök hücre araştırmaları ve kürtaja şiddetle karşı, ancak sosyal adalet konusunda liberal fikirlere sahip olduğu ifade ediliyor. 
     
     Seçmen kardinaller yeni Papa'yı belirleyecek 
     Kardinaller kurulu daha önceki toplantılarında, kardinallerin Papa seçimi için 18 nisanda biraraya gelmelerini kararlaştırmıştı. 
     Vatikan yasaları, Papalık seçiminde oy verebilme hakkını, seçim toplantısının başlangıç tarihi itibariyle 80 yaşını doldurmamış kardinallerle sınırlı tutuyor. 
     Buna göre, seçmen kardinallerin sayısının 117 olması gerekecek. Geleneğe göre, seçmen kardinaller 18 nisanda Vatikan müzeleri içindeki Sixtus Şapeli'ne kapanacaklar. 
     Kardinaller, yeni Papa'yı seçene dek, dışarıyla telefon, elektronik posta gibi araçlarla da olsa hiçbir şekilde iletişim kuramayacaklar. Kardinallerin, hayati tehlike durumu hariç, Papalık seçimi tamamlanmadan toplantı mekanından dışarı çıkmalarına da izin verilmiyor. 
     Yüzyıllardır süren kardinallerin içeri kilitlenmesi geleneği, Papalık seçiminin Latince'de 'konklave' anahtarla kilitlenmiş diye adlandırılmasının da ana sebebi. 
     Bu sözcük, Katolik Kilisesi'ne ait belgelerde hem Papalık seçimini, hem de seçimin yapıldığı mekanı imlemek için kullanılıyor. Papalık makamının Vatikan'a taşındığı dönemden bu yana da Papalık seçimi, duvarları ve tavanı Michelangelo'nun fresk ve resimleriyle süslü Sixtus Şapeli'nde yapılıyor. 
     
</TEXT>
</DOC>
