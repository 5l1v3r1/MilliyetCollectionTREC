<DOC>
<DOCNO> 321192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/yasam/yas07.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye sövdü şimdi de övüyor 
</HEADLINE>
<TEXT>


İstanbul'da dolandırılma öyküsünü gazetesine taşıyan İngiliz The Guardian yazarı Nick Hall, şimdi de Türkiye'yle ilgili övgü dolu bir yazı kaleme aldı 

LONDRA Milliyet 

İngiliz The Guardian'ın seyahat yazarı Nick Hall, İstanbul'da bir barda yaşadığı 'dolandırılma' deneyiminin ardından şimdi de Türkiye'nin güzel değerlerini anlatan bir yazı yazdı. Hall, yazdığı olayın Türkiye'de yarattığı tepkinin büyüklüğüne şaşırdığını da ifade etti. 

'Her yerde olur' 
"İstanbul'da olanlar talihsizlikten fazla bir şey değildi" diyen Hall yazısında, "Bar dolandırıcılığı yeterince yaygındır ve Londra, Amsterdam, Budapeşte gibi diğer pek çok şehirde olur. Ve dikkatli olmama karşın açıkçası yeterince dikkatli değildim" sözleriyle özeleştiri yaptı. 
Hall, yazısının diğer bölümünde Çanakkale'ye yaptığı 2 günlük gezinin yaşadığı kötü deneyimi unutturduğunu belirterek şunları ifade etti 

'Hayran kaldım' 
"Bu küçük şehirdeki insanlar ziyaretçilere karşı çok misafirperverler. Buraya ulaşmadan önce bile Türklerin ne kadar dost olabileceğini gördüm. İstanbul'dan 6 saatlik yolculuk sırasında güneydoğudan sevimli ve samimi bir kızla tanıştım ve annesi hastanede olmasına rağmen her akşam buluşmak için zaman ayırdı. Sadece yakın çevrede gezecek yer önermekle kalmadı, ülkesine ilişkin her şeyi anlattı ve güvenimi eski haline getirdi." 
Hall, Çanakkale'nin ardından yine İstanbul'a gittiğini, Taksim, Kapalı- çarşı, Mısır Çarşısı, Ortaköy, Haliç ve Boğaz'a hayran kaldığını belirtti. 




</TEXT>
</DOC>
