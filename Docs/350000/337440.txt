<DOC>
<DOCNO> 337440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo16.html </URL>
<DATE> 2005/04/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yunan basını Türkiye-Yunanistan maçında olay çıkacak... 
</HEADLINE>
<TEXT>

     Yunan Dışişleri Bakanlığı'nın A Milli Takımımız'ın Yunanistan ile yapacağı Dünya Kupası Eleme maçı için Kardak krizinden daha büyük kaygı duyduğu bildirildi. Türkiye ile Yunanistan arasında son dönemde gerginleşen siyasi ve askeri ilişkilerden sonra şimdi de 4 Haziran'da İstanbul'da yapılacak Dünya Kupası Eleme maçı öncesi bazı sorunlar gündeme gelmeye başladı. 
     Yunan basını, Atina'daki resmi makamların kritik karşılaşma için 'olay çıkacak' endişesi yaşandığını yazdı. TaNea Gazetesi'nin konuyla ilgili haberinde, Yunan Dışişleri'nin İnönü'deki maç için Kardak'tan daha büyük kaygı duyduğu belirtilip, bir diplomatın "4 Haziran'da çıkacak bir olayın Türk - Yunan ilişkilerinde oluşturacağı zararın etkisi, Kardak'ta yaşanan son krizden çok daha büyük olur" şeklindeki düşüncesine yer verildi. 

     
</TEXT>
</DOC>
