<DOC>
<DOCNO> 309720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas26.html </URL>
<DATE> 2005/01/26/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
94 yaşında 18. kez Empire State'e tırmanacak 
</HEADLINE>
<TEXT>

     Dünyanın bir zamanlar en yüksek binası olan, New York kentinin simgelerinden Empire State Binası'nın merdivenlerini tırmanma yarışının duayeni 94 yaşındaki İtalyan Chico Scimone, Pazartesi şansını bir kez daha deneyecek. 
     Dünyanın en ünlü gökdelenine daha önce en hızlı biçimde olmasa da 17 kez tırmanan Scimone, Sicilya'daki Etna yanardağının eteklerindeki Taormina kasabasında oturuyor. 
     ''94'lük genç'' Scimone, Empire State Binası'nın 1576 basamağına hazırlık için her gün bir parktaki 140 basamağı 4 kez tırmanarak idman yapıyor. 
     ''Bunun dışında normal hayatıma devam ediyorum, sabah 6'da kalkıyorum, denize kadar yürüyorum, biraz yüzüyorum, sonra da ekmek ve sütten oluşan kahvaltı için eve dönüyorum'' diyen Scimone, öğlenleri bahçesinde yetiştirdiği sebzeleri, akşamları da biftek ve salata ziyafeti çektiğini belirtiyor. 
     Bu yıl ayrıca Boston kentindeki gökdelenlerden birisine de tırmanmayı planlayan müzik bilimcisi Scimone, her akşam yemeğinden önce biraz piyano çalıyor ve küçük orkestrası ile ilgileniyor. 
     Her yıl 1 Şubat'ta yapılan Empire State Binası'nın merdivenlerine tırmanma yarışı büyük ilgi çekiyor. 
     
</TEXT>
</DOC>
