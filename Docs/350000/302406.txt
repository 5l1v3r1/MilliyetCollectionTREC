<DOC>
<DOCNO> 302406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sondun10.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İran depremi... Ölü sayısındaki belirsizlik sürüyor... 
</HEADLINE>
<TEXT>

     İran'ın Bem kentini vuran depremde ölü sayısının 50 bin olduğu yönünde açıklamalar yapılırken, bu sayının daha önce açıklandığı gibi 30 binlerde olabileceği de belirtiliyor. 
     Bölgede kurulan kriz merkezinin üyelerinden Rıza Recavi'ye göre, merkez ölü sayısının 50 bin olduğunu açıkladı, ancak İçişleri Bakanlığı ve diğer kurumlar ölü sayısıyla ilgili kesin açıklamada bulunamıyor. 
     Depremde 50 bin kişinin öldüğünü resmileşmesi halinde, Bem'deki deprem son 25 yılda en çok ölüme yol açan deprem olacak. Çin'de 1976'da meydana geleN depremde, Çinli yetkililere göre 242 bin, Batılı kaynaklara göre 700 bin kişi ölmüştü. 
     Bem Valiliği'nden bir yetkili, ölü sayısının 50 bini de geçebileceğini belirterek, Bem'in bazı mahallelerinde ve çevredeki bazı köylerde hala enkaz kaldırma çalışmalarının tamamlanmadığını söyledi. 
     Cumhurbaşkanı Hatemi, depremden 4 gün sonra yaptığı açıklamada, ''240 bin kişinin yaşadığı bölgede, depremden 120 bin kişi etkilenmiştir. Bu 120 bin kişinin üçte birlik bölümü de hayatını kaybetmiştir'' demişti. 
     Depremde 40-50 bin kişinin öldüğü açıklamalarını abartılı bulduğunu söyleyen BM yetkilisi Jesper Lund ise bu sayının 30-35 bin olduğunu belirtti. 
     Lund, Bem'de 28 bin ceset gömüldü, ölen 5-6 bin kişinin de yakınları tarafından toprağa verildiği sanılıyor'' diye konuştu. 
     Toprağa verilenleri temel alarak açıklama yapan eyalet hükümeti sözcüsü Esadullah İranmaneş de 26 bin 500 kişinin öldüğünü açıklamıştı. 
     
</TEXT>
</DOC>
