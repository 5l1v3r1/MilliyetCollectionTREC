<DOC>
<DOCNO> 321445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun30.html </URL>
<DATE> 2005/03/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Suriye-Lübnan görüşmesi başladı, Beyrut'ta 150 bin kişi sokaklarda... 
</HEADLINE>
<TEXT>

     Suriye Devlet Başkanı Beşşar Esad ve Lübnan Devlet Başkanı Emil Lahud, Suriye birliklerinin Lübnan'dan çekilmesini görüşmek üzere Suriye'nin başkenti Şam'da biraraya geldiler. 
     Lübnanlı yetkililer, Suriye'nin iki aşamalı çekilme planının kabul edilmesinin beklendiğini ve en azından ilk aşama için takvim belirleneceğini ifade ettiler. 
     Yetkililere göre, görüşmenin ardından oluşturulacak ortak askeri komite, planın ilk aşaması olan birliklerin Lübnan'ın doğusundaki Bekaa Vadisi'ne çekilmesi konusunda harekete geçecek. 
     Bu arada, Esad-Lahud görüşmesi sürerken, Lübnan'da, başkent Beyrut'un doğusundaki dağlarda konuşlanmış Suriye birliklerinin de toparlanmaya başladığı bildirildi. 
     Görgü tanıklarının ifadelerine göre, Mdayric, Sufar ve Aley'deki askerler, kişisel eşya ve askeri teçhizatı üslerdeki askeri araçlara yüklemeye başladı. 
     Lübnan Savunma Bakanı Abdürrahim Murad, zirvenin hemen ardından birliklerinin çekilmesine başlanacağını bildirmişti. 
     
     150 BİN KİŞİ BEYRUT SOKAKLARINDA 

     Bu arada, Eski Lübnan Başbakanı Refik Hariri'nin öldürülmesinin 21. günü dolayısıyla, muhalefetin çağrısı üzerine, başkent Beyrut'taki Şehitler Meydanı'nda yapılan gösteriye katılanların sayısının yaklaşık 150 bine ulaştığı bildirildi. 
     Polis, Şehitler Meydanı'nda yaklaşık 150 bin kişinin gösteri yaptığını belirtti. 
     Buna karşın, bugünkü gösteriyi düzenleyenler, katılımcı sayısının 200 bin ila 250 bin olduğunu iddia ederek, ''bu gösterinin, Hariri'nin cenaze töreninden beri en geniş katılımlı gösteri olduğuna'' dikkat çektiler. 
     Muhalefet, Hariri suikastıyla ilgili ''gerçeklerin ortaya çıkartılması'' için ''tüm Lübnanlıların'' bugün toplanması yönünde Cumartesi günü çağrıda bulunmuştu. 
     
</TEXT>
</DOC>
