<DOC>
<DOCNO> 330252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/siyaset/axsiy01.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'ye girmesi kısmetmiş 
</HEADLINE>
<TEXT>


AKP'ye geçen Batman Milletvekili Nezir Nasıroğlu, "Sol fikirli bir insan değilim. Ailem de öyle. CHP'ye girişim kısmet işi. Ama CHP benim sayemde tarihinde ilk defa Batman'dan milletvekili çıkardı" dedi 

ABDULLAH KARAKUŞ Ankara 


CHP'den istifa ederek AKP'ye transfer olan, Enerji Bakanlığı'ndaki yolsuzluk iddiaları nedeniyle de AKP'de soruşturma geçiren Ağrı Milletvekili Cemal Kaya ve Batman Milletvekili Nezir Nasıroğlu, "Başbakan, CHP'den transfer ettiği milletvekillerine ne verdiğini açıklasın" diyen Erkan Mumcu'ya sert yanıt verdi. 
Nasıroğlu, "Mumcu, ANAP'tan AKP'ye geçerken ne almışsa, biz de CHP'den AKP'ye geçerken aynısını aldık. Hiçbir şey almadık. Ben CHP'den topluma kazandırma yasası nedeniyle istifa ettim. Erdoğan'ın bize ihtiyacı yok ki" dedi. 
Nasıroğlu, "Bir defa, sol fikirli bir insan değilim. Ailem de öyle. CHP'ye girişim kısmet işi. Ama CHP benim sayemde tarihinde ilk defa Batman'dan milletvekili çıkardı. Biz kayıtsız, şartsız Erdoğan'a geldik" diye konuştu. 

Üzerime alınmadım 
Mumcu'nun söylediklerini üzerine almadığını kaydeden Kaya ise, "Mumcu 2.5 yıl bakanlık yaptı. Niye o zaman söylemedi O zaman bildiği varsa açıklamalıydı. Kamuoyu, açıklamaları gerektiği şekilde değerlendirecektir" şeklinde konuştu. 
Bu arada, yolsuzluk iddiaları nedeniyle partide inceleme geçiren Kaya ve Nasıroğlu'nun durumuna AKP MYK karar verecek. Oluşturulan komisyonun MYK'ya sunduğu raporda Nasıroğlu ile ilgili bir bulguya rastlanamadığı, Kaya'nın partiyi yıprattığı belirtildi. 




</TEXT>
</DOC>
