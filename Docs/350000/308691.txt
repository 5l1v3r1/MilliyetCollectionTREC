<DOC>
<DOCNO> 308691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sontur03.html </URL>
<DATE> 2005/01/23/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Aralık ayında ehliyet için başvuranların sayısı yüzde 100 arttı... 
</HEADLINE>
<TEXT>

     Karayolları Trafik Kanunu'nda önemli değişiklikler öngören Karayolları Trafik Yasa Tasarısı'nın TBMM'ye gönderilmesinin ardından sürücü belgesi başvurularında olağanüstü artış oldu. 
     Milli Eğitim Bakanlığı'ndan alınan bilgiye göre, 2003 yılının Aralık ayında 206 bin 965 kişi, sürücü belgesi almak için başvuruda bulundu. Söz konusu yasa tasarısının gündeme gelmesinin ardından başvurular yoğunlaştı ve 2004 yılı Aralık ayında bu sayı 438 bin 520'ye ulaştı. 
     Sürücü belgesi almak için 2003 yılı boyunca yapılan başvuru sayısı toplam 1 milyon 88 bin 265 iken, bu sayı 2004 yılında 1 milyon 625 bin 309'a yükseldi. 
     Başvurular arasında ilk sırayı yüzde 80'le otomobil, minibüs, kamyonet ve arazi taşıtı kullanacaklar için verilen ''B'' sınıfı sürücü belgesi alırken, otobüs kullanacaklar için verilen ''E'' sınıfı sürücü belgesi de yüzde 15'le ikinci sırada yer aldı. 
     Konuyla ilgili AA muhabirine açıklama yapan trafikten sorumlu Emniyet Genel Müdür Yardımcısı ve Trafik Hizmetleri Başkanı Abdullah Bolcu, söz konusu artışın vatandaşların stajyer sürücü olmak istememelerinden kaynaklandığını söyledi. Bolcu, yasa tasarısında amaçlananın sürücü adayını 2 yıl süreyle trafiğe alıştırmak olduğunu kaydetti. 
     
     EHLİYET SAHİBİ OLMAK ZORLAŞIYOR... 
     Halen TBMM'de ilgili komisyonlarda görüşülmekte olan yasa tasarısına göre, sürücü kurslarını başarıyla tamamlayanlara stajyer sürücü belgesi düzenlenecek. Bu belge iki yıl geçerli olacak. 
     Tasarıda, stajyer sürücülük döneminde 5 kez kırmızı ışık kuralını ihlal eden, 5 kez hız sınırlarını aşan, her ne derecede olursa olsun alkollü ve uyuşturucu maddelerin etkisi altında araç kullanan, asli kusurlu olarak ölümlü veya yaralamalı trafik kazasına sebebiyet veren, 60 ceza puanını dolduran sürücülerin sürücü belgelerinin, trafik zabıtasınca geri alınarak iptal edilmesi öngörülüyor. 
     Bu kişilerin tekrar sürücü belgesine sahip olabilmeleri için yeniden sürücü kursunda eğitim almaları ve yapılan sınavlarda başarı göstererek sertifika sahibi olmaları, ayrıca psiko-teknik değerlendirme ve psikiyatri uzmanı muayenesine tabi tutularak sürücü olabileceğine dair rapor almaları zorunlu olacak. 
     
</TEXT>
</DOC>
