<DOC>
<DOCNO> 332227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy04.html </URL>
<DATE> 2005/04/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kürtçe türkü söyleyen Ağar Karadeniz'de de 'ne yapaysun'derim 
</HEADLINE>
<TEXT>

     Doğu illerindeki seçmenlerine Kürtçe veda etmesi ve Kürtçe türkü söylemesiyle dikkatleri çeken DYP Genel Başkanı Mehmet Ağar, "Bir tarafta Kürtçe merhaba derken, Karadeniz'de 'Ne yapaysun', Afyon'da 'Nitcen bakiyim' derim. Her tarafın şivesi bizim kapımızda olan bir zenginliktir" dedi. 
     Ağar, DYP il kongreleri için bulunduğu Doğu ve Güneydoğu Anadolu'daki süpriz çıkışını değerlendirdi. 
     Çocukluğunun geçtiği bölgede, kaymakam ve vali olarak da bulunduğunu, Emniyet Genel Müdürü olarak çalıştığını, ardından milletvekili olarak görev yaptığını anlatan Ağar, seçim bölgesi Elazığ'da Zaza ve Kürt yerleşimleri olduğunu kaydetti. 
     Ancak Ağar, kendisinin fazla Kürtçe bilmediğini ifade etti. Ağar, "Orada 'merhaba' derken, 'allahaısmarladık' derken, yani günlük konuşmada insanların 'iyi misin, ne var ne yok Hasta mısın, aile nasıl, başın sağolsun' gibi bazı kelimelerin dışında birşey bildiğim söz konusu değil. Ama bunlar da yetiyor. İnsanlarla bir diyalog kuruyorsunuz, sıcaklık kuruyorsunuz" dedi. 
     Bugün birçok kişiye sürpriz gelen bu konuşmaları Emniyet Genel Müdürlüğü döneminde de yaptığını söyleyen Ağar, büyük bir destek aldığını ifade etti. 
     Ağar, şunları söyledi 
     "Bundan korkarak Türkiye'yi idare edemezsiniz, yönetemezsiniz. Türkiye, kendine güvenen bir Türkiye'dir. 
     Şimdi bir tarafta Kürtçe 'merhaba' derken, ben Karadeniz'e giderim 'ne yapaysun' derim. Gideriz Afyon'a 'Nitcen bakiyim' deriz, bu böyledir. Her tarafın şivesi bizim kapımızda olan bir zengiliktir. 
     Rize'ye gittiğim zaman orada bizim balıkçılarımız var, köftecilerimiz, fasülyecilerimiz vardır. 'Ha bakayum ne yapaysun' dediğimiz vakit onun hoşuna gider. Nasılsınız, ne yapıyorsunuz demek yerine bunu diyeceksiniz. 
     Aydın'a gittiğimizde deve güreşlerine giderim. 'Gelcen mi bakayım' dersen, o hoşuna gider. Trakya'ya gidersiniz 'Nasıl be yahu işler' dersin. O da onun hoşuna gider." 
     
</TEXT>
</DOC>
