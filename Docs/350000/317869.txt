<DOC>
<DOCNO> 317869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko01.html </URL>
<DATE> 2005/02/23/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
''Yılın İşadamları'' ödüllerini aldı... 
</HEADLINE>
<TEXT>

     İş dünyası temsilcilerinin seçtiği ''Ekonomide Yılın İş İnsanları'', törenle ödüllerini aldı. 
     Ekonomist dergisinin, TOBB'un katkılarıyla düzenlediği yarışmanın ödül töreni İstanbul'da yapıldı. 
     ''Yılın İş İnsanı'', Doğuş Grubu Başkanı Ferit Şahenk seçildi. Turkcell Genel Müdürü Muzaffer Akpınar ''Yılın Profesyoneli'', TEMA Vakfı Başkanı Ali Nihat Gökyiğit ise ''Yılın Sivil Toplum Önderi'' olarak belirlendi. 
     ''Yılın Bürokratı'' ödülüne Merkez Bankası Başkanı Süreyya Serdengeçti layık görülürken, ''Yılın Erkek Girişimcisi'' Nurettin Eroğlu, ''Yılın Kadın Girişimcisi'' ise Dr. Feryal Menemenli oldu. 
     Törende konuşan Devlet Bakanı ve Başbakan Yardımcısı Abdüllatif Şener, ülkeyi güçlü yapan en önemli unsurlardan birinin nitelikli insan gücü olduğunu vurguladı. 
     İşini iyi yapan insanların ülkesinin geleceğinin aydınlık olacağına işaret eden Şener, yılın iş insanları seçilenleri kutladı. 
     
     CHURCILL'DEN ALINTI 

     Merkez Bankası Başkanı Süreyya Serdengeçti de 30 yıl yüksek enflasyonla yaşandıktan sonra enflasyonun tek hanelere ineceğini pek çok kimsenin daha önce düşünmediğini belirtti. 
     Enflasyonun yenilmesinde ''bizde olmaz, şimdi sırası değil'' gibi basma kalıp yaklaşımların bırakılmasının birinci neden olduğunu kaydeden Serdengeçti, Merkez Bankası'nın bağımsızlığının ve her şeyi açıklıkla ortaya koyan iletişim politikalarının da büyük katkısı olduğunu anlattı. 
     Serdengeçti, konuşmasında İngiliz devlet adamı Churcill'den bir alıntı da yaptı. Churcill'in, 2. Dünya Savaşı'nda İngiltere'nin savaşın başlamasından 3 yıl sonra ilk defa bir kara savaşını, meşhur çöl savaşını kazandıktan sonra çıkıp, 'Heyecanlanmayın. Bu bir son değildir. Bu, sonun başlangıcı dahi değildir. Olsa olsa başlangıcın sonudur' dediğini anımsatan Serdengeçti, ''Ben de aynı şeyi söylüyorum. Çok büyük mesafe aldık. Ama geldiğimiz yer sadece başlangıcın sonudur. Daha yapacak çok şeyimiz, gidecek çok yolumuz var'' diye konuştu. 
     Merkez Bankası Başkanı Serdengeçti, kısa vadeli düşünme alışkanlığını ve kısa vadeli politikalardan medet ummayı da bırakmak gerektiğini kaydetti. 
     TOBB Başkanı Rifat Hisarcıklıoğlu da ekonomide sağlanan başarılara işaret ederek, yapılması gerekenin, başarı hikayesini yeni bir yol kazasına yol açmadan yazmak olduğunu belirtti. 
     Rehavete kapılmamak gerektiğini kaydeden Hisarcıklıoğlu, siyasi iktidardan, istikrar ortamının devam etmesini ve kuralların herkese eşit uygulanmasını istediklerini söyledi. 
     
     80. YAŞ GÜNÜNDE ÖDÜL ALDI 

     80. yaş gününde ''Yılın Sivil Toplum Önderi'' ödülüne layık görülen Ali Nihat Gökyiğit de her yıl Yunanistan kadar bir ormanlık alanın ve 100'den fazla canlı türünün yok olduğunu belirterek, çevreyi göz ardı eden bir ekonominin insanlığa hayır getirmeyeceğine dikkati çekti. 
     Merhum babası Ayhan Şahenk'ten 10 yıl sonra aynı ödüle layık görülen Ferit Şahenk de ''37 yaşındaki gence 21 bin insan inanıyor. Bizim hikayemiz bu. İnanç, destek görmezsek bizler bir hiçiz'' dedi. 
     Doğan Medya Grubu Başkan Yardımcısı Ertuğrul Özkök de 2004'ün güzel bir yıl olarak geçirildiğini belirterek, ''Türkiye'de ekonominin iyiye gitmesi hepimizin başarısı'' diye konuştu. 
     
</TEXT>
</DOC>
