<DOC>
<DOCNO> 320357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy05.html </URL>
<DATE> 2005/03/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
CHP'li Milletvekili Muharrem Eskiyapan, partisinden istifa etti 
</HEADLINE>
<TEXT>

     Şişli Belediye Başkanı Mustafa Sarıgül'ün Mersin mitingine katıldığı gerekçesiyle Yüksek Disiplin Kurulu YDK tarafından kınama cezası ile cezalandırılan Kayseri Milletvekili Muharrem Eskiyapan CHP'den istifa etti. 
     Muharrem Eskiyapan parlamentoda düzenlediği basın toplantısında, CHP'nin 13. Olağanüstü Kurultay sürecinde ve kurultayda yaşananların, Atatürk'ün ilkeleriyle, demokrasiyle, adaletle, özgürlüklerle hiç bağdaşmayan görüntülere sahne olduğunu kaydetti. Bu olaylar ve gelişmelerin büyük umutlarla girdiği, milletvekili olduğu CHP'de Türk halkına hizmet etme olanağını ortadan kaldırdığını dile getiren Eskiyapan, bundan sonraki çabasının ise çağdaş bir sosyal yaşam ve demokratik bir siyasal yaşam çizgisinde devam edeceğini bildirdi. 
     Eskiyapan, CHP'nin köklü, onurlu, saygın siyasal kurum kimliğiyle bağdaşmayacak bir yönetim anlayışı ile idare edildiğini belirtirken, bu anlayışın bir gereği olarak, Sarıgül'ün Mersin mitingine katılması nedeniyle hakkında kınama cezası uygulamasına gidildiğini ifade etti. Yaşamı boyunca yüzlerce başarı ödülü ve plaket aldığını, kınama cezası alacak hiç bir şey yapmadığını dile getiren Eskiyapan, "Bütün suç Sayın Sarıgül ile Mersin mitingine katılmak. Ama suç bunun neresinde Bunda kınanacak ne var 
     Kınanacak olan kişiler bugün yönetimde olan ve bazı ihalelere giren kişilerdir" dedi. 
     Eskiyapan, hiç bir yeni oluşum içinde yer almayacağını, çalışmalarını bağımsız milletvekili olarak sürdüreceğini kaydetti. 
     
     ''HİÇBİR OLUŞUM İÇİNDE DEĞİLİM'' 

     Milletvekilliği görevini bağımsız olarak sürdüreceğini bildiren Eskiyapan, bir soru üzerine ''Hiçbir oluşum içinde yer almadığını'' söyledi. Eskiyapan, ''Ne bir parti kurulması, ne de istifa eden diğer arkadaşlarla ilgim var. Yapabildiğim kadar milletvekilliğini bağımsız olarak sürdüreceğim'' diye konuştu. 
     
     SARIGÜL'E ŞART 

     CHP'nin değişime ihtiyacı bulunduğunu düşündüğü için Şişli Belediye Başkanı Mustafa Sarıgül'ün genel başkan adaylığını desteklediğini bildiren Eskiyapan, ancak yöneltilen suçlamalara gerekli yanıtlar verilmediği için rahatsız olduğunu söyledi. Eskiyapan, bu nedenle bundan sonra Sarıgül'e vereceği desteği ''Yargıdan alınacak beyaz kağıt'' şartına bağladığını kaydetti. Sarıgül'ün bu kağıdı alacağına inandığını da ifade eden Eskiyapan, ''Suçlayanlara gerekli cevap böylece verilecektir'' diyerek konuşmasını tamamladı. 
     "Eskiyapan'ın istifasından sonra TBMM'deki sandalye dağılımı şöyle 
     

AK Parti 363 CHP 169 DYP 6 HYP 1 Bağımsız 10 Boş 1      
</TEXT>
</DOC>
