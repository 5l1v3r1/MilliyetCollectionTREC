<DOC>
<DOCNO> 319259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko24.html </URL>
<DATE> 2005/02/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
HSBC'nin karı 17.6 milyar dolara ulaştı... 
</HEADLINE>
<TEXT>

     Piyasa değeri açısından Avrupa'nın en büyük bankası olan İngiliz HSBC'nın, 2004 yılı vergi öncesi karı, bir önceki yıla göre yüzde 37 artışla 17.6 milyar dolara ulaştı. 
     HSBC'den yapılan açıklamaya göre, 4.5 milyar dolar vergi ödeyecek bankanın net karı ise 13.1 milyar dolar oldu. 
     Geçen yıl 31 milyar dolarlık faiz geliri elde eden bankanın 31 Aralık 2004 itibariyle toplam aktifleri ise yüzde 23 artışla 1 trilyon 277 milyar dolar olarak gerçekleşti. 
     Faaliyet gösterdiği bölgeler arasında en yüksek kar artışlarını Avrupa ve Kuzey Amerika'da gerçekleştiren HSBC, ismini aldığı Hong Kong'da da 4.75 milyar dolar gibi hatırı sayılır bir kar rakamına ulaştı. 
     HSBC Başkanı John Bond, 2004 yılını ''banka açısından iyi bir yıl'' olarak değerlendirerek, pazara girmelerinin üzerinden 5 yıl bile geçmeyen Türkiye, Meksika, Bermuda ve Malta'dan 1.1 milyar doların üzerinde vergi öncesi kar elde etmelerini bankanın başarısına örnek olarak gösterdi. 
     Bond, büyüme potansiyeli gördükleri pazarları ise Çin, Brezilya, Hindistan, Meksika, Güney Kore, Türkiye ve Orta Doğu olarak sıraladı. 
     
</TEXT>
</DOC>
