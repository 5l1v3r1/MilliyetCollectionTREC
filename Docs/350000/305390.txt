<DOC>
<DOCNO> 305390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun35.html </URL>
<DATE> 2005/01/11/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Türkiye Leyla Zana ile AİHM'de dostane çözüme gitti 
</HEADLINE>
<TEXT>

     Rahmi Gündüz bildiriyor 

      Avrupa İnsan Hakları Mahkemesi'nde AİHM , Leyla Zana ve arkadaşlarının ifade özgürlüğü ve adil yargılanma haklarının ihlal edildiği gerekçesiyle yaptığı başvuruda, Türkiye ''dostane çözüm''e gitti. 
     Anayasa Mahkemesi tarafından kapatılan DEP'in eski milletvekili Leyla Zana ile HADEP'in eski Siirt İl Başkanı Veysel Turhan ve yine aynı partinin Genel Sekreteri Hamid Geylani'nin AİHM'ye yaptığı şikayet başvurusuyla ilgili olarak ''dostane çözüm''e giden Türkiye, Zana'ya mahkeme masrafları dahil 9 bin euro, Turhan ve Geylani'ye ise 7'şer bin euro maddi tazminat ve toplam 1500 euro mahkeme masrafı ödeyecek. 
     Zana ve arkadaşları, HADEP'in aylık dergisinde, 1997 Ocak ayında çıkan bir makalede ve bildiride bölücülük propagandası yaptıkları gerekçesiyle 1 yıl 4 ay hapis ve para cezasına çarptırılmalarını gerekçe göstererek, 1999 yılında AİHM'ye şikayet başvurusunda bulunmuşlardı. 
     Leyla Zana, aynı davada din, ırk ve sosyal sınıf temelinde halklar arasında kin ve düşmanlığı tahrik ettiği gerekçesiyle de ayrıca 2 yıl hapis ve para cezasına çarptırılmıştı. 
     Şikayet başvurusunda bulunanlar, Avrupa İnsan Hakları Sözleşmesi'nin AİHS ifade özgürlüğüyle ilgili 10. maddesi ve adil yargılanma hakkıyla ilgili 6. maddesinin Türkiye tarafından ihlal edildiğini iddia etmişlerdi. 
     
     AİHM'DE TÜRKİYE DAVALARI 

     Bu arada, AİHM'de bugün karara bağlanan diğer 3 ayrı davada da, Türkiye'nin insan hakları ihlalinde bulunduğu görüşüne varıldı. 
     AİHM, Eren Tekin ve Nimet Taştan'ın Türkiye aleyhine yaptıkları şikayet başvurusunda AİHS'nin adil yargılanma hakkının ihlal edildiği görüşüne vardı. Maddi tazminat cezasına gerek görmeyen mahkeme, bununla birlikte Türkiye'nin başvuruda bulunanlara toplam 1000 euro mahkeme masrafı ödemesini kararlaştırdı. 
     ''Molin'' şirketinin Türkiye aleyhine yaptığı şikayet başvurusunda da AİHM, adil yargılanma hakkının ihlal edildiğine hükmetti ve Türkiye'nin şikayet başvurusunda bulunan şirkete 5800 euro maddi tazminat cezası ödemesini kararlaştırdı. 
     AİHM, Atilla Halis'in yaptığı şikayet başvurusunda da AİHS'nin ifade özgürlüğüyle ilgili 10 ve adil yargılanma hakkıyla ilgili 6. maddesinin ihlal edildiğini bildirdi. Türkiye, karar gereği Halis'e mahkeme masrafları dahil 3375 euro maddi tazminat ödeyecek. 
     
</TEXT>
</DOC>
