<DOC>
<DOCNO> 324783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy07.html </URL>
<DATE> 2005/03/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ermeni lobisine karşı TSK bandosu 
</HEADLINE>
<TEXT>

     ABDULLAH KARAKUŞ Ankara 

Türk - Amerikan Dernekleri Federasyonu Başkanı Ata Erim, Başbakan Recep Tayyip Erdoğan ve Genelkurmay 2. Başkanı Orgeneral İlker Başbuğ'dan bu yıl ABD'de yapılacak Türk Günü Yürüyüşü ile ilgili destek istedi. Lobilere karşı gövde gösterisi yapmak için Türk Silahlı Kuvvetleri TSK ve Harp Okulları Bandosu ABD'ye gönderiliyor. 
     ABD ile ilişkilerin yara aldığı ve Ermeni lobisinin de bu sene çok kuvvetli propaganda yapacağı üzerinde duran Erim, Erdoğan'ı yürüyüşe katılmaya çağırdı. Mayıs sonunda ABD'ye gitmeyi planlayan Erdoğan tarihler uyarsa 21 Mayıs'taki yürüyüşe katılabileceğini belirtirken, Başbuğ da yürüyüş için TSK bandosunun gönderileceğini söyledi. 
     
     Erdoğan Lobi yapın 
     ABD'de lobi faliyetlerinin önemli olduğu üzerinde duran Erdoğan, hükümetlerarası ilişkinin iyi olduğunu ancak halklararası diyalogun artırılmasına gerek olduğunu vurguladı. Erdoğan, Erim'e "Size elimizden gelen desteği vereceğiz. Sizin de orada iyi lobi yapmanız gerekir" dedi. Erim de ABD ile dostluğun yara aldığı üzerinde durarak hükümetten kültürel destek istedi. Her iki tarafın bu dostluğa ihtiyacı olduğunu belirten Erdoğan, "Her ne kadar basında bu dostluk azalıyormuş gibi görünsede hakikatta böyle bir şey yok" dedi. Ermeni tartışmalarına da değinen Erdoğan, "Arşivleri açtık, hazırız. Her iki tarafın tarihçileri bir araya gelmeli. Artık bu konu tarafsız çevrelerin de nezaretinde açıklığa kavuşturulmalı" dedi. 
     
     Başbuğ'a ziyaret 
     Erim, Başbuğ'u da ziyaret ettiklerini belirterek, TSK Bandosu'nun yürüyüşe katılmasını rica ettiklerini ve olumlu yanıt aldıklarını söyledi. Son zamanlarda Ermeni diasporasının ABD Kongresi'ne dönük daha aktif lobi faaliyeti yürütmeye başladığını anımsatan Erim, gelecek dönemde ABD Kongresi'ne Ermeni soykırımı iddiaları ile ilgili yeni önergeler getirmeyi planladıklarını kaydetti. Erim, "Buna karşın biz de yürüyüşün daha görkemli olmasını istiyoruz" dedi. Yürüyüşe Türkiye'deki Ermeni Patriğini, Hahambaşı'nı ve Süryani Metropoliti'ni de davet edeceklerini belirten Erim, sanatçılardan Sertap Erener ve Mustafa Sandal'ın katılmasını istediklerini vurguladı. 
     
</TEXT>
</DOC>
