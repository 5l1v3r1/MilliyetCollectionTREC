<DOC>
<DOCNO> 317006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur10.html </URL>
<DATE> 2005/02/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
'Kaçan topa neden vurdun' deyip bıçakladı 
</HEADLINE>
<TEXT>

     Hilmi DUYAR- Coşkun YAMAN DHA 

      BALIKESİR'de 13 yaşındaki iki ilköğretim okulu öğrencisi arasında topa vurma' nedeniyle çıkan kavgada bir öğrenci bıçakla ağır yaralandı. Karından bıçak darbesi alan S.K. tedaviye alındı. Bıçaklayan İ.Ö. kaçtı. 
     Çocukların kanlı biten kavgası dün saat 18.00 sıralarında. Kayabey Mahallesi, Kayabey İlköğretim Okulu önünde meydana geldi. Karesi İlköğretim Okulu 7'nci sınıf öğrencisi S.K., okuldan çıktıktan sonra, Kayabey İlköğretim Okulu'nda öğrenim gören ikiz kızkardeşleri C. ve T.'yi almak için okul önünde beklemeye başladı. Bu sırada okul bahçesinde oynayan öğrencilerden birinin vurduğu top dışırı çıktı. S.K., önüne düşen topa vurdu. 
     Kaçan topun peşinden gelen Kayabey İlköğretim Okulu 7'nci sınıf öğrencisi İ.Ö. "Topa neden vurdun'' diyerek S.K.'yla tartıştı. Kavgaya dönüşen tartışmada İ.Ö. yanında taşıdığı bıçakla, S.K.'yı karnından yaraladı. Kanlar içinde kalan küçük çocuk, yardıma koşan çevre sakinleri tarafından kaldırıldığı Atatürk Devlet Hastanesi'nde ameliyata alındı. Olay anındaki panikten yararlanan İ.Ö. ise kayıplara karıştı 
     
     ANNE BABA ÖLDÜ ÖLDÜ DİRİLDİ 
     Küçük çocuğun anne ve babası Necla- Basri K. ve yakınları ameliyathane önünde sıkıntılı dakikalar yaşadı. Kayacan ailesi S.K.'nın yaklaşık 2.5 saat süren ameliyattan çıkmasıyla derin bir nefes aldı. S.K. Çocuk Servisi ve Çocuk Cerrahisi Bölümü'ne alındı. 
     
     KRİTİK AŞAMADA 
     Ameliyatı yapan Op. Dr. Murat Sabri Yılmaz, "Çocuğun genel durumu iyi. Ancak hayati tehlikesi sürüyor. Ağır bir travma geçirdiği için bitkin. Zaman zaman uyuyup, uyanıyor. Kendisini takip ediyoruz'' dedi. 
     
     İ.Ö. HALA KAYIP 
     Öte yandan polis, kaçan İ.Ö.'yü arama çalışmalarından sonuç alamadı. Gece boyunca İ.Ö.'yü arayan polis bir türlü ulaşamadı. Arama çalışmaları bugün de sürüyor. İ.Ö.'nün parçalanmış ve sorunlu bir ailesi olduğu, bir ağabeyinin halen cezaevinde olduğu ileri sürüldü. 
     
     TV DİZİLERİ OLUMSUZ ETKİLİYOR 
     Psikiyatrist Dr. Bekir Ceylan, "Kurtlar Vadisi gibi televizyon dizileri ne yazık ki gençlerde ve çocuklarda davranış bozuklukları meydana getirmektedir. Vurdulu- kırdılı filmler özellikle boşanmış, sorunlu ailelerin çocuklarını etkilemektedir. Medyanın bu tür yayınları toplumda şiddet unsurlarını yaymaktadır. Gençlik öfke patlamasını yakınlarından, arkadaşlarından çıkarmaktadır ve duruma göre vurma, kırma, bıçaklama olayları yaşanmaktadır. Bu tür suç işleyen çocukların ailelerinden alınıp, koruyucu ailelere verilmesi topluma kazandırılması gerekiyor'' dedi. 
     
</TEXT>
</DOC>
