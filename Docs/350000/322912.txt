<DOC>
<DOCNO> 322912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy21.html </URL>
<DATE> 2005/03/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Türkiye'nin erken seçimle uğraşacak zamanı ve lüksü yok 
</HEADLINE>
<TEXT>

     Devlet Bakanı Kürşad Tüzmen, ''Türkiye'nin, erken seçimle uğraşacak zamanı ve lüksü yok'' dedi. 
     Sarıkamış Kar Festivali'ne katılmak üzere Kars'a gelen Tüzmen, Vali Nevzat Turhan'ı makamında ziyaret etti. 
     Gazetecilerin sorularını yanıtlayan Tüzmen, erken seçim olup olmayacağı yönündeki bir soruya, ''Türkiye'nin gündeminde erken seçim diye bir konunun olmadığı'' şeklinde yanıt verdi. 
     Türkiye'nin, erken seçimle uğraşacak zamanı ve lüksünün olmadığını ifade eden Tüzmen, ''Millet bize hizmet platformu verdi. Biz de bu platformu değerlendirerek, en iyi şekilde hizmet etmeye gayret ediyoruz'' dedi. 
     Sınır ticareti konusuna değinen Tüzmen, bu ticareti artırmaya çalıştıklarını ifade etti. 
     Türkiye'de, daha önce yüzde 3 oranında olan sınır ticaretinin yüzde 30'lara kadar çıktığını anlatan Tüzmen, bu oranı daha fazla yükseltmeyi hedeflediklerini kaydetti. 
     Ülkenin gelir alanlarını genişletmeye çalıştıklarını vurgulayan Tüzmen, bu alanların başında turizmin geldiğini kaydetti. 
     Bu arada, Kars'taki göç konusuna değinen Tüzmen, göçü durdurabilmek için sanayileşmeye ağırlık vereceklerini anlattı. 
     
</TEXT>
</DOC>
