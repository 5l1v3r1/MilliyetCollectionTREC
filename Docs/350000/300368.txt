<DOC>
<DOCNO> 300368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonyas13.html </URL>
<DATE> 2004/12/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Carmen Electra plajlara dönüyor... 
</HEADLINE>
<TEXT>

     ''Sahil Güvenlik-Baywatch'' dizisiyle şöhrete kavuşan Carmen Electra'nın plajlara hasreti sona eriyor. Ünlü yıldız, konusu California plajlarında geçen ''Summerland'' adlı dizi için imzayı attı. 
     Internetteki ''imdb'' sitesinin haberine göre, ''Sahil Güvenlik'' beyazperdeye aktarılmaya hazırlanırken, Electra başka bir plaj dizisinde boy gösterecek. 
     İlgiyle izlenen ''Summerland'' adlı dizide başından kötü boşanma geçmiş güzel bir kadını canlandıracak Electra, gelecek ay kamera karşısına geçecek. 
     Yeniden bir plaj dizisinde rol almanın kendisini mutlu ettiğini dile getiren Electra, ''Kötü kız olmak beni çok eğlendiriyor. Çok eğlenceli bir deneyim olacak'' dedi. 
     Canlandıracağı karakterin her yönüyle ''kötü'' olmadığının da altını çizen Electra, ''Aslında bu aynı zamanda çok da duygusal bir karakter. Ama eğer çok duygusal olursanız insanlar sizi kolay üzebiliyor. Bu yüzden arada bir kalkan olması gerekiyor. Bence bu da insanların kötü kızlar olmasına neden oluyor'' şeklinde ilgi çekici sözlerle hayat vereceği karakterin davranış tarzını irdeledi. 
     Carmen Electra'nın ''Getting Played'' ve ''Dirty Love'' adlı iki ayrı proje için de sözleşmesi bulunuyor. 
     
</TEXT>
</DOC>
