<DOC>
<DOCNO> 333317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko23.html </URL>
<DATE> 2005/04/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Talih Kuşu"ndan savunma sanayiine büyük destek... 
</HEADLINE>
<TEXT>

     Maliye Bakanı Kemal Unakıtan, Milli Piyango İdaresi'nin, son 3 yılda savunma sanayiine 633 milyon YTL kaynak aktardığını bildirdi. 
     Milli Piyango'nun 2004 yılı karından, Savunma Sanayii Destekleme Fonu'na verilecek 248.3 milyon YTL'lik katkı payına ilişkin çek, Maliye Bakanlığı'nda düzenlenen bir törenle, Maliye Bakanı Kemal Unakıtan tarafından, Milli Savunma Bakanı MSB Vecdi Gönül'e takdim edildi. 
     Bakan Unakıtan, törende yaptığı konuşmada, Milli Piyango İdaresi'nin 2004 yılında 1.3 milyar YTL hasılat elde ettiğini ve dönem net karının da 261 milyon YTL olduğunu söyledi. 
     Elde edilen karın yüzde 95'inin Savunma Sanayii Destekleme Fonu'na, yüzde 5'inin de Olimpiyat Oyunları Fonu'na aktarıldığını kaydeden Unakıtan şöyle devam etti 
     ''Ülkemizin savunmasına katkı sağlamak üzere 2004 yılında savunma sanayimize aktaracağımız tutar, 248.3 milyon YTL'ye ulaşmıştır. Bakanlık olarak bütçeden aktarılan kaynakların yanı sıra ülke savunmasına sağladığımız bu önemli katkıdan dolayı büyük bir mutluluk ve gurur duyuyoruz. Son 3 yılda savunma sanayine 633 milyon YTL kaynak sağlanmıştır. Savunma sanayiine, Milli Piyango İdaresi'nce aktarılan bu kaynaklar, özelleştirme sonrasında da devam edecektir. Bu konudaki gerekli yasal düzenlemelere, Milli Piyango İdaresi'nin yeniden yapılanması ile ilgili kanun tasarısında yer verilmiştir'' 
     
     HAZİNE'YE DE 326 MİLYON YTL KATKI 
     Maliye Bakanı Unakıtan, Milli Piyango İdaresi'nin savunma sanayiine yapmış olduğu kaynak aktarımının yanı sıra 2004 yılında devlete de vergi olarak 326 milyon YTL katkı sağladığını ifade etti. 
     Bunun 154 milyon YTL'sini KDV, 16 milyon YTL'sini Gelir ve Damga Vergisi, 126 milyon YTL'sinin de şans oyunları olarak tahsil edildiğini belirten Unakıtan, idarenin 15 bine yakın bayisine de doğrudan iş imkanı sağladığını vurguladı. 
     2004 yılında bayilere yaklaşık 100 milyon YTL ödemede bulunulduğunu anlatan Unakıtan, böylece bayilerin kişi başına yılda ortalama 7 bin YTL kazanç elde ettiklerini söyledi. Asgari ücretin 350 YTL olduğu göz önüne alındığında, bayilere aktarılan kaynağın öneminin daha iyi anlaşılacağını dile getiren Unakıtan, idarenin eğitime de önemli katkıları olduğunu ifade etti. 
     Maliye Bakanı, Milli Piyango'nun bugüne kadar 18'i lise olmak üzere toplam 27 öğrenci yurdu ve eğitim merkezi yapımını gerçekleştirdiğini sözlerine ekledi. 
     
     MSB BAKANI GÖNÜL 
     Milli Savunma Bakanı Vecdi Gönül, Savunma Sanayii Müsteşarlığı'nın modern savunma sanayinin geliştirilmesi ve Türk Silahlı Kuvvetleri'nin TSK modernizasyonunu sağlaması amacı ile 1985 yılında kurulduğunu hatırlatarak, Müsteşarlığın görevlerini ve projelerini anlattı. 
     Savunma Sanayii Destekleme Fonu'nun 1986-2004 yılları arasında toplam 14.8 milyar dolar gelir elde ettiğini belirten Gönül, aynı zamanda Milli Piyango İdaresi Genel Müdürlüğü tarafından, bu fona 1.1 milyar dolar civarında gelir aktarıldığını söyledi. 
     Gönül, Milli Piyango İdaresi'nden aktarılan gelirin, Savunma Sanayii Destekleme Fonu'na akaryakıt ve alkollü tüketim mamullerinden alınan payların ortadan kalkması ile öneminin arttığını belirterek, 2004 yılında, Savunma Sanayii Destekleme Fonu'nun geliri içinde, Milli Piyango İdaresi'nden alınan payın yüzde 14 gibi bir orana ulaştığını kaydetti. 
     Gönül, Savunma Sanayii Destekleme Fonu'nun, 10 Aralık 2003 tarihinde de Kamu Mali Yönetimi ve Kontrolü Kanunu kapsamına dahil edildiğini ifade etti. 
     Milli Piyango İdaresi'nin özelleştirilmesi çalışmalarının devam ettiğinin bilindiğini vurgulayan Gönül, ''savunma sanayiine sağladığı önemli katkı dikkate alındığında, özelleştirme çalışmalarında Savunma Sanayii Destekleme Fonu payının korunması hususunda gerekli hassasiyetin gösterilmekte olduğunu biliyoruz'' dedi. 
     
     ÇEKİN VERİLMESİ 
     Konuşmaların ardından Maliye Bakanı Kemal Unakıtan, MSB Bakanı Vecdi Gönül'e 248.3 milyon YTL'lik çeki verdi. 
     Maliye Bakanı çeki verirken gülerek ''Maliye Bakanlığı'nda almak normal, vermek anormaldir. Maliye Bakanlığı madem veriyor, bari tören yapalım dedik. Çünkü görülmüş bir şey değil'' dedi. 
     Bu arada Maliye Bakanı Unakıtan, gazetecilerin çekin üzerindeki rakamın YTL olarak yazılmadığını belirtmeleri üzerine ''arkadaşlar 2004 yılına ait olduğu için lira yazmışlar, herhalde biraz çok görülsün diye'' dedi. 
     Bakan Gönül'ün paranın her kuruşunun ihtimamla ait olduğu yere sarf olunacağını belirtmesi üzerine Unakıtan ''ondan eminiz'' yanıtını verdi. Bunun üzerine Vecdi Gönül gülerek, ''parayı bu sabah çektiler, haberiniz olsun. Maliye vazgeçer, ne olur ne olmaz'' diye konuştu. 
     
</TEXT>
</DOC>
