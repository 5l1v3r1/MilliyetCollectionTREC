<DOC>
<DOCNO> 321675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/guncel/gun06.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Roche'ta 10'ar yıl istemi 
</HEADLINE>
<TEXT>


Operasyonda sorgulanan 17 sanık hakkında ağır hapis cezası istemiyle dava açıldı. Sanıklar arasında eski Roche Genel Müdürü Yöneyman da bulunuyor 

MUSA KESLER İstanbul 

SSK'ye fahiş fiyatla ilaç alımına ilişkin soruşturma tamamlandı. İstanbul Başsavcılığı, eski Roche Müstahzarları Sanayi A.Ş. Genel Müdürü Faruk Yöneyman'ın da aralarında bulunduğu 17 sanık hakkında, 10 yıl 9'ar ay ağır hapis istemiyle dava açtı. 
Savcı Nazmi Okumuş'un hazırladığı iddianamede, tutuklu sanıklar SSK İlaç ve Eczacılık Daire Başkanı Hülya Özdemir ve eski SSK Sağlık İşleri Genel Müdürü Prof. Dr. Orhan Canbolat'ın "çıkar amaçlı suç örgütü kurmak ve yönetmek", "görevi kötüye kullanmak" ve "ihaleye fesat karıştırmak" suçlarından 4 yıl 4 ay ile 10 yıl 9'ar ay arasında ağır hapis cezasına çarptırılmaları istendi. 
Yöneyman'ın ise "çıkar amaçlı suç örgütüne üye olmak" ve "ihaleye fesat karıştırmak" suçlarından 2 yıl 4 aydan 5 yıl 9 aya kadar hapisle cezalandırılmasının öngörüldüğü iddianamede, Roche firmasının eski çalışanı Veysi Mungan hakkında da "çıkar amaçlı suç örgütüne üye olmak"tan 2 - 4 yıl ağır hapis cezası talep edildi. 
İddianamede tutuksuz sanıklar Servet Rüştü Karahan, Sait Ersoy, Nazmi Güreyüpoğlu, Gülşen Terakye, İhsan Yenerkaya, Reha İnci Koyuncu, Azmi Arslan, Nazmi Celal Güler, Gökhan Demir, Ümit Ceylan, Tahir Ünsal, Ahmet Sarıbay, Burat Mehmet Sarıbay'ın ise "çıkar amaçlı suç örgütüne üye olmak", "görevi kötüye kullanmak" ve "ihaleye fesat karıştırmak"tan 3 yıl 4'er aydan 8 yıl 9'ar aya kadar hapis cezalarına çarptırılmaları öngörüldü. 


</TEXT>
</DOC>
