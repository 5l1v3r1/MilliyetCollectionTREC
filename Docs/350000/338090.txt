<DOC>
<DOCNO> 338090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko21.html </URL>
<DATE> 2005/04/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Madencilikte patlama yaşanıyor... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, madencilik sektöründe patlama yaşandığını vurgularken, son bir ay içinde 4 bin 744 adet maden arama ruhsatı başvurusu yapıldığını, bu rakamın sevindirici olduğunu söyledi. 
     Bakan Güler'in verdiği bilgiye göre, Maden Kanunu'nun uygulanmasına ilişkin esasları belirleyen Maden Kanunu Uygulama Yönetmeliği'nin yürürlüğe girmesiyle birlikte, madencilik sektörü hareketlendi. 
     Son bir ay içinde, Enerji ve Tabii Kaynaklar Bakanlığı Maden İşleri Genel Müdürlüğü'ne, toplam 4 bin 744 adet maden arama ruhsatı müracaatı yapıldı. 
     Yapılan müracaatlar, yönetmelik gereğince aynı gün değerlendirilerek, sonuçları Genel mÜdürlüğün ''Migem.gov.tr'' web sayfasında yayınlanmaya başlandı. 
     Bakan Güler, veriler ışığında sektördeki canlanmayı değerlendirirken, hak kazanan müracaat sahiplerinin, bir gün içinde ruhsatlarını alabildiklerini, bin 488 yeni sahanın daha, 31 mayıs 2005 tarihinde ihale edileceğini bildirdi. 
     Bakan Güler, ihaleye hazırlık safhası tamamlanan 2 bin 700 adet sahanın daha on gün içinde ilan edilerek ihaleye açılacağını, ayrıca ilan edilmek üzere işlemleri devam eden 14 bin 177 adet sahanın da, 2005 yılı içinde ihale edileceğini açıkladı. Geçtiğimiz dönemlerde, ihale edilecek sahaların bilgi dökümlerinin ücret karşılığında verildiğini, artık söz konusu bilgilerin Maden İşleri Genel Müdürlüğü web sayfasında ücretsiz olarak yayınlanmaya başlandığını kaydeden Bakan Güler, madencilik sektörünün GSMH içindeki payının 2003 yılında 2 milyar 580 milyon dolar iken, 2004 yılında 3 milyar 820 milyon dolara çıktığını söyledi. 
     Bakan Güler'in verdiği bilgiye göre, maden ihracatı 2003 yılında 841 milyon dolar iken 2004 yılında bir milyar 208 milyon dolara, mermer ihracatı da, 2003 yılında 403 milyon dolar iken 2004 yılında 626 milyon dolara çıktı. 
     2005 yılı Ocak-Mart döneminde maden ihracatı yüzde 40.16'lık artışla 320 milyon dolara ulaşırken, bu dönemdeki mermer ihracatı da, yüzde 59 artış göstererek 161 milyon dolar olarak gerçekleşti. 
     Bakan Güler 2010 yılındaki hedefin ise madencilik sektörü için 10- 12 milyar dolar, ihracat gelirinde ise 5-6 milyar dolar olduğunu kaydetti. 
     
</TEXT>
</DOC>
