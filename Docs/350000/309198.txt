<DOC>
<DOCNO> 309198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko33.html </URL>
<DATE> 2005/01/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Niksar Ayvaz Suyu Fabrikası faaliyetini durdurdu 
</HEADLINE>
<TEXT>

     Tokat'ın Niksar İlçesi'ndeki Niksar Ayvaz Suyu Fabrikası'nın faaliyetinin durdurulduğu, çalışanların ise iş sözleşmelerinin fesh edileceği bildirildi. 
     Çalışanlara ve ilgililere yazılı bir açıklama gönderen Niksar Ayvaz Suyu Yönetim Kurulu Başkanı Durmuş Yatmaz, fabrikanın faaliyetinin durdurulduğunu belirterek, çalışanların iş sözleşmelerinin de fesh edileceğini bildirdi. 
     Yatmaz, şunları kaydetti 
     "Şirketimiz, Niksar Belediyesi'ne ödemekte olduğu yüksek kira, maddi imkansızlıkların getirdiği hammadde temininde zorluklar, toplu iş sözleşmesinin getirdiği ilave maddi yük ve yüksek maliyetler nedeniyle ve ürünlerimizin pazar kaybı gibi çeşitli sorunlar dolayısıyla büyük bir ekonomik çıkmaza girmiştir. Bu doğrultuda iş sözleşmeleri fesh edilecektir. Tüm tazminat ve hakedişler süreç içerisinde ödenecektir. Ekonomik sıkıntımızı hafifletmek ve kaynak yaratmak için yaptığımız arayışların olumlu sonuç vermemesi karşısında çalışanlarımızı mağdur etmemek için işyerimizin faaliyetini durdurma kararını vermiş bulunmaktayız." Su sektöründe önemli bir pazar payına sahip olan 'Niksar Ayvaz Suyu', 2002 yılında da 1 sene süreyle, su içindeki arsenik miktarının fazla çıkması nedeniyle kapatılmıştı. 
     Üretimin tekrar yapılabilmesi için gerekli tesisin kurulmasının ardından yeniden faaliyete geçen Niksar Ayvaz Suyu, 37 yıldır faaliyet gösterdiği Niksar İlçesi'nde üretim yapıyordu. 
     
</TEXT>
</DOC>
