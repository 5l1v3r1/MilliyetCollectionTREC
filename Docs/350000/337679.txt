<DOC>
<DOCNO> 337679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun03.html </URL>
<DATE> 2005/04/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Papa 16’ncı Benedictus AB Hıristiyan köklerini anımsamalı 
</HEADLINE>
<TEXT>

     Saadet ORUÇ PARİS, DHA 

      PAPA seçilmeden önce Türkiye’nin Avrupa Birliği üyeliğine karşı olduğu ve AB’nin köklerinin Hıristiyanlıkta yattığı yönündeki mesajlarıyla gündeme gelen Papa 16’ncı Benedictus, bugün Vatikan’daki hitabında benzer mesajlar verdi. 
     Vatikan’da San Pietro Meydanı’nda 15 binden fazla dinleyici karşısına çıkan 16’ncı Benedictus, AB’ye kültür ve medeniyetindeki Hıristiyan köklerini anımsama çağrısı yaptı. Vatikan, Papa 2’nci Jean Paul döneminden bu yana, yeni AB anayasasında Hıristiyanlığa atıf olmamasından şikayetçiydi. Yeni Papa, bu görevine seçilmeden önce de tartışmaya katılmış ve Türkiye’nin AB üyeliğinin inanılmaz bir hata olacağını açıklamıştı. 
     
     DİNDAR FRANSIZ KATOLİKLER ’EVET’ YANLISI 
     Öte yandan, Fransa’da yayınlanan La Croix gazetesi, Fransızların AB Anayasası konusundaki ilginç bir çelişkisine yer verdi. Gazetedeki ankete göre, Fransa’da dininin gereklerini yerine getiren Katolik Fransızlar AB Anayasası’na ’Evet’ diyecek. Gazete, Hayır’cıların ağır bastığı Fransa’daki bu durumun nedenleriyle ilgili yorum yapmazken, "Fransa’daki genel sonucun aksine, sıkı Katolikler ’Evet’ yanlısı diye yazdı. 
     
</TEXT>
</DOC>
