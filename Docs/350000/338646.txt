<DOC>
<DOCNO> 338646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sondun14.html </URL>
<DATE> 2005/05/01/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Erdoğan İsrail'de soykırım müzesini gezdi En akıl almaz suç 
</HEADLINE>
<TEXT>

     Başbakan Recep Tayyip Erdoğan, ''soykırımın insanlığa karşı işlenmiş en akıl almaz suç olduğunu ve insanlığın bir daha benzer bir olayla karşı karşıya kalmaması gerektiğini'' belirtti. 
     İsrail'de temaslarını sürdüren Başbakan Erdoğan, eşi Emine Erdoğan ve beraberindeki bakanlarla birlikte yeni açılan Yad Vaşem Soykırım Müzesi'ni gezdi. Erdoğan'a Müze Müdürü Avner Şalev tarafından, soykırım tarihi, müzedeki resimler ve videolarla ilgili bilgi verildi. 
     Erdoğan ve beraberindekiler, müzenin isimler salonunu gezdi, ardından anma salonuna girdiler. Anma salonuna başı açık giren Erdoğan, İkinci Dünya Savaşı sırasında 6 milyon Yahudi'nin anısına sembolik olarak yanık tutulan ateşi canlandırdı, çelenk koydu ve haham tarafından okunan rahmet duası eşliğinde saygı duruşunda bulundu. 
     Anma salonunun girişinde Milli Savunma Bakanı Vecdi Gönül bir cami takkesini, Sanayi ve Ticaret Bakanı Ali Coşkun ise bir bereyi kısa süreliğine taktılar. 
     Daha sonra çocuklar için yapılan anıtın önünde defteri imzalayan Başbakan Erdoğan, ''Soykırım insanlığa karşı işlenmiş en akıl almaz suçtur, insanlık bir daha benzer bir olayla karşı karşıya kalmamalı. Türk milleti yüzyıllardır barış, sevgi, anlayış içinde yaşadığı Yahudi halkıyla dostane ilişkilerini geçmişte olduğu gibi gelecekte de sürdürecektir. Irkçılığa ödün vermek gibi bir anlayışa asla sahip olamayız. Aksine mücadele kararlılığımız vardır. İnsanlık tarihinin acı hatıralarını gözler önüne seren bu mekanda, kadın-erkek, genç-yaşlı binlerce soykırım kurbanının anısı önünde Türk milleti ve şahsım adına ihtiramda bulunuyorum'' ifadelerini kullandı. 
     Başbakan Erdoğan, daha sonra İsrail Başbakan Yardımcıları Ehud Olmert ve Şimon Peres ile ana muhalefet Şinui partisinin lideri Tommy Jozef Lapid ile görtüşmek üzere King David oteline hareket etti. 
     
</TEXT>
</DOC>
