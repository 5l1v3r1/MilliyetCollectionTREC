<DOC>
<DOCNO> 325810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun06.html </URL>
<DATE> 2005/03/22/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD-Nikaragua arasında füze tartışması 
</HEADLINE>
<TEXT>

     ABD ile Nikaragua arasında Managua'nın elindeki füzelerin imhası tartışma konusu olurken, Washington 2 milyon dolarlık askeri yardımı askıya alabileceği uyarısında bulundu. 
     Nikaragua Savunma Bakanı Jose Adan Guerra, ABD'nin Nikaragua'nın füzelerinin imha edilmesine yönelik talebine uyacaklarını, ancak 400 kadarını stratejik rezerv olarak muhafaza edeceklarını açıkladı. 
     ABD Savunma Bakanı Donald Rumsfeld ise, Arjantin'de yaptığı açıklamada, Nikaragua'nın füzelerini imha etmemesi halinde ABD'nin askeri yardımı donduracağı uyarısında bulundu. 
     Rumsfeld, Nikaragua Devlet Başkanı Enrique Bolanos ile Savunma Bakanı Guerra'nın füzeleri imha etme sözlerini tutacağından emin olduğunu söyledi. 
     ABD Dışişleri Bakanlığı sözcüsü Adam Ereli de, Nikaragua'ya yapılan askeri yardımın askıya alınabileceğini yineleyerek, bunun Nikaragua'nın askeri eğitim programını ve askeri alımlar için kredilerini etkileyeceğini hatırlattı. Ereli, sosyal ve ekonomik kalkınma programını kapsayan 46 milyon dolarlık yardımın ise süreceğini kaydetti. 
     Bolanos, Rumsfeld'in Kasım ayında Managua'ya yaptığı ziyaret sırasında, 1000 kadar SA-7 ve diğer uçaksavar füzeleri imha etme sözü vermişti. Ancak, Amerikan savunma yetkilileri, Küba ile 1980'li yıllarda eski Sovyetler Birliği tarafından Sandistlere verilen 2000 füzenin imhası konusunda bir gelişme olmadığı görüşünde. 
     Nikaragua hükümeti, geçen yıl 1000 kadar füzeyi imha etmişti. ABD, bu füzeleri sivil havacılık açısından tehlikeli görüyor ve teröristlerin eline geçebileceği uyarısında bulunuyor. 
     
</TEXT>
</DOC>
