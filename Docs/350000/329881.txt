<DOC>
<DOCNO> 329881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko02.html </URL>
<DATE> 2005/04/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Güneydoğu'nun yarısı çocuk... 
</HEADLINE>
<TEXT>

     Türkiye ortalamasında 15 yaş altında olanların oranı yüzde 30'u bulmazken, Güneydoğu Anadolu Bölgesi'ndeki bazı illerde bu oran yüzde 47'nin üzerine çıkıyor. 
     Devlet İstatistik Enstitüsü DİE verilerini baz alarak yapılan hesaplamalara göre, 2004 yılında 70 milyon 556 bin kişi olan kurumsal olmayan sivil nüfusun 20 milyon 650 bini, 15 yaş altında bulunuyor, dolayısıyla Türkiye'nin yüzde 29.3'ünü çocuklar oluşturuyor. 
     Buna karşılık, Türkiye'nin değişik bölgelerinde 15 yaş altında bulunan çocukların toplam nüfus içindeki payları büyük değişiklik gösteriyor. 
     
     GÜNEYDOĞU VE DOĞU İLLERİNDE DURUM 
     Nitekim, Düzey 2 sınıflamasına göre, Mardin, Batman, Şırnak, Siirt bölgesinde nüfusun yaklaşık yüzde 47.2'sini çocuklar oluşturuyor. 
     Bu oran, Van, Muş, Hakkari, Bitlis bölgesinde yüzde 45.9, Şanlıurfa, Diyarbakır bölgesinde yüzde 45.8'i buluyor. 
     Gaziantep, Adıyaman, Kilis bölgesinde çocuk sayısı yüzde 35.5 olarak ölçülüyor. 
     
     TRAKYA'DA ÇOCUK SAYISI DÜŞÜK 
     Ülkenin diğer ucunda yer alan Trakya bölgesindeki illerde ise çocuk sayısının Türkiye ortalamasının altında kaldığı görülüyor. 
     Nitekim, Balıkesir, Çanakkale bölgesinde nüfusun yüzde 20.3'ünü, Tekirdağ, Edirne, Kırklareli bölgesinde ise yüzde 20.6'sını çocuklar oluşturuyor. 
     
     BÜYÜK ŞEHİRLERDE ÇOCUK NÜFUSU 
     3 büyük şehir içinde çocuk nüfusunun en fazla olduğu il ise İstanbul olarak belirlendi. İstanbul'da nüfusun yüzde 26.9'u çocuklardan oluşurken, bu oran Ankara'da yüzde 24.5, İzmir'de ise yüzde 22.7'de kalıyor. 
     
</TEXT>
</DOC>
