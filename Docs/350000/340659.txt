<DOC>
<DOCNO> 340659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sondun12.html </URL>
<DATE> 2005/05/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kudüs Patriği İrineos'un durumu belirsiz 
</HEADLINE>
<TEXT>

     Kudüs’te, "Eski Kent" içinde kiliseye ait taşınmazları bir İsrail şirketine sattığı için aylardır tartışılan ve Kilise yönetimince görevden alınmasına karar verilen Kudüs Rum Ortodoks Kilisesi Patriği 1. İrineos’un durumu belirsizliğini koruyor. 
     Patriğin, dün akşam İsrail polisinin refakatinde kent içindeki ikametgahına döndüğü belirtiliyor. 
     Kilise yönetiminin dün 13 üyesiyle toplanarak Patrik İrineos’u görevden alması ve yerine bu hafta içinde vekaleten atama yapılacağını bildirmesinden sonra, Kilise yönetimindeki İrineos yanlılarının, görevden alınma kararını tanımadıkları ve patriğin halen görevinin başında olduğunu belirttikleri kaydediliyor. 
     Patrik yanlıları, buna gerekçe olarak, "patriğin ancak en yüksek karar alma organı olan 17 üyeli Sinod Kurul tarafından azledilebileceğini", Sinod’u da ancak patriğin toplantıya çağırabileceğini ileri sürüyor. 
     Patriğe ve uygulamalarına karşı çıkanlar ise Cuma günkü toplantıda alınan ve dün kamuoyuna açıklanan kararın resmileştiğini savunuyor. 13 imzalı kararda, Patrik 1. İrineos’un görevden alındığı belirtilmiş ve karar, Filistin lideri Mahmud Abbas’ın yanı sıra Rum Ortodoks Patrikliği’ne ve Ürdün’e de bildirilmişti. 
     Patrikhane sözcüsü Attaallah Hannah, kararın ardından, patriğin eşyalarını toplayarak Kilise’den ayrıldığını ve nereye gittiğini bilmediğini söylemişti. 
     Öte yandan, patriğin görevden alınmasına karar verenler, adının da ayinlerde okunmamasını kararlaştırdı. 
     Bu durumun, Rum Ortodoks Kilisesi’nde bir ilk olduğuna dikkat çekiliyor. 
     Öte yandan, Filistin Bakanlar Kurulu’nun konuyla ilgili soruşturmasını sürdürürken, patriğin yaptığı işlemlerin iptalini sağlamak amacıyla, Ortodoks Kilisesi avukatlarına yetki verdiği bildirildi. 
     Patrik 1. İrineos, Kiliseye ait taşınmazları bir Yahudi şirketine sattığı iddialarıyla gündeme gelmiş, ancak kendisi bu iddiaları yalanlarken, Nicolas Badiyamas adlı yardımcısının, kendisi adına söz konusu anlaşmalara imza koyduğu ortaya çıkmıştı. 
     
</TEXT>
</DOC>
