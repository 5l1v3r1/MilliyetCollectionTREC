<DOC>
<DOCNO> 334833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy26.html </URL>
<DATE> 2005/04/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gül'ün Yunanistan ziyaretine Kardak ve bayrak olayı gölgesi 
</HEADLINE>
<TEXT>

     Dışişleri Bakanı Abdullah Gül'ün, Gümülcine'de yapılacak Karadeniz Ekonomik İşbirliği Teşkilatı toplantısına katılmamasının gündemde olduğu öğrenildi. 
     Gümülcine'de yarın başlayacak olan Karadeniz Ekonomik İşbirliği Teşkilatı toplantısına katılacağını, geçen hafta Yunanistan Dışişleri Bakanı Petros Molivyatis ile görüşmesi sonrasında açıklayan Gül'ün, bu toplantıya katılmayabileceği öğrenildi. Diplomatik kaynaklardan edinilen bilgiye göre, Gül'ün yerine kimin gideceği henüz belli değil ancak Bakan Gül'ün toplantıya "mazereti" nedeniyle katılamaması bekleniyor. 
     Öte yandan Yunan tarafı, Yunanistan Dışişleri Bakanı Petros Molivyatis'in sağlık nedenleriyle toplantıya katılmayabileceğini Türk tarafına iletti. 
     Molivyatis'in Gümülcine'ye gitmemesi durumunda, Türkiye'yi de toplantıda Gül'ün yerine bir başkasının temsil etmesi planlanıyor. 
     Yunanistan Dışişleri Bakanı Molivyatis kısa bir süre önce damar ameliyatı olmuştu. Molivyatis'in bacak damarına stent takılmıştı. 
     Gül ile Molivyatis'in geçen hafta Ankara'da gerçekleştirdiği görüşmeler sonrasında Gül, Molivyatis ile Karadeniz Ekonomik İşbirliği Teşkilatı toplantısında tekrar bir araya geleceklerini ifade etmişti. Molivyatis'in Gül ile görüştüğü saatlerde, Yunanistan Sahil Güvenlik botlarıyla Türk Sahil Güvenlik botları Kardak'ta bir kez daha karşı karşıya gelmiş ve Yunanistan Kara Harp Okulu'nda Türk bayrağı yakılarak, üzerine Türkiye karşıtı çirkin sloganlar yazılmıştı. 
     
     GÜL'ÜN GİTMEMESİNİN NEDENİ MOLİVYATİS'İN RAHATSIZLIĞI 

     Dışişleri Bakanı Abdullah Gül'ün, Gümülcine'de yapılacak Karadeniz Ekonomik İşbirliği toplantısına gitmeme nedeninin, Yunanistan Dışişleri Bakanı Molivyatis'in rahatsızlığı yüzünden toplantıya katılamayacak olması olduğu bildirildi. 
     Diplomatik kaynaklardan edinilen bilgiye göre, Dışişleri Bakanı Abdullah Gül'ün, Yunanistan'ın Gümülcine şehrinde yapılacak Karadeniz Ekonomik İşbirliği toplantısına gitmeyecek olmasının, Kardak ve Yunanistan Kara Harp Okulu'nda geçen haftaki Molivyatis ziyareti sırasında yaşananlarla bir ilgisi bulunmuyor. 
     ANKA'ya bilgi veren diplomatik kaynaklar, Yunanistan Dışişleri Bakanı Petros Molivyatis'in rahatsızlığı nedeniyle, toplantıya katılamayacağını belirtirken, bu nedenle Dışişleri Bakanı Abdullah Gül'ün de toplantıya gitmemesinin gündemde olduğuna dikkat çektiler. 
     Kaynaklar, Gül'ün yerine bir başka bakanın gitmesinin planlandığını ise bir kez daha teyit ettiler. 
     
</TEXT>
</DOC>
