<DOC>
<DOCNO> 329677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonsiy15.html </URL>
<DATE> 2005/04/02/ </DATE>
<TIME> 18.38 </TIME>
<AUTHOR>  </AUTHOR>
<HEADLINE>
CHP'de parti meclisi toplantısı yapıldı 
</HEADLINE>
<TEXT>

     CHP Parti Meclisi PM toplantısında, Merkez Yönetim Kurulu MYK kararıyla görevden alınan ya da tüzükte öngörülen sürelerde toplantı yapmadıkları gerekçesiyle düşmüş sayılan 13 il örgütünün itirazı reddedildi. 
     CHP PM, Genel Başkan Deniz Baykal başkanlığında basına kapalı olarak toplandı. 
     Alınan bilgiye göre toplantıda siyasi gelişmelerin yanı sıra geçen hafta MYK tarafından görevden alınan il örgütlerinin itirazları görüşüldü. 
     Görevden alınan ya da tüzükte öngörülen sürelerde toplantı yapmadıkları gerekçesiyle düşmüş sayılan 18 il örgütünden 13'ünün itirazda bulunduğu ve yapılan oylama sonucu bu itirazların reddedildiği bildirildi. 
     İtirazları reddedilen 13 il örgütünün İzmir, Afyon, Tekirdağ, Gaziantep, Erzincan, Bolu, Balıkesir, Sakarya, Adıyaman, Kilis, Rize, Erzurum ve Osmaniye örgütleri olduğu belirtildi. 
     Baykal'ın toplantıda yaptığı konuşmada, siyasi gelişmelerden söz ederken CHP'den istifalara da değindiği öğrenildi. Genel seçimlerin ardından üç kez kurultayda güven tazelediğini anlatan Baykal, ancak bazı milletvekillerinin kişisel husumetle hareket etmekten vazgeçmediklerini ve parti çalışmalarına katılmadıklarını söyledi. 
     Alınan bilgiye göre, CHP'nin demokratik kuralların en fazla işlediği parti olduğunu söyleyen Baykal, zaman zaman eleştiri boyutları aşılarak işin hakarete vardırıldığını ifade etti. Partide birlik ve beraberliğin önemini vurgulayan Baykal, ilkelerden geri adım atmayacaklarını söyledi. 
     CHP'nin saygın bir parti olduğunu ve bunun milletvekili sayısıyla değil ilkelerle ölçülebileceğini ifade eden Baykal, olağan kongre takvimini en kısa sürede başlatacaklarını kaydetti. 
     Deniz Baykal, hükümete yönelik eleştirilerde bulunurken de ''Fakir fukaranın AK Parti'den umudunu kestiğini, CHP'nin ise giderek artan bir şekilde çalışan kesimlerle kucaklaştığını'' söyledi. 
     MYK kararıyla oluşturdukları Yolsuzlukları İzleme Komisyonu'nun 5 dosya üzerinde çalıştığına da dikkati çeken Baykal, TBMM gündemine gensoru ile taşınabilecek çok önemli iddiaların bulunduğunu savundu. 
     Bu arada CHP Genel Başkanı Baykal'ın önümüzdeki günlerde görevi sona erecek olan KKTC Cumhurbaşkanı Rauf Denktaş'a partisinin sevgi ve saygılarını iletmek üzere KKTC'ye ziyarette bulunacağı belirtildi. 
     
</TEXT>
</DOC>
