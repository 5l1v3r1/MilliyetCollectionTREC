<DOC>
<DOCNO> 307891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur30.html </URL>
<DATE> 2005/01/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Kırcı'nın avukatı "Müvekkilimin hayatından endişe duymaktayım'' 
</HEADLINE>
<TEXT>

     Ukrayna'da yakalanan Haluk Kırcı'nın avukatı Hüseyin Ayan, müvekkilinin Türkiye'ye iade edilmemesini eleştirerek, ''Kırcı'nın hayatından endişe duymaktayım'' dedi. 
     Bürosunda basın toplantısı düzenleyen Ayan, Kırcı'nın iade sürecine ilişkin açıklamalarda bulundu. 
     Ayan, Kırcı'nın yakalandığında iltica talebinde bulundu şeklinde haberler çıktığını, ancak bunun gerçeği yansıtmadığını belirterek, Kırcı'nın böyle bir talebi bulunmadığını, iade edilmek istediğini Ukrayna makamlarına bildirdiğini söyledi. 
     Ukrayna ile Türkiye arasında suçluların iadesine ilişkin bir anlaşma bulunmadığını, ancak Ukrayna'nın Ayvaz Korkmaz'ı iade etmesini emsal göstererek, Kırcı'nın da iadesini talep ettiklerini anlatan Ayan, Kırcı'nın dün 09.45'te İstanbul'a gönderilmesini beklerken, uçağa bindirilmediğini ve yatmakta olduğu hapishaneden bilinmeyen bir yere götürüldüğünü kaydetti. 
     Dün gece Kırcı ile bir dakikalık telefon görüşmesi yaptığını belirten Ayan, Kırcı'nın ''Bilmediğim bir yere götürüleceğim, beni öldürüp, intihar süsü vermelerinden endişe ediyorum. Bu hususta dikkatli olun'' dediğini bildirdi. 
     Ayan, adının Ahmet olduğunu bildiği bir kişi sayesinde Kırcı ile telefon görüşmeleri yapabildiğini ifade ederek, bu kişinin de Ukrayna makamlarıyla irtibata geçerek, Kırcı'nın akıbeti hakkında bilgi almaya çalıştığını söyledi. 
     Adalet Bakanlığı'na başvurarak, Ukrayna makamlarından resmi olarak Kırcı'nın durumunun sorulmasını isteyeceklerini belirten Ayan, ''İadesine ramak kalmışken bu beklenmedik gelişme karşısında Kırcı'nın hayatından endişe duymaktayım'' diye konuştu. 
     
</TEXT>
</DOC>
