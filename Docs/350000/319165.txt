<DOC>
<DOCNO> 319165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/spor/spo15.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Vehbi Emre'de zirveye çıktık 

ULUSLARARASI Vehbi Emre Grekoromen Güreş Turnuvası'nda toplam 4 altın, 3 gümüş, 6 bronzla takım halinde şampiyon olduk. Bağcılar Salonu'nda dün, 60'da Mahmut Görez, 74'te Şeref Tüfenk, 96'da da Hamza Yerlikaya ilk sırayı aldılar. Tüfenk'e finalde yenilen Bayalhmetov, tribünlere el hareketi yapınca gerginlik yaşandı. Kazak sporcu ödül töreninde Türk bayrağı taşıyarak havayı yumuşattı. 

Salonda rekor 

ANKARA'da yapılan üç adım atlama rekor deneme yarışmasında Sevim Sinmez, 12.51 metrelik derecesiyle genç bayanlar salon Türkiye rekorunu kırdı. Üç yıldır 12.14 ile Tuğba Ergen'in elinde bulunan rekoru, aynı yarışta önce 12.36 ve 12.49 ile iki kez Nazlı Odabaş geliştirdi ancak Sinmez son hakkında tüm zamanların Türkiye'deki en iyi altıncı derecesine ulaştı. 

Isinbayeva yine uçtu 

SIRIKLA atlama rekortmeni Yelena Isinbayeva, derecesini bir kez daha geliştirdi. Gaz de France salon yarışmalarında Isinbayeva, 4.89 ile kariyerindeki 12. rekoruna ulaştı. 60 metre engellide Fransız Ladji Doucoure 7.43 ile yılın en iyi derecesini koştu. 60 metrede ise 6.46 ile ABD'li Leonard Scott, 6.55 koşan Maurice Greene'in önünde ilk sırayı aldı. 

TJK'da Tamer tekrar başkan 

Türkiye Jokey Kulübü Olağan Genel Kurulu'nda Umur Tamer yeniden başkanlığa seçildi. Genel Sekreter A.Hücum Tulgar olurken, yönetim kurulu da Uğur Alp Atan, Osman Hattat, Muhittin Ekiz, Ali Doğan Ünlü ve Hasan Başer'den oluştu. 

Eskrimde 9 madalya 

Balkan Gençler ve Yıldızlar Eskrim Şampiyonası'nda Türkiye toplam 2 gümüş, 7 bronz madalya kazandı. Yunanistan'ın başkenti Atina'da sona eren şampiyonada dün de Milliler, bayanlar ve erkekler flöre, bayanlar ve erkekler kılıç ile erkekler epede Balkan üçüncülüğünü elde etti. 


</TEXT>
</DOC>
