<DOC>
<DOCNO> 334916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur27.html </URL>
<DATE> 2005/04/19/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Hakiki Kurtlar Vadisi... Ünlü polis Saçan, altıncı kez ihraç edildi... 
</HEADLINE>
<TEXT>

     Eski İstanbul Kaçakçılık ve Organize Suçlarla Şube Müdürü Adil Serdar Saçan altıncı kez polislikten çıkarıldı. Saçan, bu kez İçişleri Bakanlığı Yüksek Disiplin Kurulu kararıyla organize suç örgütü lideri Sedat Peker ve adamlarıyla çıkar ilişkisi kurduğu için meslekten çıkartıldı. Saçan, daha önce Emniyet Genel Müdürlüğü Yüksek Disiplin Kurulu YDK kararıyla beş kez meslekten çıkartılmış bu kararlara itiraz edince üç meslekten çıkarma kararı için yürütmeyi durdurma kararı almıştı. Yüksek Disiplin Kurulu'nun 11 Mart 2005 tarihli dokuz sayfalık son kararında Saçan'a yönelik 19 suçlama var. Ancak bunlardan 18'i zamanaşımına girdiğinden bu suçlardan işlem yapılamadı. 
     
     Avukat aracılık yapmış 
     Karara dayanak yapılan suçlama "Sedat Peker gözaltına alındığında kendisine her türlü yardımın yapıldığı, gözaltındayken Emniyet amiri Ahmet İhtiyaroğlu ve Mehmet Ali Büyüksarıoğlu Saçan'ın kullandığı ajanlardan biri isimli şahısla bilikte kahvaltı yaptığı, avukat Mehmet Doğurga aracılığıya Peker'den aralıklarla para istendiği, Mehmet Ali Büyüksarıoğlu'ndan korkutmak suretiyle para ve arsa alındığı" iddiası oldu. 
     
     'Oğlum seni mafyalar yer' 
     Karara göre Saçan, aynı zamanda ajan olarak kullandığı Mehmet Ali Büyüksarıoğlu'na babası öldükten sonra, "Oğlum seni mafyalar yer, benimle birlikte görünmende büyük fayda var. Ama her şeyin bir bedeli var" diyerek 100 bin dolar istedi. Büyüksarıoğlu ise Saçan'a ilk etapta 20 bin dolar ve ayrıca annesinin üzerine olan bir tapunun üçte ikisini Saçan'ın kasası olan Mevlüt İyimaya'ya verdi. Saçan, "Tapuyu geri vereyim, bana başka bir yer ver. Hisseli olduğu için faydalanamıyorum, uğraşamam" deyince Büyüksarıoğlu Muğla'da bulunan 10 bin 420 metrekarelik arsanın 7 bin 420 metrekaresini tapu satış senediyle İyimaya'ya verdi ve karşılığında herhangi bir bedel almadı. 
     
     'Biz derin devletiz' 
     Yine İçişleri YDK kararına göre Büyüksarıoğlu, bu olayı ağlayarak Sedat Peker'e anlatırken "Babamın vefatından sonra bana büyük miras kaldı. Büyük bir arsanın yarısını elimden aldı, bir arkadaşının üzerine tapu yaptırdı. 80 bin dolar para istedi. Neden para istediğini sorduğumda, 'Mafyalar arsayı ve malvarlığını elinden almadılar, biz derin devletiz' dedi" diye konuştu. 
     Karar'a göre avukat Doğurga, Peker'i arayarak, "Biraz fazla gönder, Adil'le ikimize yetmiyor" dedi. Peker'i daha sonra tekrar arayan Doğurga, "Adil'in senden beklentileri var. 'Sedat'a söyle benim için biraz fazla gönderirse ev almayı düşünüyorum' diyor" mesajını iletti. Ancak Peker kendisinden istenen 200 bin doları veremeyince Doğurga'dan, "Senin yüzünden Adil'le aramız bozuldu, bana düşman oldu, keşke sorunu halletseydin" yanıtını aldı. 
     
     Muhbirini deşifre etti 
     Saçan, müfettişlere verdiği ilk ifadede Mehmet Uzunsarıoğlu sahte ismini kullanan Mehmet Ali Büyüksarıoğlu'nun 4422 sayılı Çıkar Amaçlı Suç Örgütleriyle Mücadele Yasası kapsamında ve açıklayamacağı bir konumda olduğunu söyledi. Saçan, söz konusu arsaya el konulmasını anlatan ses kayıtlarını içeren CD'ler ortaya çıktıktan sonra YDK'ya verdiği ifadede ise Büyüksarıoğlu'nun Organize Suçlar Şubesi'ne parayla bilgi satan resmi muhbir olduğunu açıkladı. Arsa anlaşmazlığını Mevlüt İyimaya'dan duyduğunu savunan Saçan, bunun üzerine Büyüksarıoğlu'nu çağırarak 'Bu yaptığın ayıp, benimle görüşme' dediğini öne sürdü. Saçan, ses kayıtlarının üzerinde oynandığını ve gerçeği yansıtmadığını iddia etti. 
     İçişleri YDK'nın kararında Saçan'ın savunmasına da yer verildi. Saçan, müfettişlere ve kurula verdiği ifadede suçlamaların tümünün komplo olduğunu öne sürdü ve çarpıcı bir iddia ortaya attı. YDK kararına, Saçan'ın kendisini savunurken söyledikleri şöyle yansıdı "Saçan, görev yaptığı yıllarda Vali olan Erol Çakır'ın Emniyet Genel Müdürlüğü'ne hitaben kendisinin Sedat Peker'le ilişkisi olduğunu belirten bir yazı yazdığını, ancak bugün, Erol Çakır'ın Peker'in patronu olan Veli Küçük ile birlikte şirket kurduğunu, bunun da ne anlama geldiğini herkesin anladığını söyledi." 
     
     Ünivesitede ders veriyor 
     Yıllarca İstanbul Kaçakçılık ve Organize Suçlarla Mücadele Şube Müdürü olarak görev yapan Adil Serdar Saçan, AKP iktidar olduktan sonra FotoFilm Şube Müdürlüğü'ne getirildi. Hakkında çok sayıda soruşturma açılan Saçan, daha sonra da Niğde Polis Okulu'na gönderildi. Saçan hakkındaki soruşturmalar geçen yıl ardı ardına sonuçlandı. Emniyet Genel Müdürlüğü Yüksek Disiplin Kurulu, Saçan hakkında geçen yıl beş meslekten çıkarma kararı verdi. Saçan, ağırlıklı olarak işkence iddialarına dayanan bu kararların hespine dava açtı ve üçü için yürütmeyi durdurma kararı aldı. Ancak hakkında başka kararlar olduğu için mesleğe dönemedi. Emniyet Genel Müdürlüğü Yüksek Disiplin Kurulu, Saçan hakkındaki en kapsamlı dosyayı ise 'yetkisizlik' kararıyla İçişleri Bakanlığı Yüksek Disiplin Kurulu'na gönderdi. Saçan, yaklaşık bir yıldan beri Yeditepe Üniversitesi'nde ders veriyor. 
     
     Operasyonların müdürü 
     Saçan, İstanbul Kaçakçılık ve Organize Suçlarla Mücadele Şube Müdürü olarak görev yaptığı yıllarda, kamuoyunda geniş yankı uyandıran operasyonları yönetmişti. Batık banka patronlarına yönelik altı seriden oluşan Kasırga operasyonlarından beşi, Saçan'ın şubesince yürütülmüştü. Başbakan Recep Tayyip Erdoğan'a yakınlığı ile bilinen Albayrak ailesine yönelik operasyon da Saçan tarafından yönetilmişti. 

SONER ARIKANOĞLU RADİKAL 
     
</TEXT>
</DOC>
