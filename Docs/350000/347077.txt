<DOC>
<DOCNO> 347077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/yazar/altan.html </URL>
<DATE> 2005/05/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Masal 
</HEADLINE>
<TEXT>


Evvel zaman içinde, kalbur saman içinde, deve tellal iken, pire berber iken, ben babamın beşiğini tıngır mıngır sallar iken devrin işkembesi geniş, cebi derin büyük dalkavukları Hazreti Süleyman'a muazzam bir elmas hediye etmişler. 
Elmas ama ne elmas portakallar yanında fındık kadar kalıyor, içinde renk renk güneşin ışınları tutuşuyormuş. Elmasın üzerine eğilenler, bal peteği gibi altı köşe yontulmuş yüzlerce satıhta kendi yüzlerini binlerce defa görüyor, bu muhteşem mücevhere ellerini bile sürmeye cesaret edemiyorlarmış. 
Yalnız işte küçücük, miniminicik bir kusuru varmış bu kocaman elmasın. Ta ortasında belli belirsiz bir kıl duruyormuş. O kıl da olmasaymış, dünyanın sekizinci harikası olacakmış. 

Hazreti Süleyman etrafındaki dalkavuklara 
- Acaba bu kıl çıkarılamaz mı, demiş. 
Çıkarılırdı, çıkarılamazdı kimi diliyle taşı yalamaya kalkmış, kimi ince iğneler aramaya koyulmuş netice, hepsi aczini itiraf etmiş. 
Kıl, kafa ve düşünce sahibi insanların aklına takılan bir fikir gibi öyle elmasın ortasında duruyor, Hazreti Süleyman'ı müthiş rahatsız ediyormuş. 

Nihayet bir de hayvanları denemeye karar vermişler. İnsanların beceremediğini belki hayvanlar becerir diye ümitlenmişler... 
Bütün yaratıklara haber salınmış 
- Hazreti Süleyman'a koşunuz elmasının ortasındaki kılı çıkartmak, şimdi size düşüyor. 

Önce eşekler çıkmış ortaya. Elmasa kuyruklarını sürtmüşler, ayaklarını sürtmüşler. Hazreti Süleyman bakmış elmas da elden gidecek, topunu birden kovmuş eşeklerin... 

Eşekler elmasın kılını çıkartacağız diye uğraşırken hergelelerden bazıları da akıl öğretirlermiş 
- Ortasından ikiye bölünüz, parçalayınız, yüksek bir yerden yere atınız. 
Ne de olsa hergele, yani at aklı... At aklıyla iş olur mu... Hazreti Süleyman onları da kovmuş... 

Domuzlar 
- Biz elması yutarız, demişler hazmeder, sonra da çıkartırız, kılını rahat ayırırsınız o zaman... 
Domuzlar da kovulmuş... 

Aslanlar kükremişler, kaplanlar pençelerini germişler, zürafalar boyunlarını uzatmışlar... 
Nafile nafile... Kıl, elmasın içinden çıkmıyor... Melül mahzun öyle duruyor... Hazreti Süleyman'da bir kırgınlık, bir sıkıntı... 

Sonunda bir kara böcek, zızzz zızzzz diye uçarak gelmiş. Hazreti Süleyman'ın kulağına sokulmuş 
- Bir de bana göster şu elması, demiş belki ben çıkartırım kılı... 
Hazreti Süleyman 
- Haydi canım sen de, demiş eşekler, hergeleler, domuzlar, aslanlar, kaplanlar kıvıramadılar senin gibi kara bir böcek nasıl yapacak bu işi 
Böcek ısrar etmiş 
- Gösterin n'olur, ben de şansımı deneyim... 

Göstermişler elması böceğe... Böcek pek beğenmiş elması... Uzun uzun seyretmiş. Arkasından 
- Ben çıkartırım bu kılı, demiş yalnız şartlarımı yerine getirin. 
Şartlarını sormuşlar. Kırk gün elmasla bir kutu içinde kapalı kalmak istiyormuş böcek... 
Ne yapsınlar 
- Peki, demişler... 
Ve böceği elmasla bir kutuya kapamışlar... 

Bir gün, iki gün, üç gün, beş gün... Kırk gün geçmiş... Merakla açmışlar kutuyu... Elmas öyle duruyor, böcek de yanında duruyormuş. Sadece böceğin azıcık kıçı parlıyormuş... Hemen elmasa eğilmişler. Kıl yine eski yerindeymiş. Böceğe dönüp 
- Ee, ne oldu, demişler kılı çıkaramamışsın. 
Böcek kaşlarını kaldırıp, gözlerini süzerek boyun kıra kıra 
- Bana ne ayol sizin elmasınızın kılından ben alacağımı aldım, demiş... 
Pırrr diye kıçı parlaya parlaya uçup gitmiş... 

Yaz akşamlarında seyrettiğimiz ateşböcekleri kılı çıkarmak vaadiyle elmasın yanına girip, sürtüne sürtüne bir arkalık elmas çalan o böceğin çocuklarıymış, derler... 

Hazreti Süleyman... Ortasındaki kılıyla büyük bir elmas ve kıçı parlamaya başlayan birtakım böcekler... 

Not 38 yıl önce yazılmış bir yazı... "Geçip Giderken"den... 



</TEXT>
</DOC>
