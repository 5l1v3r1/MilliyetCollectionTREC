<DOC>
<DOCNO> 310078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/ekonomi/eko02.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kızı işimize gelene veririz' 
</HEADLINE>
<TEXT>


Kamu Bankaları Ortak Yönetim Kurulu Başkanı Zeki Sayın, Halkbank'ın satışı için, 'Kızımız güzel. İçerden, dışardan talip var. Hangisi işimize geliyorsa ona veririz' dedi 

EKONOMİ SERVİSİ 

Kamu Bankaları Ortak Yönetim Kurulu Başkanı Zeki Sayın, Halk Bankası'na yurtiçinden ve yurtdışından talep olduğunu belirterek, "Hangisi işimize geliyorsa ona veririz hiç çekinmeden. Kızımız güzel. Ölçülerimiz tuttuğu sürece, blok da, nispet içinde de veririz" dedi. 
Sayın, Müstakil Sanayici ve İşadamları Derneği'nin MÜSİAD düzenlediği toplantıda, ödenmeyen kredilerin tahsilatıyla ilgili bilgi verdi. Sayın bu tür kredilerin çoğunun 1998 - 2000 arasında alındığını söyledi. 3 milyon dolar kredi alıp bankaya hiç uğramayanlar olduğunu, izlerinin bile bulunamadığını belirten Sayın, "Bunlara karşı yurtdışı çıkışı yasağı silahını kullanıyoruz. O zaman ağımıza düşüyorlar" dedi. 
Sayın, bir dönem bazı bankacıların bankalara giren paraları istedikleri gibi kullandığını, hazırlanan raporların da sümen altı edildiğini kaydetti. Sayın, "Emlak Bankası'nda üç beş kişi öyle oynamış ki, kendilerine çalışan kasalar gibi görmüşler bankayı" dedi. 

Yabancı tartışması 
MÜSİAD Genel Başkanı Ömer Bolat da yabancıların Türk bankacılık sisteminde ağırlıklı bir konuma gelmemesi gerektiğini belirterek, "Arjantin ekonomik krize girdiğinde ülkedeki bankaların büyük bölümü yabancıların elindeydi ve banka sistemi bu krizde Arjantin hükümetine hiç yardımcı olmamıştı" dedi. 
Zeki Sayın ise Halkbank, Ziraat ve Vakıfbank'ı yabancıların alacağı endişeleriyle ilgili olarak, "AB'ye gireceksek bunları konuşma gereği bile yok" dedi. 


</TEXT>
</DOC>
