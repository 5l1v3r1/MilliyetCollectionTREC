<DOC>
<DOCNO> 302334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/ekonomi/eko08.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Parmalat'ta denetçiler de tutuklandı 
</HEADLINE>
<TEXT>

   EKONOMİ SERVİSİ 
   
   İtalya Başbakanı Silvio Berlusconi'nin tabiriyle 10 milyar euro'luk bir 'dipsiz kuyu' olan Parmalat yolsuzluğunda tutuklananların sayısı artıyor. 
   Parmalat'ın kurucusu ve CEO'su Calisto Tanzi'nin tutuklanması ve suçlarını kabul etmesinin ardından şimdi de içlerinde şirketin üst düzey yöneticileri ve denetçilerinin de bulunduğu dokuz kişi tutuklandı. Krizden önceki Mali İşlerden Sorumlu Yöneticileri CFO Fausto Tonna ve Luciano Del Soldato tutklanan isimler arasında. Tutuklananlar arasında şirketin denetimini yapan Grant Thornton'dan iki üst düzey yönetici ve Tanzi'nin avukatı Gianpaolo Zini de var. 
   
   Yeni krediler arıyorlar 
   Yeni yönetim kurtarma planı için kreditör bankalarla oturup acil kredi sağlamalarını isteyecek. Şirket içinden kaynaklar "Şirket kreditör bankalarla taze para girişi sağlamak için önümüzdeki haftalarda görüşmeler yapacak" dedi. İtalyan gazeteleri ise şirketin işleyişini devam ettirmek için 100 milyon euro'luk bir kaynak arayışı içinde olduğunu yazdı. 
   
   
</TEXT>
</DOC>
