<DOC>
<DOCNO> 316503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo32.html </URL>
<DATE> 2005/02/18/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Gaziantepspor, Beşiktaş maçı öncesi notlar... 
</HEADLINE>
<TEXT>

     Bu sezon ligde istedikleri sonuçları alamayan Gaziantepspor ile Beşiktaş'ı ligde 38. kez karşı karşıya getiren maça futbolseverler beklenen ilgiyi göstermedi. 
     Karşılaşmanın biletleri kale arkası tribünler için 5, maraton tribünü için 7 ve numaralı tribün için 50 Yeni Türk Lirası'ndan satıldı. 10 derece hava sıcaklığında oynanan karşılaşmayı 2 bini Beşiktaş taraftarı olmak üzere yaklaşık 12 bin futbolsever izledi. 
     Gaziantepspor Kulüp doktoru Yusuf Bozfırat, karşılaşmaya saatler kala kalp krizi geçirdi. Bozfırat, Gaziantep Sani Konukoğlu Tıp Merkezi'nde yapılan müdahalenin ardından taburcu edildi. 
     Gaziantep Emniyet Müdürlüğü Gaziantep-Beşiktaş maçı nedeniyle stat çevresinde ek önlemler aldı. Karşılaşmanın oynandığı Kamil Ocak Stadı'nın çevresinde ve kavşaklarda bin polis görevlendirildi. Kamil Ocak Stadı kapılarında ise bir özel güvenlik firmasının çalışanları görev aldı. 
     Karşılaşma için dün Gaziantep'e gelen Beşiktaş'ta kırmızı kart cezalısı Ronaldo ve Tümer ile sakatlığı süren Pancu ve maça hazır olmadıkları belirtilen Emre, Ramazan ve Tayfun yer almadı. Gaziantepspor ise devre arasında kolu kırılan Bekir dışında tam kadro sahadaydı. 
     Karşılaşmayı Gaziantep ve İstanbul'dan gelen 149 gazeteci, spor yazarı, foto muhabiri ve kameraman izledi. 
     Karşılaşmayı Beşiktaş Kulübü Başkanı Demirören ve Gaziantepspor Kulübü Başkanı Doğan, şeref tribününde yan yana oturarak izlediler. 
     Karşılaşma öncesinde Gaziantepspor Kulübü Başkanı Celal Doğan, sahaya inerek, hakemlere çiçek verip, başarı diledi. 
     Bu arada, maç öncesinde sık sık anons yapılarak, taraftarlar, biletlerindeki numaralarına göre oturup, merdivenleri boş bırakmaları konusunda uyarıldılar. 
     
</TEXT>
</DOC>
