<DOC>
<DOCNO> 321917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo34.html </URL>
<DATE> 2005/03/08/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Baliç, futbolu bırakmaktan vazgeçti... 
</HEADLINE>
<TEXT>

     Futbolu bırakması ile ilgili basın toplantısı yapmak için Konya'ya gelen Baliç, bu kararından vazgeçtiğini açıklayarak herkesi şaşırttı. 
     Konyaspor'un ara transfer döneminde renklerine bağladığı Elvir Baliç, AA muhabirine, Denizlispor maçından sonra çocuğunun rahatsızlandığını ve İstanbul'a gittiğini söyledi. 
     Maçın etkisi ve çocuğunun hastalanmasının verdiği psikoloji ile İstanbul'da futbolu bırakma kararı aldığını belirten Baliç, bu düşüncesini Konyaspor Teknik Direktörü Saffet Susiç'e aktardığını bildirdi. 
     Futbolu bırakmasıyla ilgili basın toplantısı yapmak için bugün Konya'ya geldiğini ve takımın ilgisi karşısında şaşırdığını ifade eden Baliç, ''Futbolcular, teknik heyet ve yöneticiler büyük destek verdi. Konyaspor'da futbola devam etmemi istediler. Bu ilgiden çok etkilendim ve eşimin de onayıyla futbolu bırakma kararımdan vazgeçtim'' dedi. 
     Baliç, takımla ilgili hiçbir sorununun bulunmadığını vurgulayarak, ''Bazı şeyler üst üste gelince bir hata yapıp, futbolu bıraktığımı söyledim. Bu tür hataları herkes yapabilir. Takımla birlikte yarından itibaren antrenmanlara çıkacağım. Malatyaspor maçında oynamak istiyorum'' diye konuştu. 

     
</TEXT>
</DOC>
