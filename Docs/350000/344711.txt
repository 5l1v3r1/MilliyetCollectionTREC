<DOC>
<DOCNO> 344711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/guncel/gun08.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatların 'bölücülük' tartışması 
</HEADLINE>
<TEXT>


TÜRKER KARAPINAR Ankara 

Türkiye Barolar Birliği'nin TBB Antalya'da yapılan 28. Genel Kurulu'na, "bölücülük" tartışmaları damgasını vurdu. 
Eski DEP Milletvekili Avukat Sedat Yurttaş yaptığı konuşmada, ilk Adalet Bakanı Mahmut Esat Bozkurt'u bütünüyle referans alanları bölücülük yapmakla suçladı. Bozkurt'un "Saf Türk soyundan olmayanların bu memlekette tek hakları vardır hizmetçi olma hakkı, köle olma hakkı" sözlerini anımsatan Yurttaş, "Bu düşünceyi reddediyorum. Referans alanları da kınıyorum" dedi. Bu ülkenin Kürtlerin, Lazların ve Çerkezlerin de ülkesi olduğu söyleyen Yurttaş, şöyle devam etti "Eğer Türkiye bir mozaik, bir çiniyse bu çiniyi kırmayın." Yurttaş'ın bu sözleri üzerine bazı delegeler, "Kölesiniz tabii, oturun yerinize" diyerek, tepki gösterdi. Bu arada adaylardan Avukat Sadık Erdoğan'ın yönetim kurulu listesinde, Sedat Peker'in bir dönem avukatlığını yapan Ali Sürmen'in de yer aldığı ortaya çıktı. 


</TEXT>
</DOC>
