<DOC>
<DOCNO> 327919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur34.html </URL>
<DATE> 2005/03/28/ </DATE>
<TIME> 21.14 </TIME>
<AUTHOR>  </AUTHOR>
<HEADLINE>
Dişhekimleri TBMM'ye yürüyecek... 
</HEADLINE>
<TEXT>

     Türk Dişhekimleri Birliği Genel Başkanı Celal Korkut Yıldırım, ''sahte dişhekimliği yapanlara uygulanacak cezai yaptırımlarla ilgili yapılmak istenen değişikliğin arkasında, halkın sağlığına zarar veren ve değişik sıfatlarla çalışan sahte dişhekimleri bulunduğunu'' öne sürdü. 
     Yıldırım, yaptığı yazılı açıklamada, ''Yeni Türk Ceza Kanunu'nda yapılacak değişiklikle sahte dişhekimlerine yönelik cezaların indirilmek istenmesini'' protesto için yarın, yönetim kurulu üyeleri, oda başkanları, oda yöneticileri ve birlik üyelerinin beyaz önlük giyerek TBMM önüne kadar yürüyeceklerini bildirdi. 
     ''Ağız ve diş sağlığı hizmetlerinde yetkisi olmayan ve halkın sağlığına zarar veren binlerce sahte dişhekimi bulunduğunu'' dile getiren Yıldırım, bunlarla mücadelenin önemli olduğunu kaydetti. 
     Yıllardır yasal ve meşru yolları kullanarak sahte dişhekimlerinin halkın sağlığına zarar vermelerinin önüne geçmeye çalıştıklarını ifade eden Yıldırım, sahte dişhekimliği sorununun halk sağlığının korunması ve aynı zamanda dişhekimliği mesleğinin kirletilmemesi için önemli olduğunu belirtti. 
     Ağız ve diş sağlığının, genel sağlığın ayrılmaz bir parçası olduğunu vurgulayan Yıldırım, diş hastalıklarında her türlü yanlış tedavinin genel sağlığı direkt etkilediğine dikkat çekti. 
     Sahte dişhekimleri ile ilgili çeşitli düzenlemeler yapıldığını ve yürürlükteki 5181 Sayılı Kanun'un sahte dişhekimliği olaylarını azalttığını dile getiren Yıldırım, şunları kaydetti 
     ''Hükümetin TCK'nin bazı maddelerinin değiştirilmesine yönelik hazırladığı kanun teklifi, TBMM Adalet Komisyonu'nda görüşülerek sahte dişhekimlerinin cezası değiştirilmiştir. Yasa tasarısı bu hafta içerisinde TBMM Genel Kurulu'nda görüşülecektir. 
     Sahte dişhekimliği yapanlara uygulanacak cezai yaptırımlarla ilgili yapılmak istenen değişikliğin gerekçesi hukuki değil siyasidir. Bunun arkasında halkın sağlığına zarar veren değişik sıfatlar altında çalışan sahte dişhekimleri bulunmaktadır.'' 
     
</TEXT>
</DOC>
