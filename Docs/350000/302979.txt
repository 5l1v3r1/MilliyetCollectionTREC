<DOC>
<DOCNO> 302979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun23.html </URL>
<DATE> 2005/01/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Depremin en şanssız kurbanları... 
</HEADLINE>
<TEXT>

     Tayland'da depremin yaralarını sarmaya çalışan yardım görevlileri, ülkeye çalışmak için gelen binlerce Myanmarlının bölgedeki en şanssız kurbanlar olduklarını belirtiyor. 
     Taylandlılar, en çok ilgiyi yabancı turistlerin gördüğünü söylüyor ve kendilerine ''ikinci sınıf'' muamele yapıldığından şikayet ediyor. Ülkedeki binlerce Myanmarlı işçinin akıbetini ise kimse bilmiyor. 
     Deprem ve dev dalgalar meydana geldiği sırada Tayland'ın kıyı bölgesi Phang Nga'da, binlerce Myanmarlı göçmenin daha fazla para kazanabilmek için inşaatlarda ve balıkçıların yanında çalıştığı belirtiliyor. 
     Göçmenler için çalışan ''World Vision'' yardım örgütünden Somyos Leetrakul, Myanmarlı işçilerle ilgili hiçbir çalışma yapılmadığını vurgulayarak, ''Onlar tamamen unutuldu'' dedi. 
     Leetrakul, dalgalardan kaçarak ormanın derinliklerine sığınan 500 kauçuk işçisine ulaştıklarını söyledi. Leetrakul, kauçuk çiftliklerinin olduğu bölgede yeterli sayıda doktor olmadığı için yaralı işçileri kendi imkanlarıyla tedavi etmeye çalıştıklarını ifade etti. İşçilerin, acil olarak temiz su ve gıdaya ihtiyaçları olduğu bildirildi. 
     Görevliler, depremden sonra, çoğu kaçak çalışan ve kötü koşullarda barınan işçilerin çok azı hakkında bilgiye ulaşılabildiğini belirtti. 
     Bölgede yasal olarak 5139 Myanmarlı işçinin çalıştığı, ancak işçilerin kesin sayısının bilinmediği ifade ediliyor. 
     
</TEXT>
</DOC>
