<DOC>
<DOCNO> 342534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy09.html </URL>
<DATE> 2005/05/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
KESK Genel Başkanı Kimseye Türk Bayrağı'na saygısızlık ettirmeyiz 
</HEADLINE>
<TEXT>

     KESK Genel Başkanı Sami Evren, "Türkiye Cumhuriyeti bayrağına, kimseye saygısızlık ettirmeyeceklerini" belirterek, "KESK’in Genel Kurulu’na düşürülmek istenen gölgeyi kabul etmiyoruz" dedi. 
     Sami Evren, AA muhabirine yaptığı açıklamada, KESK’in 2. Olağan Genel Kurulu’nun dün çok görkemli bir şekilde başladığını belirterek, yaşanan olaylardan duyduğu üzüntüyü dile getirdi. 
     Sinevizyon gösterisi ile genel kurulun başladığını ifade eden Evren, şunları kaydetti 
     "Sinevizyon gösterisinde bütün görüntülerde Atatürk ve Türk bayrakları görüntülerde yer aldı ve CD’ler de bütün delegasyona dağıtıldı. Ancak, sinevizyon gösterisi için beyaz perde aşağıya inmeden önce büyük Atatürk büstü salonda mevcuttu. Gösteriden sonra perde kalkınca büst ortaya çıktı." Evren, salonda bayrak bulunmaması konusunda da şu açıklamayı yaptı 
     "Bayrak meselesi ise salonda bulunan küçük bayrağın yerine büyük bayrak asılmasına karar verildi. Fakat görevliler gecikince salonda bayrak bulunamadı. Şu anda da salonda Atatürk büstü ve bayrak mevcuttur. Türkiye Cumhuriyeti bayrağına kimseye saygısızlık ettirmeyiz. Bu nedenle, KESK’in Genel Kurulu’na düşürülmek istenen gölgeyi kabul etmiyoruz. Emek örgütünün bütün gösterilerinde, eylemlerinde Türk bayrakları taşınmıştır." Sami Evren, siyasi parti temsilcilerinin konuşmalarıyla ilgili olarak da, "Konuşmaları kendilerini bağlar, onların kendi tercihleridir, onlar sadece konuktur ve Genel Kurul’a hitap ettiler, farklı görüşleri, düşüncelerini belirttiler. Kamuoyunun bu şekilde doğru bilgilendirilmesi gerektiğini düşünüyorum" dedi. 
     
</TEXT>
</DOC>
