<DOC>
<DOCNO> 347550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo36.html </URL>
<DATE> 2005/05/31/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Aziz Yıldırım Çok daha büyük başarılara imza atacağız... 
</HEADLINE>
<TEXT>

     Fenerbahçe Kulübü Başkanı Aziz Yıldırım, bundan sonraki dönemlerde çok daha büyük coşkular yaşayıp, çok daha büyük başarılara imza atacaklarını söyledi. 
     Aziz Yıldırım, Fenerbahçe'nin yarın piyasaya çıkacak resmi dergisinde yer alan yazısında, yapacak daha çok şeyleri olduğunu belirterek, şunları kaydetti 
     ''Türkiye'nin en büyük spor kulübünün başkanı ve yöneticileri olarak, birbirine kenetlenmeyi öğrenmiş bir camiaya bizim yapacağımız daha çok fazla şey olduğunu buradan bir kez daha hatırlatmak istiyorum. 'Dünya Kulübü' söylemimiz sadece laftan ibaret değil. Planlanan süreden önce hedeflere yaklaşmayı yakalamış bir spor kulübünün başkanı olarak buradan sizlere söz veriyorum, bundan sonraki dönemlerde çok daha büyük coşkular yaşayacağız. Çok daha büyük başarılara imza atacağız. Çünkü Fenerbahçe camiası bunu fazlasıyla hak ediyor.'' 
     
     ''RAKİPLERİMİZ DE ÖĞRENDİ'' 
     Başarıların, iyi bir ekip çalışması ile geldiğini vurgulayan Yıldırım, yönetim kurulunda görev dağılımı yaptıkları arkadaşlarıyla, son derece uyumlu bir biçimde Fenerbahçe Kulübü'ne hizmete devam ettiklerini kaydetti. 
     ''Fenerbahçe markasının Türkiye için ne kadar büyük ve önemli olduğunu herkes gibi rakiplerimiz de öğrendi. İstikrarlı ve planlı büyümemiz, gelen başarılar, bu başarıların ölçüsü hala bazı üniversitelerimizde tez konusu olmaya devam ediyor'' diyen Yıldırım, çalışmalara başladıktan kısa bir süre sonra hedeflerinin neler olduğunu ve hangi sürelerle hedeflerini gerçekleştirmek istediklerini son derece açık ve net olarak, gerek üyelerine, gerekse spor kamuoyuna açıkladıklarını ifade etti. 
     
     ''YALAN HABERE KARŞI MÜCADELEMİZİ SÜRDÜRECEĞİZ'' 
     Yıldırım, dergide yer alan yazısında medyayı da eleştirerek, şunları kaydetti 
     ''Burada yaşadığımız en büyük sıkıntı, Fenerbahçe Kulübü'nü, sadece profesyonel futbol takımının oyuncuları, teknik direktörü ve transferleri ile bu kulübün başkanı olarak görenlere karşı verdiğimiz gereksiz mücadele oluşturmaktadır. Mağlubiyetlerde oyuncularımızı veya teknik direktörümüzü 'Gitti, gidiyor' baskılarıyla taraftarın önüne koyan, karşılığında istedikleri gibi yeni transferler yapan bazı medya kuruluşları ile geçtiğimiz sezon verdiğimiz mücadelede önemli yollar kat ettik. Ancak, her nedense Fenerbahçe Kulübü'ne gelecek bir oyuncu veya teknik direktörümüz ile yenileyeceğimiz anlaşmanın detaylarının sadece bize özel olduğunu, bütün bunların açıklanmasının sadece resmi yayın organlarımızdan olacağını da bir türlü anlatamadık. Çünkü kötü günlerimizde bile taraftarımızdan gördüğümüz destekle daha yüreklendik, daha hırslandık. Burada amacımız, onları birer yalancı gibi teşhir etmekten öte, yaptıkları haberciliğin takımımıza vereceği zararları minimuma indirmeye yönelikti. Bunda da başarılı olduğumuzu düşünüyorum. Bundan sonra da yalan ve uydurma habere karşı mücadelemizi sürdüreceğiz.'' 
     
</TEXT>
</DOC>
