<DOC>
<DOCNO> 311213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/siyaset/siy03.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB Takımı' şekilleniyor 
</HEADLINE>
<TEXT>


Dışişleri Bakanlığı'ndan Avrupa Birliği heyeti modeli 1 heyet başkanı, 1 başmüzakereci ile yardımcıları, müzakere heyetleri ve danışma konseyleri 

ANKARA Milliyet 


Avrupa Birliği'yle AB 3 Ekim'de başlayacak müzakereleri yürütecek heyetin nasıl oluşturulacağı şekillenmeye başladı. Dışişleri'nin hazırladığı modelde, heyette bir başkanın yanı sıra başmüzakereci, yeteri kadar başmüzakereci yardımcısı, müzakere heyetleri ve danışma konseylerinin yer alması benimsendi. Heyet başkanı olarak Dışişleri Bakanı Abdullah Gül öne çıkarken, başmüzakereci olarak da AKP kulislerinde Devlet Bakanı Ali Babacan'ın ismi ön plana çıktı. 
Gül ve Dışişleri bürokratları, dünkü Bakanlar Kurulu'nda hazırladıkları model hakkında bilgi verdi. Açıklama yapan Hükümet Sözcüsü Cemil Çiçek, müzakere süreçlerinde heyet başkanının hep dışişleri bakanlarından oluştuğunun altını çizdi. Başmüzakerecinin siyasetçi ya da bürokrat olabileceğini ifade eden Çiçek, başmüzakereci yardımcılarından birinin DPT'den, bir diğerinin de AB Genel Sekreterliği'nden olabileceğini kaydetti. Danışma konseyinin de, sivil toplum kuruluşları, özel sektör temsilcileri ve akademisyenlerden oluşacağını söyleyen Çiçek, toplantıya sunulan modelde AB bakanlığının kurulmasının olmadığını ifade etti. 
Öte yandan AB, 31 olan müzakere başlıklarının sayısını artırıyor. AB Komiseri Olli Rehn, Hırvatistan için 35 başlıktan oluşan bir liste yapıldığını belirterek, "Bu yapıyı Türkiye ve diğer olası adaylar için de korumayı düşünüyoruz" dedi. 

Heyet Başkanı Gül'ün adı öne çıkıyor 

Başmüzakereci Babacan'ın adı öne çıkıyor 

Başmüzakereci Yardımcısı 1 DPT'den, 1 AB Genel Sekreterliği'nden 

Müzakere Heyetleri 

Danışma Konseyleri Sivil toplum kuruluşları, özel sektör temsilcileri ve akademisyenler 


</TEXT>
</DOC>
