<DOC>
<DOCNO> 340814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/spor/ydilmen.html </URL>
<DATE> 2005/05/09/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Güzel futbol 
</HEADLINE>
<TEXT>



Maç başlamadan önce "Oyun nasıl geçer" diye sorsalar, "Zevksiz ve keyifsiz" yanıtını verirdik. Genelde bu tür maçlar "bitse de gitsek" havasında olur, oyuncular isteksiz davranır, kalite düşük kalır. Ama dün iki şahane lig takımı izledim. Gerçi defans yaparken iki takım çok disiplinli değildi ama, maçın tamamında hep öne doğru oynadılar. Birinci dakikadan uzatmanın son saniyesine kadar top iki kale arasında gitti, geldi. 
Beşiktaş zaten seyirci desteğiyle içeride iştahlı oynuyor ve galibiyet istikrarını devam ettiriyor. Samsun takımını çok beğendim. Organize bir defansı var. Orta sahalarında topu bilmeyen oyuncuları yok. Tek forvet gözüken Ivanov, arkasında Serkan çok etkililer. Deplasmanda olmasına rağmen maçın genelinde iyi oynadılar. Hatta maçın başında ilk 25 dakika Beşiktaş'a göre üstün, daha akıllı, daha üretkenlerdi. Kaçan penaltı Samsun'u en azından 3-5 dakika demoralize ederken Beşiktaş'ı havaya soktu ve golü getirdi. Defansif anlayıştaki zayıflığın en güzel örneği Samsun'un yediği goldü. Paylaşım hatası yaptılar. Carew 30 saniye boş kaldı, kimse önlem almadı. 
Bu maç Rıza hocayı önümüzdeki sezon için allak bullak etmiştir. Ronaldo ve Okan'ın performansı, hatta sonradan oyuna giren Tayfun'un 3-4 etkili hücum girişimleri kafasını karıştırmıştır. 
Maçın genelinde kötü oynayan futbolcu yoktu. Ama iki tane oyuncu fazlasıyla alkışı hak etti. Bir tanesi Celil. Çok etkiliydi. Mükemmel driplingler yaptı. Asistleri mükemmeldi. Cordoba da konsantre olduğu maçlarda ne kadar iyi olduğunu sadece kurtardığı penaltı ile değil, maçın genelinde çıkardığı bir iki kritik topla gösterdi. Maçın hakemi Özgüç Türkalp bayağı iyiydi. Futbolun güzelliğine katkı sağladı. 



</TEXT>
</DOC>
